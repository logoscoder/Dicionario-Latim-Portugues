Sed dum in abdito loquitur, eloquia eius examinantur in caelo, unde sibi responsa proveniunt; sequitur enim dixit
autem illi Deus: stulte, hac nocte animam tuam repetent a te. Audi conveniens tibi stultitiae nomen, quod tibi
nullus imposuit hominum, sed ipse Deus. Gregorius Moralium.
Eadem nocte sublatus est qui multa tempora fuerat praestolatus, ut scilicet qui in longum sibi subsidia colligendo
prospexerat, subsequentem diem vel unum minime videret. Chrysostomus in matthaeum et in orat. De Lazaro.
Dicit autem repetent a te: exposcebant enim eam forsan terribiles quaedam virtutes ad hoc Missae; quoniam si de
civitate in civitatem transeuntes egemus ductore, multo magis anima absoluta a corpore, et ad futuram vitam
transmigrans, indigebit ducatu.
Ob hoc multoties recusat anima, et regreditur in profundum, cum debet exire a corpore; semper enim stimulat
nos conscientia peccatorum, sed praecipue cum debemus trahi ad terribile iudicium. Tunc enim tota congeries
criminum innovatur, et prae oculis posita mentem percellit: et sicut carcerati semper quidem dolorosi sunt, tunc
autem praecipue cum debent iudici praesentari; sic et anima maxime in ipso tempore de peccato cruciatur et
dolet; multo autem magis cum fuerit evulsa. Gregorius Moralium.
In nocte autem ablata est anima quae in obscuritate cordis est emissa: in nocte ablata est quae considerationis
lucem habere noluit, ut quod pati poterat praevideret.
Subdit autem quae autem parasti, cuius erunt? chrysostomus. Hic enim ea deseres, non solum nullum inde
percipiens commodum, sed et sarcinam peccatorum portans super humeros proprios. Et quae quidem a te
congesta sunt, plerumque in manus inimicorum pervenient; a te vero super his ratio requiretur.
Sequitur sic est qui sibi thesaurizat et non est in Deum dives. Beda. Hic enim stultus est, et in nocte rapiendus.
Ergo qui vult esse in Deum dives, non sibi thesaurizet, sed pauperibus possessa distribuat.
Ambrosius. Frustra enim congregat opes qui se his nescit usurum: neque enim nostra sunt quae non possumus
auferre nobiscum: sola virtus comes est defunctorum, sola nos sequitur misericordia, quae tabernacula defunctis
acquirit aeterna.
|#6 Lectio 6
Theophylactus. Paulatim dominus provehit ad perfectiorem doctrinam; docuit enim supra cavendum esse ab
avaritia, subdiditque parabolam divitis, insinuans per eam quod stultus est qui superflua cupit; Deinde
procedente sermone, neque de necessariis sinit nos sollicitudinem gerere, avaritiae radicem evellens; unde dicit
ideo dico vobis; quasi dicat: postquam stultus est qui sibi maiorem vitae mensuram attribuit, et exinde magis
efficitur cupidus, nolite solliciti esse animae vestrae quid manducetis; non quia intelligibilis anima comedat, sed
quia non videtur aliter animam posse coniunctam manere corpori, nisi dum nutrimur. Vel quia animati corporis
est nutrimentum suscipere, congrue animae nutriri attribuit; nam et virtus nutritiva dicitur anima; ut sic
intelligatur: ne solliciti sitis nutritivae parti animae quid edatis. Potest autem etiam corpus mortuum vestiri; unde
subdit neque corpori vestro quid induamini. Chrysostomus in matthaeum. Quod autem dicitur nolite solliciti
esse, non idem est quod nolite operari, sed nolite rebus mundanis mente affigi: contingit enim aliquem
operantem nihil sollicitum esse. Cyrillus.
Praeeminet autem anima cibo, et corpus vestitui; unde subdit anima plus est quam esca, et corpus plusquam
vestimentum; quasi dicat: Deus, qui quod maius est exhibuit, quomodo non dabit quod minus est? non ergo
multum nostra intentio modicis insistat, nec intellectus noster serviat ad vestitum et victum quaerendum; magis
autem cogitet quaecumque salvant animam, et sublevant ad regnum caelorum. Ambrosius. Nihil autem moralius
ad faciendam fidem omnia credentibus a Deo posse conferri, quam quod aereus ille spiritus vitale collegium,
animae corporisque contubernio foederatum non deficit, nisi cum venerit dies suprema moriendi. Cum igitur
anima indumento corporis vestiatur, et vigore animae corpus animetur, absurdum est ut victus nobis copiam
defuturam putemus, qui vivendi iugem substantiam consequamur.
|#7 Lectio 7
Cyrillus. Sicut supra erigendo nos ad spiritualem audaciam, per aves induxit, dicens: multis passeribus pluris
estis vos, sic et nunc ex volatilibus firmam et indubitabilem fiduciam nobis adducit, dicens considerate corvos,
quia non seminant neque metunt, scilicet ad acquirendum cibum, quibus non est cellarium, neque horreum,
scilicet ad conservandum; et Deus pascit illos. Quanto magis vos pluris estis illis? Beda. Idest, carius vos valetis:
quia rationale animal, sicut homo, sublimius ordinatum est in rerum natura, quam irrationabilia, sicut sunt aves.
Ambrosius.
Magnum autem quod fide sequamur exemplum: nam volatilibus caeli, quibus nullum exercitium cultionis, nullus
de messium fecunditate proventus est, indeficientem providentia divina largitur alimoniam.
Verum est igitur causam inopiae nostrae avaritiam videri: etenim illis idcirco sine labore pabuli usus exuberat,
quo fructus ad escam communem datos, speciali quodam nesciunt vindicare dominatu.
Nos communia amisimus, dum propria vindicamus: nam nec proprium quicquam ubi perpetuum nihil, nec certa
copia ubi incertus eventus. Chrysostomus in matthaeum. Cum autem posset dominus exemplum ab hominibus
sumere qui minime terrena curaverunt, eliam dico, Moysen et ioannem, et ceteros huiusmodi, commemoravit
volatilia, sequens vetus testimonium, quod ad apem transmittit et formicam, et alia huiusmodi; quibus naturales
139

