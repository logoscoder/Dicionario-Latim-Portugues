Inquisitus ergo redemptor tacuit, expectatus miracula adhibere contempsit, seseque apud se in occultis retinens,
eos quos exteriora quaerere comperit, ingratos foris reliquit, magis eligens aperte a superbientibus despici quam
a non credentibus vacua voce laudari; unde sequitur stabant autem principes sacerdotum et Scribae constanter
accusantes eum.
Sprevit autem illum Herodes cum exercitu suo, et illusit indutum veste alba, et remisit ad Pilatum. Ambrosius.
Non otiosum quod veste alba induitur ab Herode, immaculatae tribuens indicia passionis, quod agnus Dei sine
macula cum gloria mundi peccata susciperet. Theophylactus.
Tu autem considera, quod per ea quae facit diabolus, impeditur: congerit derisiones et opprobria in Christum, ex
quibus declaratur quod dominus seditiosus non sit; alioquin non derideretur plebe reddita suspecta, et novitatibus
gaudente.
Missio autem Christi a Pilato ad Herodem fit amicitiae communis exordium, quasi Pilato non usurpante sibi
subditos ditioni Herodis; unde subditur et facti sunt amici Herodes et Pilatus in ipso die: nam antea inimici erant
ad invicem.
Attende diabolum ubique coniungentem disiuncta, ut Christi peragat necem. Erubescamus ergo nos, si causa
nostrae salutis nec amicos in proprio foedere conservemus.
Ambrosius. In typo etiam Herodis atque Pilati qui amici ex inimicis per Jesum Christum facti sunt, et plebis
Israelis et populi gentilis figura servatur, quod per domini passionem utriusque sit futura concordia; ita tamen ut
prius populus nationum capiat Dei verbum, et ad populum Iudaeorum fidei suae devotionem transmittat, ut illi
quoque gloria maiestatis suae corpus vestiant Christi quod ante despexerant. Beda. Vel hoc Herodis et Pilati
foedus significat, quod gentiles et Iudaei genere et religione et mente dissidentes, in christianis persequendis
consentiunt.
|#3 Lectio 3
Augustinus de cons. Evang..
Rediens Lucas ad ea quae apud praesidem gerebantur, unde digressus erat ut narraret quod apud Herodem actum
est, ita dicit: Pilatus autem convocatis principibus sacerdotum et magistratibus et plebe, dixit ad eos: obtulistis
mihi hunc hominem quasi avertentem populum; et ecce ego coram vobis interrogans nullam causam invenio in
homine isto ex his in quibus eum accusatis. Hic intelligimus eum praetermisisse quemadmodum a domino
quaesierit quid accusatoribus responderet.
Ambrosius. Hic Pilatus Christum absolvit iudicio, crucifigit ministerio. Ad Herodem mittitur, ad Pilatum
remittitur; unde sequitur sed neque Herodes: nam remisi vos ad illum; et ecce nihil dignum morte actum est ei.
Etsi uterque reum non pronuntiat, ob metum tamen, alienae crudelitati studiis Pilatus obsequitur. Theophylactus.
Duorum ergo virorum testimonio Jesus insons ostenditur; Iudaei vero, qui accusabant, nullum testem obtulerunt,
cui credere oporteret. Vide ergo quomodo superet veritas. Iesus tacet, et testantur inimici: proclamant Iudaei, et
nullus eorum attestatur clamoribus. Beda. Pereant ergo scripta quae post tanto tempore contra Christum
composita, non illum apud Pilatum magicae artis accusatum, sed componentes, apud dominum perfidiae et
falsitatis accusandos esse demonstrant. Theophylactus.
Lentus ergo Pilatus, nec satis pro veritate severus, quia timebat accusationes, subiungit emendatum ergo illum
dimittam. Beda. Quasi dicat: flagris illum et ludibriis quantum iubetis afficiam, dummodo innoxium sanguinem
non sitiatis.
Sequitur necesse autem habebat dimittere eis per diem festum unum. Necesse habebat non imperialis legis
sanctione, sed annua gentis consuetudine devictus, cui per talia gaudebat placere. Theophylactus.
Romani enim Iudaeis concesserant secundum leges et ritus proprios conversari.
Mos autem patrius erat Iudaeis petere damnatos a principe, sicut a Saule ionatham petiverunt; unde et de eorum
petitione nunc subditur exclamavit autem simul universa turba, dicens: tolle hunc, et dimitte nobis barabbam.
Qui erat propter seditionem quamdam factam in civitate, et homicidium, missus in carcerem.
Ambrosius. Non immerito homicidae absolutionem petunt qui flagitabant innocentis exitium. Tales leges habet
iniquitas, ut quod oderit innocentia, scelus diligat.
In quo tamen nominis interpretatio speciem dat figurae: barabbas enim patris filius Latine dicitur. Illi ergo quibus
dicitur: vos ex patre diabolo estis, vero Dei filio, patris sui filium, idest Antichristum, praelaturi esse produntur.
Beda. Haeret autem Iudaeis usque hodie sua petitio: quia enim data sibi optione, pro Jesu latronem, pro salvatore
interfectorem elegerunt; merito salutem vitamque perdiderunt, et latrociniis se ac seditionibus intantum
subiecerunt ut et patriam et regnum suum perdiderint.
Theophylactus. Sic ergo gens olim sancta furit ad caedendum; Pilatus gentilis caedem prohibet; sequitur enim
iterum autem Pilatus locutus est ad illos, volens dimittere Jesum. At illi succlamabant dicentes: crucifige,
crucifige eum.
Beda. Pessimo enim genere mortis occidere innocentem, hoc est crucifigere, desiderant.
Pendentes enim in ligno crucifixi, clavis ad lignum pedibus manibusque confixis, producta morte necabantur, ne
dolor citius finiretur. Verum a domino electa erat mors crucis, quam diabolo superato, tamquam trophaeum, in
frontibus fidelium erat positurus. Theophylactus. Tertio autem Pilatus Christum absolvit; sequitur enim ille
229

