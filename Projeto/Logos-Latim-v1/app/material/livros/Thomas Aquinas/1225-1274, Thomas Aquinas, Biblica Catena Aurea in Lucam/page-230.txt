autem tertio dixit ad illos: quid enim mali fecit iste? nullam causam mortis invenio in eo. Corripiam ergo illum,
et dimittam. Beda.
Hanc correptionem qua populo satisfacere, ne usque ad crucifigendum salvatorem saevirent, ne Pilatus
quaerebat, non solum obtulisse, sed etiam deridendo et flagellando exhibuisse, verba ioannis testantur.
Quia vero totam accusationem quam adversus dominum detulerunt, sollicita Pilati interrogatione videbant
evacuatam, tandem ad solas se preces convertunt; unde sequitur at illi instabant vocibus magnis, postulantes ut
crucifigeretur; et invalescebant voces eorum. Theophylactus. Tertio clamant contra Christum, ut per trinam hanc
vocem, suam esse occisionem Christi approbent, quam petendo extorserunt; sequitur enim et Pilatus adiudicavit
fieri petitionem eorum. Dimisit autem illis eum qui propter homicidium et seditionem missus fuerat in carcerem;
Jesum vero tradidit voluntati eorum. Chrysostomus. Putabant enim hoc se posse astruere, quod Jesus deterior
esset latrone, et adeo nequam ut neque pro pietate neque pro festi praerogativa deberet liberari.
|#4 Lectio 4
Glossa. Posita condemnatione Christi, convenienter agitur de crucifixione, cum dicitur et cum ducerent eum,
apprehenderunt simonem quemdam Cyrenensem venientem de villa, et imposuerunt ei crucem portare post
Jesum. Augustinus de cons. Evang.. Ioannes autem narrat quod Jesus baiulabat sibi crucem: unde intelligitur
quod ipse sibi portabat crucem cum exiret in eum qui dicitur calvariae locum. Simon autem in itinere angariatus
est, cui data est portanda crux usque ad locum: nullus enim aliorum acceptabat crucem baiulare, eo quod lignum
detestabile putabatur; et ideo simoni Cyrenaeo, quasi in quamdam iacturam imposuerunt crucem portare, quam
alii recusabant.
Hic adimpletur illud: cuius principatus super humerum eius: principatus enim Christi est crux eius, propter
quam, secundum apostolum, Deus eum exaltavit. Et sicut in signum dignitatis alii balteum, alii mitram portant;
sic et dominus crucem. Et si inquiras, invenies non aliter in nobis regnare Jesum, nisi per asperitates: quo fit ut
deliciosi inimici sint Christi crucis. Ambrosius. Christus ergo crucem baiulans, iam trophaeum suum victor
attulit; crux super humeros imponitur, quia sive simon, sive ipse portaverit, et Christus in homine et homo
portavit in Christo. Nec discordant evangelistarum sententiae, quando concordat mysterium. Et bonus ordo nostri
profectus est, ut prius crucis suae trophaea ipse erigeret, Deinde martyribus traderet erigendum. Non Iudaeus est
qui crucem portat, sed alienigena atque peregrinus, nec praecedit, sed sequitur, iuxta hoc quod scriptum est:
tollat crucem suam, et sequatur me. Beda.
Simon autem obediens, Cyrene heres interpretatur; unde per eum populi gentium designantur, qui quondam
peregrini et hospites testamentorum, nunc obediendo facti sunt Dei heredes. De villa autem simon egrediens,
crucem portat post Jesum, cum Paganis ritibus derelictis vestigia dominicae passionis obedienter amplectitur.
Villa enim Graece pagos vocatur, a qua Pagani nomen trahunt. Theophylactus.
Vel ille tollit crucem Christi, qui venit a villa, idest dimittit hunc mundum et opera eius, in ierusalem, idest in
supernam libertatem, tendens. Ex hoc etiam non modicum sumitur documentum. Quia enim ad modum Christi
magister est, debet ipse prius tollere crucem, et timore Dei propriam carnem configere; et sic subditis et
obedientibus eam imponere. Sequitur autem Christum etiam multitudo plebis et mulierum; nam subditur
sequebatur autem illum multa turba populi et mulierum, quae plangebant et lamentabantur eum. Beda. Multa
quidem turba crucem domini, sed non una eademque mente sequebatur: nam populus qui eius mortem
impetraverat, ut morientem laetus aspiceret; mulieres vero, ut moriturum plorarent.
Non autem ideo solus mulierum planctus sequebatur, quia non etiam innumerus virorum coetus de eius erat
passione moestissimus; sed quia femineus, quasi contemptibilior, sexus liberius poterat quod senserat ostentare.
Cyrillus. Amans etiam lacrymarum est semper sexus femineus, et mentem habens flexibilem ad pietatem.
Theophylactus. Per hoc etiam significabatur quod multitudo magna Iudaeorum esset post crucem itura, credens
in Jesum.
Sed et mens infirma, quae significatur per feminam, si sumpta cordis contritione per poenitentiam fleat, sequitur
Jesum propter nostram salutem afflictum. Flebant igitur mulieres per compassionem. Eum autem qui ultro
patitur, flere non oportet, sed magis ei applaudere; et ideo eas flere vetat; sequitur enim conversus autem Jesus
ad illas dixit: filiae ierusalem, nolite flere super me. Beda. Cuius scilicet cita resurrectio mortem solvere potest,
cuius mors et omnem mortem et ipsum mortis destructura est auctorem. Notandum autem, cum filias ierusalem
appellat, quod non solae quae cum eo venerant a Galilaea, sed et eiusdem urbis cives et mulieres adhaeserunt.
Theophylactus. Mandat deplorantibus eum in futura mala prospectum intendere, et super illis flere; sequitur enim
super vos ipsas flete, et super filios vestros.
Cyrillus. Significans in futuro mulieres liberis esse orbandas: nam irruente bello in terram Iudaeorum, cuncti
simul peribunt magni et parvi; unde sequitur quia ecce venient dies in quibus dicent: beatae steriles, et ventres
qui non genuerunt, et ubera quae non lactaverunt. Theophylactus.
Cum scilicet feminae crudeliter suos assabunt filios, et venter qui produxerat, flebiliter iterato recipiet genitum.
Beda. In quo die, venturae a Romanis obsidionis et captivitatis tempus significat, de quibus supra dixerat: vae
praegnantibus et nutrientibus in illis diebus. Naturale est autem, imminente captivitate hostili, alta vel abdita,

230

