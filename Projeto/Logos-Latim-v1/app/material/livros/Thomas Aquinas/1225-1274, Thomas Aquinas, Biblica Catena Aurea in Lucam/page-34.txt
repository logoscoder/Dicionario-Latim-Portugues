paternum opus peregit; apud homines vero per conversionem eorum a cultu idolorum ad summae trinitatis
notitiam.
Theophylactus. Dicit enim apud Deum et homines: quia prius decet placere Deo, et postea hominibus. Gregorius
Nyssenus. Differenter etiam proficit verbum in his qui ipsum suscipiunt: secundum enim mensuram illius
apparet aut infans, aut adultus, aut perfectus.
|+3 Capitulus 3
|#1 Lectio 1
Gregorius in evang.. Redemptoris praecursor quo tempore verbum praedicationis accepit, memorato Romanae
reipublicae principe et Iudaeae regibus designatur, cum dicitur anno autem quintodecimo imperii tiberii caesaris.
Quia enim illum praedicare veniebat qui ex Iudaea quosdam, et multos ex gentibus redempturus erat; per regem
gentium et principes Iudaeorum praedicationis eius tempora designantur. Quia autem gentilitas colligenda erat in
Romana republica, unus praefuisse describitur, cum dicitur imperii tiberii caesaris. Graecus. Mortuo enim
augusto monarcha, a quo Romani principes nomen augusti adepti sunt, tiberius post illum ad iura monarchiae
succedens, decimumquintum annum suscepti principatus agebat. Origenes in Lucam. Et in prophetico quidem
sermone solis Iudaeis praedicato, solum Iudaeorum regnum describitur: visio Isaiae in diebus Oziae, ioathan et
Achaz regum Iuda; at in evangelio, quod erat praedicandum universo mundo, dominium describitur tiberii
caesaris, qui totius orbis dominus videbatur.
Verum si solum hi qui sunt de gentibus essent salvandi, satis erat solius tiberii facere mentionem; sed quia
oportebat et Iudaeos credere, ob hoc etiam Iudaeorum regna describuntur, seu tetrarchiae, cum subditur
procurante Pontio Pilato Iudaeam, tetrarcha autem Galilaeae Herode: Philippo autem fratre eius tetrarcha
ituraeae et trachonitidis regionis, et lysania Abilinae tetrarcha. Gregorius.
Quia enim Iudaea erat pro culpa perfidiae dispergenda, in Iudaeae regno per partem et partem plurimi
principabantur, secundum illud: omne regnum in seipsum divisum desolabitur.
Beda. Pilatus quidem duodecimo anno tiberii caesaris in Iudaeam missus, procurationem gentis suscepit; atque
ibi per decem continuos annos usque ad ipsum pene finem tiberii perduravit. Herodes autem et Philippus et
lysanias filii sunt Herodis illius sub quo dominus natus est, inter quos et ipse Herodes Archelaus frater eorum
decem annis regnavit, qui a Iudaeis apud augustum criminatus, apud viennam exilio periit. Regnum autem
Iudaeae quo minus validum fieret, idem augustus per tetrarchias dividere curavit.
Gregorius. Et quia ioannes illum praedicavit qui simul rex et sacerdos existeret; Lucas evangelista praedicationis
eius tempora non solum per regnum, sed etiam per sacerdotium designavit; unde subditur sub principibus
sacerdotum Anna et caipha. Beda. Ambo quidem incipiente praedicatione ioannis, idest Annas et caiphas,
principes fuere sacerdotum; sed Annas illum annum, caiphas vero eum quo crucem dominus ascendit,
administrabat, tribus aliis in medio pontificatu perfunctis: verum hi maxime qui ad domini passionem pertinent,
ab evangelista commemorantur. Legalibus namque tunc praeceptis VI et ambitione cessantibus, nulli pontificatus
honor vitae vel generis merito reddebatur; sed Romana potestate summa sacerdotii praestabatur. Iosephus enim
refert, quod valerius graccus Anna a sacerdotio deturbato, Ismaelem pontificem designavit filium baphi; sed
etiam hunc non multo post abiiciens, eleazarum Ananiae pontificis filium surrogavit: post annum vero et hunc
arcet officio, et simoni cuidam caiphae filio pontificatus tradidit ministerium; quo non amplius ipse quam unius
anni spatio perfunctus, iosephum, cui et caiphas nomen fuit, accepit successorem: itaque omne hoc tempus quo
dominus noster docuisse describitur, intra quadriennii spatia coarctatur.
Ambrosius. Congregaturus autem ecclesiam Dei filius, ante operatur in servulo; et ideo bene dicitur factum est
verbum domini super ioannem zachariae filium: ut ecclesia non ab homine coeperit, sed a verbo. Bene autem
Lucas compendio usus est, ut ioannem declararet prophetam, dicens factum est super eum verbum Dei, alia non
addens: nullus enim eget iudicio sui qui verbo Dei abundat. Unum itaque dicens, omnia declaravit; at vero
matthaeus et marcus et vestitu et cinctu et cibo prophetam declarare voluerunt.
Chrysostomus. Verbum autem Dei hic mandatum esse dicitur: quia non a se venit zachariae filius, sed Deo
ipsum movente.
Theophylactus. Per totum autem tempus praeteritum usque ad sui ostensionem occultus fuit in deserto; et hoc est
quod subditur in deserto: ut nulla suspicio innascatur hominibus, ut gratia affinitatis ad Christum, vel
conversationis a teneris annis, talia de ipso testaretur: unde ipse testificans dicebat: ego nesciebam illum.
Gregorius Nyssenus.
Simul etiam qui in spiritu et virtute eliae hanc vitam ingressus est, amotus a conversatione humana, invisibilium
speculationi vacans, ne huiusmodi fallaciis quae per sensus ingeruntur assuetus, quamdam confusionem ac
errorem incurreret erga viri boni discretionem. Et ideo ad tantum divinarum gratiarum elevatus est apicem, ut
plusquam prophetis sibi gratia infunderetur: quia mundum et expers cuiuslibet naturalis passionis desiderium
suum a principio usque ad finem divinis aspectibus obtulit. Ambrosius. Desertum etiam est ipsa ecclesia: quia
plures filii desertae, magis quam eius quae habet virum.
Factum est ergo verbum domini, ut quae erat ante deserta fructum nobis terra generaret.
34

