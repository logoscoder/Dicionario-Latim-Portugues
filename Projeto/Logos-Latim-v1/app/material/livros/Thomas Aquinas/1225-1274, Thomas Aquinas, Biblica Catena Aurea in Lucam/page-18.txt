|#28 Lectio 28
Theophylactus. Videbatur Deus dormire, peccata multa respiciens; sed in novissimis incarnatus temporibus
excitatus est, et contrivit Daemones, qui nos oderant: unde dicitur et erexit cornu salutis nobis in domo David
pueri sui. Origenes in Lucam. Quia de semine David secundum carnem natus est Christus: unde dicitur cornu
salutis nobis in domo David: sicut et alibi dictum est: vinea facta est in cornu, idest in Jesu Christo.
Chrysostomus.
Cornu autem nominat potestatem, gloriam et famam, metaphorice a brutis animalibus illud accipiens, quibus
loco muniminis et gloriae cornua Deus dedit. Beda.
Cornu etiam salutis regnum salvatoris Christi vocatur. Ossa siquidem omnia carne involuta sunt: cornu excedit
carnem: et ideo cornu salutis regnum Christi vocatur, quo mundus et carnis gaudia superantur; in cuius figuram
David et Salomon cornu olei sunt in regni gloriam consecrati.
|#29 Lectio 29
Theophylactus. Quod de domo David Christus nasceretur, michaeas mentionem facit dicens: et tu, bethlehem,
terra Iuda, nequaquam minima es; ex te enim exiet dux, qui regat populum meum Israel. Sed et omnes prophetae
de incarnatione dixerunt: et ideo dicitur sicut locutus est per os sanctorum prophetarum.
Graecus. Per quod innuit, Deum per illos esse locutum, et non esse humanum quod dixerunt. Beda. Dicit autem
qui a saeculo sunt: quia tota veteris testamenti Scriptura prophetice de Christo processit: nam et ipse pater Adam,
et ceteri patrum, factis suis eius dispensationi testimonium reddunt.
|#30 Lectio 30
Beda. Cum primo breviter praemisisset erexit cornu salutis nobis, continuo explanans quid dixerit, subdit
salutem ex inimicis nostris; quasi dicat erexit nobis cornu, idest erexit nobis salutem ex inimicis nostris, et de
manu omnium qui oderunt nos. Origenes in Lucam.
Non autem putemus nunc de corporalibus inimicis dici, sed de spiritualibus. Venit enim dominus Jesus fortis in
praelio destruere omnes inimicos nostros, ut nos de eorum insidiis et tentationibus liberos faceret.
|#31 Lectio 31
Beda. Dixerat dominum, iuxta eloquia prophetarum, in domo David nasciturum: dicit eumdem, ad explendum
testamentum quod Abrahae disposuit, nos esse liberaturum: quia his praecipue patriarchis de suo semine vel
congregatio gentium vel Christi est incarnatio promissa. Praemittitur autem David, quia Abrahae sanctus
ecclesiae coetus est promissus; David autem, quod ex eo Christus nasciturus esset, audivit. Et ideo post id quod
dictum est de David, subdit de Abraham, dicens ad faciendam misericordiam cum patribus nostris. Origenes in
Lucam.
Ego puto quod in adventu domini salvatoris et Abraham et Isaac et Iacob fruiti sint misericordia Dei. Non est
enim credibile ut qui prius viderunt diem illius et laetati sunt, postea in adventu ipsius nihil utilitatis acciperent:
cum scriptum sit: pacem faciens per sanguinem crucis suae, sive super terram, sive in caelis. Theophylactus.
Christi etiam gratia se usque ad illos extendit qui mortui extiterunt quia per eum resurgemus non solum nos, sed
et qui fuerunt ante mortui.
Fecit et misericordiam cum patribus nostris, secundum quod eorum spem et desiderium implevit: unde sequitur
et memorari testamenti sui sancti, illius scilicet de quo dicitur: benedicens benedicam tibi et multiplicabo te.
Multiplicatus est enim Abraham in omnibus gentibus per imitationem fidei eius adoptatis in filios: sed etiam
patres videntes suos filios talia beneficia recepisse, congaudent et recipiunt misericordiam in seipsis: unde
sequitur iusiurandum quod iuravit ad Abraham patrem nostrum daturum se nobis. Basilius. Nemo autem audiens
quod iurasset dominus Abrahae, ad iurandum sit promptus: sicut enim furor de Deo dictus non significat
passionem, sed punitionem; sic neque Deus iurat ut homo, sed verbum eius loco iuramenti nobis ad veritatem
exprimitur immutabili sententia quod promissum est approbans.
|#32 Lectio 32
Chrysostomus. Quia exortum nobis cornu salutis ex domo David dixerat, ostendit quod per ipsum et gloriam
participamus, et dispendia inimici vitavimus: unde dicit ut sine timore, de manu inimicorum nostrorum liberati,
serviamus illi.
Duo praedicta non facile reperiet aliquis sese comitantia: plures enim evitant pericula, sed vita gloriosa
privantur; sicut sceleris patratores, qui de carcere ex indulgentia regia absolvuntur: e contra gaudent alii gloria,
sed ob hanc periclitari coguntur; sicut milites bellicosi vitam inclytam amplexantes, securitate multoties
caruerunt. Sed hoc cornu et salvat et glorificat: salvat quidem eripiens a manibus hostium, non leviter, sed
mirifice, ut non sit ultra timendum: et hoc est quod dicit ut sine timore. Origenes in Lucam. Vel aliter. Crebro de
hostium manu aliqui liberantur, sed non absque timore: cum enim metus et discrimen ante praecesserint, et sic de
inimicorum manu quis eruatur, liberatus est quidem, sed non sine timore: ideo dixit, quod Christi adventus sine
18

