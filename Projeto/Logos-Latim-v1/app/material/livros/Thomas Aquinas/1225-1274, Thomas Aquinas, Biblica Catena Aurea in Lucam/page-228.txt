Postquam complevit Lucas narrando Petri negationem, recapitulavit quae cum domino gesta sunt circa mane,
commemorans quaedam quae alii tacuerunt; atque ita contexuit narrationem, similia aliis narrans, cum dicit et
surgens multitudo eorum duxerunt illum ad Pilatum. Beda.
Ut impleretur sermo Jesu quem de sua morte praedixit: tradetur gentibus, scilicet Romanis: nam Pilatus
Romanus erat, eumque Romani in Iudaeam praesidem miserant. Augustinus de cons. Evang..
Deinde apud Pilatum gesta sic narrat: coeperunt autem eum accusare, dicentes: hunc invenimus subvertentem
gentem nostram, et prohibentem tributa dari caesari, et dicentem se Christum regem esse. Hoc matthaeus et
marcus non dixerunt, cum tamen dicerent quod eum accusabant; sed iste etiam ipsa crimina quae falso
obiecerunt, aperuit. Theophylactus.
Evidenter autem adversantur veritati: non enim dominus prohibuit dare censum, sed magis dare iussit. Qualiter
autem populum subvertebat, an ut regnum aggrederetur? sed hoc est incredibile cunctis: quia volente multitudine
tota eum in regem eligere, sciens fugit. Beda. Duobus autem domino obiectis, scilicet quod et tributa caesari dari
prohibuerit, et se Christum regem diceret, potuit fieri ut illud quod dominus ait: reddite quae sunt caesaris
caesari, etiam Pilatum audisse contigerit. Ideoque causam hanc quasi apertum Iudaeorum mendacium
parvipendens, solum quod nesciebat, de regni verbo interrogandum putavit.
Sequitur Pilatus autem interrogavit eum, dicens: tu es rex Iudaeorum? theophylactus.
Mihi videtur quod hoc a Christo quaesierit contemptum obiecti criminis subsannando; quasi dicat: tu pauper,
humilis, nudus, cui nullus adiutor, accusaris de regni ambitione, ad quod opus est multorum adiutorium et
sumptus. Beda. Eodem autem verbo praesidi, quo et principibus sacerdotum respondet, ut propria sententia
condemnetur; sequitur enim at ille respondens ait: tu dicis. Theophylactus.
Illi autem, cum nihil aliud faveret eorum calumniae, recurrunt ad clamorum subsidia; sequitur enim at illi
invalescebant, dicentes: commovet populum, docens per universam Iudaeam, incipiens a Galilaea usque huc;
quasi dicant: pervertit populum, nec in una parte tantum, sed a Galilaea incepit, et hucusque pervenit, transiens
per Iudaeam. Puto autem eos non absque causa meminisse Galilaeae; sed volentes incutere timorem Pilato.
Galilaei enim schismatici fuerunt, et nova tentantes, qualis fuit Iudas Galilaeus, cuius in actibus apostolorum fit
mentio.
Beda.
His autem verbis non illum, sed se accusant. Docuisse enim populum et a pristini temporis ignavia docendo
commovisse, talique actu totam terram promissionis pertransisse, non criminis, sed indicium est virtutis.
Ambrosius. Accusatur autem dominus, et tacet, quia defensione non indiget: ambiant defendi qui timent vinci.
Non ergo accusationem tacendo confirmat, sed despicit, non refellendo. Quid ergo timeret qui non ambit
salutem? salus omnium suam prodit, ut acquirat omnium.
|#2 Lectio 2
Beda. Pilatus de praemissa accusatione non interrogandum dominum ratus, se ipsum magis nacta occasione cupit
ab eo iudicando liberum reddere; unde dicitur Pilatus autem audiens Galilaeam, interrogavit si homo Galilaeus
esset. Et ne contra eum quem insontem et propter invidiam traditum cognoverat, sententiam dare cogeretur,
Herodi eum misit audiendum, ut ipse potius eum, qui eius patriae tetrarcha existebat, vel absolveret vel puniret.
Sequitur et ut cognovit quod de Herodis potestate esset, remisit eum ad Herodem, qui et ipse hierosolymis erat
illis diebus. Theophylactus. In hoc sequitur legem Romanam, quae iubebat quemlibet a principe suae
iurisdictionis condemnari.
Gregorius Moralium. Christi autem famam Herodes explorare voluit, cum eius miracula videre concupivit.
Sequitur Herodes autem viso iesu, gavisus est valde: erat enim cupiens ex multo tempore videre illum.
Theophylactus.
Non tamquam lucraturus quidquam utilitatis ex eius aspectu; sed patiens novorum cupidinem, credebat videre
quemdam extraneum hominem; de quo audierat quod sapiens et mirificus esset; unde sequitur eo quod audierat
multa de illo et sperabat signum aliquod videre ab eo fieri. Volebat etiam audire ab eo quid diceret; et ideo
interrogat eum quasi derisorie se habens ad ipsum, et eum subsannans.
Sequitur interrogabat autem illum multis sermonibus. Iesus, qui cuncta ratione peregit, et qui, teste David, suos
sermones in iudicio disponit, pium esse iudicavit in talibus habere silentium: sermo enim prolatus ei cui nihil
proficit, condemnationis fit causa; unde sequitur et ipse nihil ei respondebat. Ambrosius. Tacuit et nihil fecit:
quia nec illius credulitas merebatur videre divina; et dominus iactantiam declinabat; et forte typice in Herode
omnes impii significantur, qui si legi non crediderint et prophetis, mirabilia Christi opera in evangelio videre non
possunt. Gregorius Moralium.
Hoc etiam audientes nos oportet addiscere ut quoties auditores nostri nostra volunt quasi laudando cognoscere,
non autem sua perversa mutare, omnino taceamus; ne si ostentationis studio verbum Dei loquimur, et illorum
quae erat culpa esse non desinat, et nostra quae non erat, fiat. Multa autem sunt quae audientis animum produnt;
maxime si auditores nostri et semper laudant quod audiunt, et nunquam quod laudant sequuntur. Gregorius
Moralium.

228

