Docet igitur duos esse gradus eorum qui recipiunt semina: primum quidem eorum qui digni facti sunt vocatione
caelesti, sed labuntur a gratia propter negligentiam et torporem; secundum vero multiplicantium semen in bonis
fructibus. Ponit autem secundum matthaeum tres differentias in quolibet gradu. Nam qui corrumpunt semen, non
similem habent perditionis modum; et qui ab eo fructificant, non aequam recipiunt copiam. Sane actiones
perdentium ostendit semen. Quidam enim cum non peccaverint, suis animabus insita sibi semina salubria
perdiderunt, subtracta ab intentione et memoria eorum per spiritus malignos et Daemones, qui volant per aerem,
vel viros fallaces et callidos, quae volatilia nuncupavit; unde subdit et dum seminat, aliud cecidit secus viam.
Theophylactus. Non dixit quod seminans proiecit aliud secus viam, sed quod semen cecidit. Qui enim seminat,
docet rectum sermonem; sed sermo diversimode cadit in audientes, ut quidam eorum via dicantur.
Et conculcatum est, et volucres caeli comederunt illud. Cyrillus. Arida enim est et inculta quodammodo omnis
via, eo quod a cunctis conculcatur, ac nihil ex seminibus humatur in ea. Sic igitur habentes cor indocile non
penetrat divina monitio, ut possit laudem germinare virtutum; sed tales sunt via frequentata immundis spiritibus.
Sunt iterum aliqui leviter gerentes fidem in se quasi in verborum simplicitate; horum fides caret radice; de quibus
subditur et aliud cecidit supra petram, et natum aruit, quia non habebat humorem. Beda.
Petram dicit durum et indomitum cor.
Hoc est autem humor ad radicem seminis, quod iuxta aliam parabolam oleum ad lampades virginum nutriendas,
idest amor et perseverantia virtutis.
Eusebius. Sunt etiam aliqui qui per avaritiam et appetitum voluptatum et mundanas sollicitudines, quas quidem
spinas nuncupat, immissum sibi semen suffocari fecerunt; de quibus subditur et aliud cecidit inter spinas; et
simul exortae spinae suffocaverunt illud. Chrysostomus in matthaeum. Sicut enim spinae non permittunt oriri
semen, sed ex condensatione suffocant immissum; sic sollicitudines vitae praesentis semen spirituale fructificare
non sinunt. Increpandus autem esset agricola qui super sensibiles spinas, et petram, et viam seminaret.
Non enim possibile est petram terram fieri, nec viam non esse viam, nec spinas non esse spinas; in rationalibus
autem secus est; possibile est enim petram converti in terram pinguem, et viam non conculcari, et spinas
dissipari.
Cyrillus. Sunt autem terra pinguis et ferax, animae honestae et bonae, quae in profundo suscipiunt verbi semina,
et retinent, et fovent; et quantum ad hoc subditur et aliud cecidit in terram bonam, et ortum fecit fructum
centuplum. Cum enim in mentem mundam ab omnibus perturbationibus verbum divinum infunditur, tunc
immittit radices in profundum, et germinat tamquam spica, et convenienter perficitur. Beda. Fructum enim
centuplum, fructum perfectum dicit: nam denarius numerus pro perfectione semper accipitur, quia in decem
praeceptis legis custodia continetur: denarius autem numerus per semetipsum multiplicatus in centenarium
surgit; unde per centenarium magna perfectio significatur.
Cyrillus. Quae autem sit sententia parabolae, accipiamus per eum qui eam composuit; unde sequitur haec dicens
clamabat: qui habet aures audiendi, audiat.
Basilius. Audire pertinet ad intellectum: unde per hoc dominus excitat ad exaudiendum attente mentionem eorum
quae dicuntur. Beda. Quoties enim haec admonitio vel in evangelio, vel in Apocalypsi ioannis interponitur,
mysticum esse quod dicitur, quaerendumque a nobis intentius ostenditur; unde discipuli ignorantes, salvatorem
interrogant; sequitur enim interrogabant autem eum discipuli eius quae esset haec parabola. Nemo tamen putet
finita mox parabola discipulos hoc interrogasse; sed, ut marcus ait: cum esset singularis, interrogaverunt eum.
Origenes. Est autem parabola sermo quasi facti, non autem facti iuxta quod dicitur, possibilis autem fieri; rerum
significativus per transumptionem eorum quae in parabola traduntur. Aenigma vero est processus sermonis in his
quae traduntur quasi facta; quae tamen non sunt facta, nec possibilia fieri, significant vero aliquid in occulto;
sicut quod dicitur in libro iudicum quod ligna iverunt ut ungerent sibi regem. Non est autem ad litteram factum
quod dicitur exiit qui seminat, sicut ea narrat historia, possibile tamen fuit fieri. Eusebius. Dominus vero docuit
eos causam quare turbis per parabolas loquebatur; unde subditur quibus ipse dixit: vobis datum est nosse
mysterium regni Dei. Gregorius Nazianzenus.
Cum hoc audis, non introducas diversas naturas secundum quosdam haereticos, qui putant hos quidem esse
pereuntis naturae, hos vero salubris; quosdam vero sic se habere, ut eorum voluntas eos ducat ad peius vel
melius, sed addas ei quod dicitur vobis datum est, idest volentibus, et simpliciter dignis. Theophylactus. His
autem qui sunt indigni tantis mysteriis obscure dicuntur; unde subditur ceteris autem in parabolis, ut videntes
non videant, et audientes non intelligant. Videre enim se putant, non vident autem; et audiunt quidem, sed non
intelligunt. Huius ergo gratia hoc eis Christus abscondit, ne maius eis praeiudicium generetur, si postquam
noverint Christi mysteria, contempserint.
Qui enim intelligit et postea spernit, gravius punietur. Beda. Recte igitur in parabolis audiunt, quando clausis
sensibus cordis, non curant cognoscere veritatem, obliti eius quod dominus dixerat: qui habet aures audiendi,
audiat.
Gregorius in evang.. Dominus autem dignatus est exponere quod dicebat, ut sciamus rerum significationes
quaerere etiam in his quae per semetipsum noluit explanare; sequitur enim est autem haec parabola: semen est
verbum Dei. Eusebius. Destruentium autem immissa semina suis animabus tres dicit esse causas. Quidam enim
destruunt in se semen reconditum, dantes leviter auditum volentibus fallere; de quibus subdit quod autem secus
84

