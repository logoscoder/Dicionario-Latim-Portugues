|#4 Lectio 4
Gregorius in evang.. In praemissis verbis baptistae ioannis constat, quod audientium corda turbata sunt, quae
consilium quaerebant, cum subinfertur et interrogabant eum turbae dicentes: quid ergo faciemus? Origenes in
Lucam.
Tres ordines inducuntur sciscitantium ioannem super salute sua: unus quem Scriptura appellat turbas; alius quem
publicanos nominat; tertius qui militum appellatione censetur. Theophylactus.
Et quidem publicanis et militibus a malo abstinere praecepit; turbis autem, quasi non malitiosis existentibus,
bonum aliquod praecepit observari; unde sequitur respondens autem dicebat illis: qui habet duas tunicas, det non
habenti.
Gregorius. Propter hoc quod tunica plus est necessaria usui nostro quam pallium, ad fructum dignum
poenitentiae pertinet ut non solum exteriora quaecumque, sed ipsa nobis valde necessaria dividere cum proximis
debeamus; scilicet vel tunicam qua vestimur, vel escam qua carnaliter vivimus; unde sequitur et qui habet escas,
similiter faciat.
Basilius. Hic autem docemur quod ex omni eo quod affluit supra proprii victus necessitatem, tenemur erogare illi
qui non habet, propter Deum, qui quaecumque possidemus largitus est.
Gregorius. Quia enim in lege scriptum est: diliges proximum tuum sicut teipsum, minus proximum amare
convincitur qui non cum eo in necessitate illius etiam ea quae sunt sibi necessaria partitur: idcirco de dividendis
cum proximo duabus tunicis datur praeceptum; quoniam si una dividitur, nemo vestitur. Inter haec autem
sciendum est quantum misericordiae opera valeant, cum ad fructus dignos poenitentiae ipsa prae ceteris
praecipiuntur. Ambrosius. Alia enim officiorum praecepta propria sunt singulorum: misericordia communis est
usus: ideo commune praeceptum est omnibus ut conferant non habenti. Misericordia est plenitudo virtutum.
Misericordiae tamen ipsius pro possibilitate conditionis humanae mensura servatur, ut non sibi unusquisque
totum eripiat, sed quod habet cum paupere partiatur. Origenes in Lucam.
Profundiorem autem locus iste recipit intellectum. Quomodo enim non debemus duobus servire dominis, sic nec
duas habere tunicas, ne sit unum indumentum veteris hominis et alterum novi: sed debemus nos exuere veterem
hominem, et ei dare qui nudus est: alius enim habet unum, alius vero omnino non habet, contraria scilicet
fortitudo; et quomodo scriptum est ut in profundum maris praecipitemus nostra delicta, sic proiici a nobis oportet
vitia atque peccata, et iacere super eum qui eorum nobis causa extitit. Theophylactus.
Quidam autem tunicas duas esse dixit spiritum Scripturae et litteram. Habentem vero duo haec monet ioannes ut
instruat ignorantem, et det ei ad minus litteram.
Beda. Quantum autem baptistae sermo virtutem habuerit, hinc probatur, cum et publicanos et milites ad
consilium salutis suae coegerit inquirendum; unde sequitur venerunt autem publicani ut baptizarentur, et
dixerunt: magister, quid faciemus? chrysostomus. Magna est virtutis fortitudo, dum felicitatis viam requirunt ab
indigo locupletes. Beda. Praecepit ergo eis ne ultra praescriptum exigant; unde sequitur et ille dixit ad eos: nihil
amplius quam quod vobis constitutum est faciatis.
Publicani vero appellantur hi qui vectigalia publica exigunt, sive qui conductores sunt vectigalium fisci, vel
rerum publicarum; nec non et hi qui saeculi huius lucra per negotia sectantur, eodem vocabulo censentur; quos
omnes pariter in suo quemque gradu ab agenda fraude coercet; ut dum primo se ab alienorum temperarent
appetitu, tandem ad propria cum proximis communicanda pertingerent.
Sequitur interrogabant autem eum et milites, dicentes: quid faciemus et nos? iustissimo autem moderamine
praemonet, ne ab eis calumniando praedam requirant, quibus militando prodesse debuerant; unde sequitur et ait
illis: neminem concutiatis, scilicet per violentiam, neque calumniam faciatis, scilicet per fraudulentam malitiam;
et contenti estote stipendiis vestris.
Ambrosius. Docens idcirco stipendia militiae constituta, ne dum sumptus quaeritur, praedo grassetur. Gregorius
Nazianzenus.
Stipendium enim appellat imperialem provisionem, et deputata per legem dignitatibus munera. Augustinus
contra faustum.
Sciebat enim eos cum militarent non esse homicidas, sed ministros legis; et non ultores iniuriarum suarum, sed
salutis publicae defensores: alioquin responderet eis: arma abjicite, militiam istam deserite, neminem percutite,
vulnerate, prosternite. Quid enim culpatur in bello? an quia moriuntur quandoque morituri, ut dominentur in pace
victuri? hoc reprehendere timidorum est, non religiosorum. Nocendi cupiditas, ulciscendi crudelitas, implacatus
atque implacabilis animus, feritas rebellandi, libido dominandi, et si qua similia, haec sunt quae in bellis iure
culpantur; quae plerumque ut etiam inde puniantur, adversus violentiam resistentium, sive Deo, sive aliquo
legitimo imperio iubente, gerenda ipsa bella suscipiuntur a bonis, cum in eo rerum humanarum ordine
inveniuntur ubi eos vel iubere tale aliquid, vel in talibus obedire iuste ipse ordo constringit. Chrysostomus super
Matth.. Volebat autem ioannes quando publicanis et militibus loquebatur, ad aliam maiorem philosophiam ipsos
traducere; sed quoniam nondum erant ad illam idonei, minora reserat: ne si potiora proferret, nequaquam illis
intenderent, et his etiam privarentur.
|#5 Lectio 5
38

