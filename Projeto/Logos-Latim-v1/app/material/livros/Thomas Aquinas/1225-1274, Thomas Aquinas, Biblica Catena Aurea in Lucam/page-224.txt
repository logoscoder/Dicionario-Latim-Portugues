Nemo sudorem hunc infirmitati deputet, quia contra naturam est sudare sanguinem; sed potius intelligat, per hoc
nobis declaratum quod effectum iam suae precis obtineret, ut scilicet fidem discipulorum, quam terrena adhuc
fragilitas arguebat, suo sanguine purgaret.
Prosper in libro sententiarum Augustini.
Orans etiam cum sudore sanguineo dominus significabat de corpore suo toto, quod est ecclesia, manatura
martyria. Theophylactus. Vel hoc proverbialiter dicitur de eo qui vehementer sudavit, quod sudavit sanguinem.
Volens igitur evangelista innuere, quod grossis sudorum guttis madebat, sumit guttas sanguinis ad exemplum.
Post hoc autem inveniens discipulos dormientes prae tristitia, improperat eis, simul admonens ut orarent;
sequitur enim et cum surrexisset ab oratione, et venisset ad discipulos suos, invenit eos dormientes prae tristitia.
Chrysostomus.
Erat enim intempestum noctis, et discipulorum oculi prae angustia premebantur, et erat somnus non torporis, sed
moeroris. Augustinus de cons. Evang..
Non autem expressit hic Lucas quota oratione dominus ad discipulos venerit; nihil tamen hoc matthaeo et marco
repugnant. Beda. Demonstrat autem dominus consequenter quia pro discipulis oraverit, quos monet orationum
suarum vigilando et orando existere participes; sequitur enim et ait illis: quid dormitis? surgite et orate, ne
intretis in tentationem.
Theophylactus. Hoc est, ne a tentatione superentur: hoc enim est non induci in tentationem, non demergi ab ea.
Vel simpliciter nos iubet orare, ut tranquilla sit nostra vita, nec immergamur in aliquod molestorum. Diabolicum
enim est et superbum, quemquam se in tentationem praecipitare; unde et Iacobus non dixit: inicite vos in
tentationes, sed: cum incideritis, omne gaudium aestimate, de invito voluntarium facientes.
|#13 Lectio 13
Glossa. Praemissa oratione Christi, subicitur de eius proditione, qua a discipulo proditur; dicitur enim adhuc eo
loquente, ecce turba, et qui vocabatur Iudas, unus de duodecim, antecedebat eos. Cyrillus.
Dicit autem qui vocabatur Iudas, quasi nomen eius habens exosum; addit autem unus de duodecim, ad
significantiam nequitiae proditoris: nam qui honoratus fuerat aeque apostolis, factus est occisionis causa in
Christum. Chrysostomus. Sicut enim insanabilia vulnera nec austeris medicamentis obediunt nec demulcentibus,
sic anima, ubi semel est captivata, et seipsam dederit cuicumque peccato, nullum emolumentum ex
admonitionibus consequetur; quod et Iudae accidit a proditione non cessanti, quamvis omni modo doctrinae esset
a Christo cohibitus; unde sequitur et appropinquavit iesu, ut oscularetur eum. Cyrillus. Immemor enim gloriae
Christi, putavit forsitan posse latenter agere, ausus praecipuum dilectionis signum organum efficere doli.
Chrysostomus.
Non autem discedendum est a fratrum admonitione, quamquam nihil propter nostra verba eveniat: nam et rivuli,
etsi nullus hauriat, fluunt; et si forsan non persuaseris hodie, poteris forsan cras. Piscator enim per totam diem
vacua trahens retia, circa sero piscem capit; unde dominus, etsi sciret Iudam non convertendum, non destitit
facere quae sua intererat; sequitur enim Jesus autem dixit illi: Iuda, osculo filium hominis tradis? Ambrosius. Per
interrogationem pronuntiandum puto, quasi amantis affectu corripiat proditorem. Chrysostomus. Proprium autem
nomen ponit, quod magis dolentis erat et revocantis, quam provocati ad iram. Ambrosius. Dicit autem osculo
tradis? hoc est, amoris pignore vulnus infligis, et pacis instrumento mortem irrogas? servus dominum, discipulus
prodit magistrum, electus auctorem. Chrysostomus.
Non autem dicit: tradis magistrum tuum, dominum tuum, benefactorem tuum, sed filium hominis; hoc est,
mansuetum et mitem; qui si non esset magister et dominus, quia tamen tam suaviter erga te gessit, non esset a te
prodendus. Ambrosius.
Magna, o domine, significatio potestatis, magna disciplina virtutis. Et consilium proditionis aperitur, et adhuc
patientia non negatur. Ostendit quem proderet, dum occulta manifestat; ostendit quem traderet, dum dicit filium
hominis, quia caro, non divinitas comprehenditur.
Illud tamen plus confutat ingratum quod eum tradiderit qui, cum esset Dei filius, propter nos filius hominis esse
voluisset; quasi dicat: propter te suscepi, ingrate, quod tradis, hypocrita. Augustinus de cons. Evang.. Hoc ergo
dominus, cum traderetur, primo dixit quod ait Lucas: Iuda, osculo filium hominis tradis? Deinde quod
matthaeus: amice, ad quid venisti? Deinde id quod ioannes commemorat: quem quaeritis? Ambrosius. Osculatus
est autem eum dominus, non quo simulare nos doceat, sed ut neque proditorem refugere videretur, et plus
afficeret proditorem, cui amoris officia non negaret.
Theophylactus. Zelantur autem discipuli, et gladios evaginant; unde sequitur videntes autem hi qui circa ipsum
erant quod futurum erat, dixerunt ei: domine, si percutimus in gladio? sed qualiter habent gladios? quia
mactaverant agnum, et a mensa discesserant. Alii autem discipuli quaerunt an percuterent; sed Petrus ubique
fervens pro domino, persuasionem non expectat, sed percutit servum pontificis; unde sequitur et percussit unus
ex illis servum principis sacerdotum, et amputavit auriculam eius dexteram. Augustinus.
Qui percussit, secundum ioannem Petrus erat; quem autem percussit, Malchus vocabatur. Ambrosius.
Eruditus enim in lege Petrus promptus affectu, qui sciret Phinees reputatum ad iustitiam quod sacrilegos
peremisset, percussit principis servum. Augustinus.
224

