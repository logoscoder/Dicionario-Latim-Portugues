recompensationem praedictam commendat; sequitur enim haec cum audisset quidam de simul discumbentibus,
dixit illi: beatus qui manducabit panem in regno Dei. Cyrillus. Homo iste animalis erat, non diligenter percipiens
ea quae Christus protulerat: putavit enim corporeas esse remunerationes sanctorum.
Augustinus de verb. Dom..
Vel quia in longinqua iste suspirabat, et panis iste quem desiderabat, ante illum discumbebat. Quis enim est panis
regni Dei, nisi qui dicit: ego sum panis vivus, qui de caelo descendi? nolite parare fauces, sed cor.
Beda. Sed quia nonnulli hunc panem fidetenus odorando percipiunt, dulcedinem vero eius attingere veraciter
gustando fastidiunt; subiecta parabola dominus talium torporem caelestibus epulis dignum non esse redarguit;
sequitur enim at ille dixit ei: homo quidam fecit coenam magnam, et vocavit multos. Cyrillus. Homo iste Deus
pater est, secundum quod imagines ad similitudinem veritatis figurantur.
Chrysostomus. Quoties enim punitivam suam virtutem indicare vult Deus, ursa, pardus, leo et huiusmodi
nuncupatur, quando vero misericordiam exprimere vult, dicitur homo. Cyrillus. Hic ergo conditor omnium, atque
gloriae pater, paravit coenam magnam in Christo peractam. In novissimis enim temporibus, et quasi in occasu
nostri saeculi, illuxit nobis Dei filius; et mortem pro nobis sustinens, dedit nobis proprium corpus comedere:
unde et agnus in vespere immolabatur iuxta legem mosaicam. Merito igitur in coena dictum est paratum in
Christo convivium.
Gregorius in evang..
Vel fecit coenam magnam, quia satietatem nobis dulcedinis aeternae praeparavit: qui vocavit multos, sed pauci
veniunt: quia nonnunquam ipsi qui ei per fidem subiecti sunt, aeterno eius convivio vivendo contradicunt. Hoc
autem distare inter delicias corporis et cordis solet, quod corporales deliciae cum non habentur, grave in se
desiderium accedunt; cum vero habitae eduntur, comedentem protinus in fastidium per satietatem vertunt; at
contra, spiritales deliciae cum non habentur, in fastidio sunt; cum vero habentur, in desiderio. Sed superna pietas
contemptas illas delicias ad memoriae nostrae oculos revocat, atque ut fastidium nostrum repellere debeamus
invitat: unde sequitur et misit servum suum hora coenae dicere invitatis ut venirent.
Cyrillus. Iste servus qui missus est, ipse Christus est, qui cum esset naturaliter Deus, et verus Dei filius,
exinanivit seipsum formam servi accipiens.
Missus est autem hora coenae: non enim a principio verbum patris nostram naturam suscepit, sed in novissimo
tempore.
Subdit autem quia parata sunt omnia; paravit enim pater in Christo bona collata mundo per ipsum, peccatorum
amotionem, spiritus sancti participationem, adoptionis splendorem; ad hoc vocavit Christus per evangelica
documenta. Augustinus de verb. Dom.. Vel aliter. Homo iste mediator est Dei et hominis Christus Jesus. Misit ut
venirent invitati, idest per missos vocati prophetas.
Qui olim invitabant ad coenam Christi, saepe missi sunt ad populum Israel, saepe vocaverunt ut ad horam coenae
venirent: illi invitantes acceperunt, coenam repudiarunt; prophetas legerunt, et Christum occiderunt; et tunc nobis
coenam nescientes paraverunt. Parata iam coena, idest immolato Christo, missi sunt apostoli ad quos missi
fuerant ante prophetae.
Gregorius. Per hunc ergo servum qui a patrefamilias ad invitandum mittitur, praedicatorum ordo significatur.
Saepe autem solet evenire ut persona potens famulum habeat despectum; cumque per eum dominus aliquid
mandat, non despicitur persona loquentis servi, quia servatur in corde mittentis reverentia domini. Offert ergo
Deus quod rogari debuit, non rogare: dare vult quod vix sperari poterat; et tamen simul omnes excusant; sequitur
enim et coeperunt omnes simul excusare. Ecce homo dives invitat, et pauperes occurrere festinant; ad Dei
invitamur convivium, et nos excusamus.
Augustinus de verb. Dom..
Tres autem fuerunt excusationes, de quibus subditur primus dixit ei: villam emi, et necesse habeo exire, et videre
illam.
Rogo te, habe me excusatum. In villa empta dominatio notatur: ergo superbia castigatur vitium primum: primus
enim homo dominari voluit, qui dominium habere noluit. Gregorius. Vel per villam terrena substantia designatur.
Exit ergo videre illam qui sola exteriora cogitat propter substantiam. Ambrosius.
Sic igitur emeritae militiae viro contemnendarum stipendium praescribitur facultatum, quod neque ille qui studiis
intentus inferioribus possessiones sibi terrenas coemit, regnum caeli possit adipisci, cum dominus dicat: vende
omnia tua, et sequere me.
Sequitur et alter dixit: iuga boum emi quinque, et eo probare illa. Augustinus de verb. Dom.. Quinque iuga boum
sensus carnis huius quinque numerantur.
In oculis visus est, in auribus auditus, in naribus odoratus, in faucibus gustus, in omnibus membris tactus. Sed
quia iuga sunt, in tribus prioribus sensibus facilius apparet: duo sunt oculi, duae aures, geminae nares: ecce tria
iuga: et in faucibus, idest sensu gustandi, geminatio quaedam invenitur, quia nihil gustando sapit nisi lingua et
palato tangatur: voluptas carnis, quae ad tactum pertinet, occulte geminatur: est et forinsecus et intrinsecus.
Dicuntur autem iuga boum, quia per sensus istos carnis terrena requiruntur: boves enim terram versant; homines
autem remoti a fide, terrenis dediti, nolunt credere aliquid nisi ad quod sensu corporis perveniunt quinquepartito.
Non, inquit, ego credo, nisi quod video. Si talia cogitaremus, quinque illis iugis boum a coena impediremur. Ut
158

