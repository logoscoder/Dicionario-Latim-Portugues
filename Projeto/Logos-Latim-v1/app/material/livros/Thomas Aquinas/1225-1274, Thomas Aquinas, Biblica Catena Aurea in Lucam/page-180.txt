paupertatis, sicut credere et sperare in domino: et ut per fidem scandalis valeant resistere; unde dicitur et dixerunt
apostoli domino: adauge nobis fidem. Gregorius Moralium.
Utque iam accepta per initium fuerat, quasi per augmentum graduum ad perfectionem veniret. Augustinus de
quaest.
Evang.. Potest quidem intelligi hanc fidem sibi augeri postulasse qua creduntur ea quae non videntur; sed tamen
dicitur etiam fides rerum, quando non verbis, sed ipsis rebus praesentibus creditur quod futurum est, cum iam per
speciem manifestam se contemplandam praebebit sanctis ipsa Dei sapientia, per quam facta sunt omnia.
Theophylactus. Dominus autem ostendit eis quod bene peterent, et quod credere deberent constanter, ostendens
eis quod fides multa potest; unde sequitur dixit autem dominus: si habueritis fidem sicut granum sinapis, dicetis
huic arbori moro: eradicare et transplantare in mare, et obediet vobis. Duo magna concurrunt in idem,
transpositio radicati in terra, et plantatio in mari: quid enim in undis plantatur? per quae duo virtutem fidei
manifestat. Chrysostomus in matthaeum. Mentionem autem facit sinapis, quia eius granum, etsi sit parvum
quantitate, est tamen potestate virtuosius omnibus. Insinuat igitur quod minimum suae fidei magna potest.
Si autem morum non transposuerunt apostoli, non calumnieris: non enim dixit: transferetis, sed: transferre
poteritis; sed noluerunt, quia opus non erat, cum maiora fecerint. Chrysostomus.
Quaeret autem aliquis: quomodo Christus dicit minimam partem esse fidei, quae morum vel montem potest
transponere, cum Paulus dicat hanc esse omnem fidem quae montes transfert? dicendum igitur est, quod
apostolus attribuit toti fidei montem transponere, non tamquam tota fides solum hoc possit, sed quia hoc
carnalibus magnum videbatur propter eminentiam corporis. Beda. Vel fidem perfectam dominus hic grano
sinapis comparat, eo quod sit in facie humilis, et in pectore fervens. Mystice autem per morum, cuius colore
sanguineo fructus et virgulta rubent, evangelium crucis exprimitur, quae per fidem apostolorum de gente
Iudaeorum, in qua velut in stirpe generis tenebatur, verbis praedicationis eradicata, et in mare gentium plantata
est. Ambrosius. Vel hoc dicitur quando fides spiritum excludit immundum: nam fructus mori primo albet in
flore, qui inde iam formatus erutilat, maturitate nigrescit.
Diabolus quoque, ex albenti angelicae flore naturae, et potestate rutilanti, praevaricatione Deiectus, tetro
inhorruit odore peccati. Chrysostomus. Morum etiam diabolo aptabis: nam sicut mori frondibus vermes aluntur,
sic diabolus per cogitationes exortas ab eo, alit nobis vermem perpetuum. Sed hanc morum potest fides ab
animabus nostris evellere, et in abyssum demergere.
|#4 Lectio 4
Theophylactus. Quia fides proprium possessorem facit divinorum mandatorum observatorem, vivificis eum
exornans operibus, exinde videbatur hominem incurrere posse superbiae vitium: unde praemonuit dominus
apostolos ne superbiant in virtutibus suis, per exemplum conveniens, dicens quis autem vestrum habens servum
arantem aut boves pascentem, qui regresso de agro dicat illi: statim transi et recumbe? Augustinus de quaest.
Evang..
Vel aliter. Hanc ergo fidem praestantissimae veritatis plerisque non intelligentibus, videri potest dominus
discipulis suis non ad id quod petierant respondisse.
Difficile autem mihi apparet; nisi intelligamus ex fide in fidem, idest ex fide ista, qua ministratur Deo, in eam
significasse transferri ubi fruantur Deo.
Augebitur enim fides cum primo verbis praedicantibus, Deinde rebus apparentibus creditur: sed illa contemplatio
summam quietem habet, quae in aeterno Dei regno retribuitur. Summa vero quies illa praemium est iustorum
laborum, qui in ecclesiae administratione peraguntur: et ideo quamvis in agro aret servus aut pascat, hoc est in
vita saeculari vel terrena verset negotia, vel stultis hominibus tamquam pecoribus serviat; opus est ut post illos
labores domum veniat; hoc est ecclesiae societur. Beda. Vel servus de agro egreditur, cum intermisso ad tempus
opere praedicandi, ad conscientiam doctorem recurrit, sua secum acta vel dicta retractans; cui non statim
dominus dicit transi, de hac vita mortali; recumbe, idest in aeterna sede beatae vitae refovere. Ambrosius.
Intelligitur enim quia nullus recumbit nisi ante transierit. Denique et Moyses ante transivit, ut magnum visum
videret. Sicut ergo tu non solum non dicis servo tuo recumbe, sed exigis ab eo aliud ministerium; ita nec in te
patitur dominus unius usum esse operis et laboris: quia dum vivimus, debemus semper operari; unde sequitur et
non dicat ei: para quod coenem, et praecinge te, et ministra mihi, donec manducem et bibam? Beda. Iubet parari
quod coenet, hoc est post laborem apertae locutionis humilitatem quoque considerationis propriae exhibere: tali
coena dominus pasci desiderat. Praecingi autem est mentem humiliatam ab omnibus fluctuantium cogitationem
finibus, quibus operum gressus impediri solet, constringere: nam qui vestimenta praecingit, hoc agit ne incedens
involvatur ad lapsum.
Ministrare vero Deo, est absque gratiae eius auxilio nihil virium habere profiteri.
Augustinus de quaest. Evang..
Ministrantibus etiam, hoc est evangelizantibus servis suis, manducat et bibit dominus confessionem et fidem
gentium.

180

