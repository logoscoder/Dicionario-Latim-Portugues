communicatio gratiae caelestis et vitae. Beda. Vel mensa proposita omnibus sanctis ad fruendum, caelestis est
gloria vitae; qua, qui esuriunt et sitiunt iustitiam, saturabuntur, fruendo desiderato gaudio veri boni.
Theophylactus.
Non autem hoc dixit quasi futuris illis corporalibus escis, et quasi regno suo sensibili futuro: erit enim illic
angelica conversatio, sicut sadducaeis praedixit.
Sed et Paulus dicit non esse regnum Dei escam et potum.
Cyrillus. Sed ex his quae sunt apud nos, spiritualia designat: nam praerogativa quadam funguntur apud reges
terrenos qui eis quasi convivae consident.
Ex humano ergo iudicio ostendit qui apud eum in primis honoribus statuentur. Beda.
Haec est enim immutatio dexterae excelsi, ut qui nunc humiles gaudent ministrare conservis, tunc super domini
mensam sublimes, vitae perpetuae dapibus alantur; et qui hic in tentationibus iniuste iudicati, cum domino
permanent, illic cum eo super tentatores suos iusti iudices veniant; unde sequitur et sedeatis super thronos
duodecim, iudicantes duodecim tribus Israel. Theophylactus.
Hoc est, condemnantes ex duodecim tribus infideles. Ambrosius. Non autem duodecim throni tamquam aliqua
corporalis sunt receptacula sessionis; sed quia secundum divinam similitudinem iudicat Christus cognitione
cordium, non interrogatione factorum, virtutem remunerans, impietatem condemnans; ita apostoli in iudicium
spiritale formantur remuneratione fidei, execratione perfidiae, virtute errorem redarguentes, sacrilegos odio
persequentes. Chrysostomus. Numquid autem illic sedebit et Iudas? sed considera, quod lex est data a Deo per
ieremiam: si quid boni promisero, si censearis indignus, mulctabo te. Et ideo loquens cum discipulis, non
simpliciter promisit, sed addidit qui permansistis mecum in tentationibus. Beda. Ab eius ergo sublimitate
promissi Iudas excipitur: nam et antequam haec dominus diceret, exisse credendus est: excipiuntur et illi
quicumque, auditis incomprehensibilis sacramenti verbis, abierunt retro.
|#9 Lectio 9
Beda. Ne gloriarentur undecim apostoli, et suis viribus tribuerent quod soli pene inter tot millia Iudaeorum
dicerentur in tentationibus permansisse cum domino, ostendit, eos si non iuvantis se domini essent opitulatione
protecti, eadem procella cum ceteris potuisse conteri; unde sequitur ait autem dominus simoni: simon, ecce
Satanas expetivit vos, ut cribraret sicut triticum; idest, expetivit vos tentare, et, velut qui triticum purgat,
ventilando concutere: in quo docet nullius fidem a diabolo, nisi Deo permittente tentari.
Theophylactus. Hoc autem Petro dixit, eo quod fortior aliis erat, et superbire poterat in his quae promissa erant a
Christo. Cyrillus. Vel ut ostendat quod homines nihil existentes, quantum pertinet ad humanam naturam et
lubricum mentis nostrae, non decet ut praeesse ceteris velint; et ideo omissis ceteris, venit ad Petrum ceteris
praelatum; unde sequitur ego autem rogavi pro te, ut non deficiat fides tua. Chrysostomus. Non autem dixit ego
permisi, sed oravi: humiliter enim loquitur tendens ad passionem, ut humilitatem demonstret; nam qui non
deprecatione, sed imperio dixerat: super hanc petram aedificabo ecclesiam meam; et: tibi dabo claves regni
caelorum; quomodo opus habebat oratione, ut concitatam unius hominis animam coerceret? non autem dixit:
rogavi, ut non neges, sed ne deseras fidem. Theophylactus. Nam et si paululum agitandus sis, habes tamen
reconditum semen fidei: quamvis Deiecerit folia spiritus tentatoris, viget tamen radix. Petit ergo Satanas te
laedere tamquam invidens tibi de mea dilectione; sed quamvis egomet pro te sim deprecatus, tu tamen delinques;
unde sequitur et tu aliquando conversus confirma fratres tuos; quasi dicat: postquam me negato ploraveris, ac
poenitueris, corrobora ceteros; cum te principem apostolorum deputaverim: hoc enim decet te qui mecum robur
es et petra ecclesiae. Hoc autem intelligendum est non solum de apostolis qui tunc erant, ut roborarentur a Petro;
sed et de omnibus qui usque ad finem mundi futuri sunt fidelibus: ne scilicet aliquis credentium diffidat, videns
eum qui, cum esset apostolus, denegavit, ac iterum per poenitentiam obtinuit praerogativam, ut esset antistes
mundi. Admirare igitur exuberantiam divinae patientiae: ne diffidere discipulum faceret, nondum patrato crimine
largitus est veniam, ac iterum ipsum in apostolico gradu restituit, dicens confirma fratres tuos. Beda. Quasi dicat:
sicut ego tuam fidem ne deficiat orando protexi, ita tu infirmiores fratres, ne de venia desperent, confortare
memento. Ambrosius. Cave ergo iactantiam, cave saeculum. Ille iubetur confirmare fratres suos qui dixit: omnia
reliquimus, et secuti sumus te.
Beda. Quia vero se dominus dixerat pro fide Petri rogasse, conscius ille praesentis affectus, fideique ferventis,
sed futuri casus nescius, non credit se ullatenus ab eo posse deficere; unde sequitur qui dixit ei: domine, tecum
paratus sum et in carcerem et in mortem ire. Theophylactus.
Prae nimia quidem dilectione flammescit et impossibilia sibi pollicetur. Decebat autem, audito semel a veritate
quod tentandus esset, non amplius contendere.
Sed dominus videns eum praesumptuose loquentem, promit tentationis speciem, scilicet quod negaturus esset;
unde sequitur et ille dixit: dico tibi, Petre, non cantabit hodie gallus, donec ter abneges nosse me.
Ambrosius. Petrus quidem, etsi spiritu promptus, corporis tamen adhuc infirmus affectu, denuntiatur dominum
negaturus: neque enim poterat divinae constantiam intentionis aequare. Passio domini aemulos habet, pares non
habet. Theophylactus.

220

