Tradunt autem quod evangelium suum ex Pauli ore conscripserit, sicut et marcus quae ex Petri ore fuerant
praedicata conscripsit. Chrysostomus super matthaeum.
Uterque autem eorum magistrum imitatus est; hic quidem Paulum super flumina fluentem, ille autem Petrum
breviloquio studentem.
Augustinus de cons. Evang.. Eo autem tempore scripserunt quo non solum ab ecclesia Christi, verum etiam ab
ipsis adhuc in carne manentibus apostolis probari meruerunt. Et haec prooemialiter dicta sufficiant.
|+1 Capitulus 1
|#1 Lectio 1
Eusebius eccles. Hist.. Lucas in initio evangelii sui, causam cur scripserit indicavit, videlicet quoniam multi alii
temere praesumpserant enarrare res quae sibi magis erant ad liquidum compertae: et hoc est quod dicit quoniam
quidem multi conati sunt ordinare narrationem rerum. Ambrosius in prooem. In Lucam.
Nam sicut multi in Iudaeorum populo divino infusi spiritu prophetaverunt, alii autem pseudoprophetae erant
potius quam prophetae; sic et nunc in novo testamento multi evangelia scribere conati sunt, quae boni
nummularii non probarunt: et aliud quidem fertur evangelium quod duodecim scripsisse dicuntur: ausus est
etiam basilides evangelium scribere: fertur aliud secundum thomam, et aliud secundum matthiam. Beda. Multos
ergo eos non tam numerositate quam haereseos multifariae diversitate connumerat, qui non spiritus sancti
munere donati, sed vacuo labore conati, magis ordinaverunt narrationem, quam historiae texuerunt veritatem.
Ambrosius. Qui enim conatus est ordinare, suo labore conatus est, nec implevit suo conatu: sine conatu sunt
enim donationes et gratia Dei, quae ubi se infuderit, rigare consuevit, ut non egeat, sed redundet scriptoris
ingenium: et ideo bene dicit rerum quae in nobis completae sunt, vel quae in nobis redundant: quod enim
redundat, nulli deficit, et de completo nemo dubitat, cum fidem effectus astruat, exitus prodat. Origenes in
Lucam. Dicit autem rerum, quia non secundum phantasiam, iuxta haereticos, exercuit Jesus carnalem ipsius
adventum; sed cum veritas esset, revera negotium prosecutus est. Affectum autem suum indicat ex hoc quod ait
quae in nobis completae sunt; idest, quae in nobis manifestissimae sunt ostensae: id enim quod Graece legitur
peplirophorimenon uno verbo Latinus sermo non explicat: certa enim fide et ratione cognoverat, neque in aliquo
fluctuabat.
Chrysostomus. Evangelista autem non solum testimonio contentus est proprio, sed ad apostolos totum refert,
inde robur venatur sermoni; et ideo subdit sicut tradiderunt nobis qui ab initio ipsi viderunt.
Eusebius eccles. Hist.. Certus est quod veritatem, vel Paulo exponente, vel aliis apostolis qui ab initio ipsi
viderant, vel sibi tradiderant, consecutus sit. Chrysostomus.
Dicit autem viderunt, quia hoc maxime robur nanciscitur credulitatis, quod addiscitur ab his qui praesentialiter
viderunt.
Origenes. Palam est autem quod cuiusdam doctrinae finis est in ipsa doctrina, sicut geometriae; alterius vero
doctrinae finis in opere computatur, sicut medicinae; et ita est in sermone Dei. Et ideo postquam significaverat
scientiam ex hoc quod dixerat ipsi viderunt, demonstrat opera ex hoc quod sequitur: et ministri fuerunt sermonis
vel verbi.
Ambrosius. Nam congruit ista locutio, ut maius mysterium verbi quam auditum esse credamus; sed quia non
prolativum verbum, sed substantiale significatur, non vulgare verbum, sed caeleste intelligamus, cui apostoli
ministrarunt.
Cyrillus. Quod autem dicit, huius verbi visores fuisse apostolos, concordat cum ioanne, qui dicit: verbum caro
factum est, et habitavit in nobis, et vidimus gloriam eius. Verbum namque, mediante carne, visibile factum est.
Ambrosius.
Non solum autem secundum corpus viderunt dominum, sed etiam secundum verbum. Viderunt enim verbum, qui
cum Moyse et elia viderunt gloriam verbi; alii non viderunt, qui corpus tantummodo videre potuerunt. Origenes.
Et in exodo quidem scriptum est: populus videbat vocem domini; vox autem auditur potius quam videtur. Sed
propterea ita scriptum est ut ostenderetur nobis aliis videri oculis vocem domini, quibus illi aspiciunt qui
merentur. Porro in evangelio non vox cernitur, sed sermo qui voce praestantior est. Theophylactus. Ex hoc enim
manifeste innuitur quod Lucas non fuit discipulus ab initio, sed processu temporis; alii autem fuerunt discipuli ab
initio, ut Petrus et filii zebedaei. Beda in Lucam. Et tamen matthaeus quoque et ioannes in multis quae
scriberent, ab his qui infantiam, pueritiam, genealogiamque eius scire et gestis interesse potuerant, audire opus
habebant.
Origenes. Deinde facultatem scribendi replicat: quoniam ea quae scripsit, non rumore cognoverit, sed ab initio
fuerit ipse consecutus: unde sequitur visum est et mihi, assecuto a principio omnia diligenter, ex ordine tibi
scribere, optime theophile. Ambrosius. Cum dicit visum est et mihi, non negat Deo visum: a Deo enim
praeparatur voluntas hominum. Prolixiorem autem hunc evangelii librum quam ceteros esse nemo dubitaverit; et
ideo non ea quae falsa sunt, sed quae vera, sibi vindicat: et ideo dicit assecuto quidem omnia visum est scribere:
non omnia, sed ex omnibus: quia quae fecit Jesus si scribantur omnia, nec ipsum mundum capere arbitror.

2

