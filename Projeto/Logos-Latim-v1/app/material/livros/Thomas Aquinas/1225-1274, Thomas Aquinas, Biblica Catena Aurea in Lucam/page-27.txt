homo iste iustus et timoratus. Beda. Quia difficulter iustitia sine timore custoditur: non illum dico timorem qui
temporalia sibi bona subtrahi perhorrescit, quem perfecta dilectio foras mittit; sed timorem domini sanctum qui
manet in saecula, quo iustus Deum quanto ardentius diligit, tanto solertius offendere cavet. Ambrosius.
Et bene iustus, qui non suam sed populi gratiam requirebat; unde sequitur et expectans consolationem Israel.
Gregorius Nyssenus. Non utique mundanam felicitatem in consolationem Israel prudens simeon expectabat; sed
veram translationem ad veritatis decorem per separationem a legis umbra: habuerat namque per oracula quod
visurus esset Christum domini priusquam de saeculo praesenti transmigraret; unde sequitur et spiritus sanctus
erat in eo; a quo scilicet iustificabatur.
Et responsum acceperat a spiritu sancto non visurum se mortem nisi prius videret Christum domini. Ambrosius.
Cupiebat ipse quidem corporeae vinculis fragilitatis absolvi; sed expectabat videre promissum; sciebat enim quia
beati oculi qui eum viderent. Gregorius Moralium.
In quo etiam discimus quanto desiderio ex plebe Israelitica sancti viri incarnationis eius mysterium videre
cupierunt. Beda. Videre autem mortem, experiri eam significat; multumque felix mortem videbit carnis
quicumque Christum domini prius oculis carnis videre sategerit, conversationem habendo in caelesti ierusalem,
templi Dei limina frequentando, hoc est sanctorum, in quibus Deus habitat, exempla sectando. Eadem autem
spiritus gratia, qua olim venturum praecognoverat, et nunc venientem cognovit; unde sequitur et venit in spiritu
in templum.
Origenes in Lucam.
Et tu si vis tenere Jesum et amplexari manibus, omni labore nitere ut ducem habeas spiritum, veniasque ad
templum Dei; sequitur enim et cum inducerent puerum Jesum parentes eius, scilicet maria mater et ioseph, qui
putabatur pater, ut facerent secundum consuetudinem legis pro eo; et ipse accepit eum in ulnas suas.
Gregorius Nyssenus. Quam beatus ille sacer ad sacra introitus, per quem ad vitae terminum maturavit. Beatae
manus quae verbum vitae palpaverunt, et ulnae quoque quas ad susceptionem paravit.
Beda. Accepit autem iustus secundum legem puerum Jesum in ulnas suas, ut significet iustitiam operum, quae ex
lege erat, per manus et brachia figuratorum, humili quidem, sed salutari fidei evangelicae gratia mutandum.
Accepit senior infantem Christum, ut insinuet hoc saeculum quasi senio iam defessum, ad infantiam et
innocentiam christianae conversationis rediturum.
|#9 Lectio 9
Origenes in Lucam. Si ad tactum fimbriae vestimenti mulier sanata est, quid putandum est de simeone, qui in
suas ulnas accepit infantem, et gaudebat videns parvulum a se gestari, qui venerat ad vinctos resolvendos, sciens
neminem eum posse de claustro corporis emittere cum spe futurae vitae, nisi is quem in brachiis continebat; unde
dicitur et benedixit Deum, et dixit: nunc dimittis servum tuum, domine. Theophylactus.
Quod dicit domine, confitentis est quod ipse mortis est et vitae dominus; et sic puerum quem suscepit, Deum
confitetur.
Origenes. Quasi dicat: quamdiu Christum non tenebam, clausus eram, et de vinculis exire non poteram.
Basilius. Si autem voces iustorum inquiras, omnes super hoc mundo et eius flebili mora ingemiscunt.
Heu mihi, dicit David, quia incolatus meus prolongatus est. Ambrosius.
Vide ergo iustum velut corporeae carcere molis inclusum velle dissolvi, ut incipiat esse cum Christo. Sed qui
vult dimitti, veniat in templum, veniat in ierusalem, expectet Christum domini, accipiat in manibus verbum Dei,
et complectatur velut quibusdam fidei suae brachiis; tunc dimittetur ut non videat mortem, qui viderit vitam.
Graecus. Simeon autem benedicebat Deum inter cetera, quod promissa sibi facta sortita erant efficaciae
veritatem: nam consolationem Israel oculis prospicere meruit, et manibus portare: et ideo dicit secundum verbum
tuum; idest, cum finem obtinuerim promissorum. At ubi visibiliter sensi quod desiderabam, nunc solvis tuum
servum, nec gustu mortis attonitum, nec haesitationis cogitationibus conturbatum; et ideo subditur in pace.
Gregorius Nyssenus. Quia postquam Christus culpam hostilem destruxit, nos quoque patri reconciliavit, facta est
translatio sanctorum in pace. Origenes.
Quis est autem qui de saeculo isto recedit in pace, nisi is qui intelligit quod Deus erat in Christo mundum
reconcilians sibi; nihilque habet inimicum Deo, sed omnem pacem bonis in se operibus assumpsit? Graecus.
Fuerat autem sibi repromissum non visurum se mortem nisi prius videret Christum domini; et ideo hoc impletum
ostendens, subdit quia viderunt oculi mei salutare tuum. Gregorius Nyssenus. Beati oculi tui tam animae quam
corporis; hi quidem visibiliter Deum suspicientes, illi vero non solum quae visa sunt attendentes, immo
illuminati fulgore spiritus domini, verbum in carne cognoscentes: salutare namque quod tuis oculis percepisti,
ipse Jesus est, quo nomine salus declaratur. Cyrillus. Fuerat autem Christi mysterium quod patuit in ultimis
temporibus saeculi praeparatum ante mundi originem; unde sequitur quod parasti ante faciem omnium
populorum.
Athanasius. Scilicet confectam toti mundo per Christum salutem. Qualiter ergo supra dictum est, quod
expectabat Israel consolationem? eo quod scilicet tunc futuram esse consolationem Israel agnovit in spiritu cum
et omnibus populis paratum est salutare. Graecus. Attende etiam sagacitatem digni et venerandi senis: antequam
dignus videretur beatae visionis, praestolabatur solamen Israel; ut autem quod sperabat obtinuit, exclamat se
27

