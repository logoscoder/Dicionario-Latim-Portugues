Habes obsequium, vide votum. Ecce ancilla domini, apparatus officii est; fiat mihi secundum verbum tuum,
conceptus est voti. Eusebius. Alius aliud quiddam in praesenti sermone virginis extollet apicibus; hic quidem
constantiam, hic obedientiae promptitudinem; alius quod non allecta est tam splendidis et arduis per magnum
Archangelum promissis pollicitis; alius quod non excessit modum in dando instantias, sed aequaliter cavit et
evae levitatem et zachariae inobedientiam: mihi autem humilitatis profunditas non minus conspicitur admiranda.
Gregorius Moralium.
Per ineffabile namque sacramentum concepto sancto partu inviolabili secundum veritatem utriusque naturae,
eadem virgo ancilla domini fuit et mater.
Beda. Accepto autem virginis consensu, mox Angelus caelestia repetit: unde sequitur et discessit ab illa Angelus.
Eusebius.
Non solum impetrans quod optabat, sed stupens in virginea forma, et virtutis plenitudine.
|#13 Lectio 13
Ambrosius. Angelus cum abscondita nuntiaret, ut fides astrueretur, exemplo feminae sterilis conceptum virgini
nuntiavit. Ubi hoc audivit maria, non quasi incredula de oraculo, nec quasi incerta de nuntio, nec quasi dubitans
de exemplo; sed quasi laeta pro voto, religiosa pro officio, festina prae gaudio in montana perrexit: unde dicitur
exurgens autem maria in diebus illis abiit in montana. Quo enim, iam Deo plena, nisi ad superiora cum
festinatione conscenderet? Origenes in Lucam.
Iesus enim, qui in utero illius erat, festinabat adhuc in ventre matris ioannem positum sanctificare: unde sequitur
cum festinatione. Ambrosius. Nescit tarda molimina spiritus sancti gratia. Discite, virgines, non circumcursare
per alienas aedes, non demorari in plateis, non aliquos in publico miscere sermones.
Theophylactus.
Propter hoc abiit in montana, quia zacharias in montanis habitabat, unde sequitur in civitatem Iuda, et intravit in
domum zachariae. Ambrosius. Discite vos, sanctae mulieres, sedulitatem, quam praegnantibus debeatis exhibere
cognatis. Mariam autem quae sola in intimis penetralibus versabatur, non a publico virginitatis pudor, non a
studio asperitas montium, non ab officio prolixitas itineris retardavit.
Discite etiam, virgines, humilitatem mariae: venit propinqua ad proximam, iunior ad seniorem; nec solum venit,
sed et prior salutavit: unde sequitur et salutavit elisabeth. Decet enim ut quanto castior virgo, tanto humilior sit,
noveritque deferre senioribus. Sit magistra humilitatis in qua est professio castitatis.
Est etiam causa pietatis: quia superior venit ad inferiorem, ut inferior adiuvetur; maria ad elisabeth; Christus ad
ioannem.
Chrysostomus super Matth..
Vel aliter celabat quae supra dicta sunt in se virgo, nec cuiquam hominum pandit: non enim credebat ab aliis
posse fidem adhiberi mirandis relatibus; immo magis putabat se pati convicia si diceret, quasi volens scelus
proprium palliare. Graecus.
Ad solam autem refugit elisabeth: sic enim consueverat propter cognationem, et propter ceteram huiusmodi
coniunctionem.
Ambrosius. Cito autem adventus mariae, et praesentiae dominicae beneficia declarantur: nam sequitur et factum
est, ut audivit salutationem mariae elisabeth, exultavit infans in utero eius. Vide distinctionem, singulorumque
verborum proprietates.
Vocem prior elisabeth audivit, sed ioannes prior gratiam sensit; illa naturae ordine audivit, iste exultavit ratione
mysterii; illa mariae, iste domini sensit adventum.
Graecus. Propheta enim parente acutius videt et audit, salutatque prophetatum; sed quoniam verbis non poterat,
saltat in utero; quod maximum existit in gaudio. Quis unquam novit tripudium nativitate antiquius? insinuavit
gratia quae naturae ignota extiterant; reclusus ventre miles agnovit dominum ac regem oriturum, ventris tegmine
non obstante mysticae visioni: inspexit enim non palpebris, sed spiritu. Origenes. Non autem antea repletus
fuerat spiritu donec assisteret quae Christum gerebat in utero; tunc autem et spiritu erat plenus, et resultabat in
parente: unde sequitur et repleta est spiritu sancto elisabeth. Non autem dubium est quin quae tunc repleta est
spiritu sancto, propter filium sit repleta.
Ambrosius. Illa autem quae se occultaverat et conceperat filium, iactare se coepit, quia gerebat prophetam; et
quae erubescebat ante, benedicit: unde sequitur et exclamavit voce magna, et dixit: benedicta tu inter mulieres.
Magna voce clamavit, ubi domini sensit adventum, quia religiosum credidit partum. Origenes.
Dicit autem benedicta tu inter mulieres: nulla enim unquam tantae fuit gratiae particeps aut esse poterit; unius
enim divini germinis parens est unica.
Beda. Eadem autem voce ab elisabeth qua a gabriele benedicitur, quatenus et Angelis et hominibus veneranda
monstretur.
Theophylactus. Quia vero aliae sanctae mulieres fuerunt, quae tamen genuerunt filios peccato inquinatos,
subiungit et benedictus fructus ventris tui.

12

