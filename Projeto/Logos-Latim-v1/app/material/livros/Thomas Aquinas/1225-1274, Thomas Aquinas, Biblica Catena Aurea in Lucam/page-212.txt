Quid ergo faciunt tabulae, quando tremunt columnae? quid virgula deserti patitur, cum cedrus Paradisi
concutitur? eusebius.
Vel virtutes caelorum sunt quae praesunt sensibilibus partibus universi: quae quidem tunc movebuntur, ut
potiorem statum attingant.
Absolventur enim in saeculo novo a ministerio, quo Deo serviunt circa sensibilia corpora secundum corruptionis
statum.
Augustinus. Sed ne dominus, propinquante secundo adventu suo, ea pro magno praedixisse videatur quae huic
mundo etiam ante primum eius adventum fieri consueverant, et rideamur ab eis qui plura in historia gentium et
maiora legerunt, haec quae dicta sunt, melius in ecclesia existimo intelligi. Ecclesia enim est sol, et luna, et
stellae, cui dictum est: pulchra ut luna, electa ut sol; quae tunc non apparebit, persecutoribus ultra modum
saevientibus. Ambrosius.
Plurimis etiam a religione deficientibus, clara fides obscurabitur nube perfidiae; quia sol caelestis in ea, fide
minuitur vel augetur; et sicut menstruis, idest mensium, defectibus, luna vel terrae oppositu, cum fuerit ex
regione solis, vanescit; sic et sancta ecclesia, cum lumini caelesti vitia carnis obsistunt, fulgorem divini luminis
de Christi radiis non potest mutuari: nam in persecutionibus lucem divini solis plerumque amor vitae huius
excludit. Cadunt etiam stellae, idest gloria micantes viri, si persecutionis acerbitas convalescat, quae oportet fieri
donec ecclesiae multitudo cumuletur: sic enim probantur boni, sic produntur infirmi. Augustinus.
Quod autem dictum est et in terris pressura gentium, gentes voluit intelligi, non quae in semine Abrahae
benedicentur, sed quae ad sinistram stabunt. Ambrosius. Ergo varii animorum aestus ita graves erunt ut
delictorum multitudine male consciis futuri iudicii metu, sacri nobis ros fontis arescant. Quemadmodum autem
domini expectatur adventus, ut eius praesentia in toto fiat vel hominis orbe vel mundi, quae fit in singulis, cum
omnibus affectibus receperint Christum; sic virtutes caelorum in adventu domini augmentum gratiae
consequentur, et plenitudine divinitatis propius se infundente movebuntur. Sunt etiam virtutes caelorum, quae
enarrant gloriam Dei, quae pleniore Christi infusione movebuntur, ut videant Christum. Augustinus.
Vel virtutes caelorum movebuntur, quia impiis persequentibus, quidam fideles fortissimi turbabuntur.
Sequitur et tunc videbunt filium hominis.
Theophylactus. Tam fideles quam infideles: radiabit enim amplius sole tam ipse quam crux eius: unde ab
omnibus cognoscetur. Augustinus ad Hesychium.
Quod autem dicit venientem in nube, duobus modis accipi potest: sive in ecclesia sua tamquam in nube
venientem, sicut nunc venire non cessat; sed ideo tunc cum potestate magna et maiestate, quia maior maiestas et
potestas illius apparebit sanctis, quibus magnam virtutem dabit, ne tanta persecutione vincantur; sive in corpore
suo, in quo sedet ad dexteram patris, merito credendus est non solum in eodem corpore, verum etiam in nube
venturus: quoniam sic veniet sicut abiit; nubes autem suscepit eum ab oculis eorum. Chrysostomus. Semper
enim Deus in nube apparet, secundum illud: nubes et caligo in circuitu eius: unde et filius hominis in nubibus
veniet, ut Deus et dominus, non latenter, sed in gloria digna Deo; et ideo subdit cum potestate magna et
maiestate.
Cyrillus. Intelligendum est similiter magna.
Primam enim apparitionem prosecutus est cum infirmitate et humilitate nostra; sed secundam celebrabit cum
propria potestate et magna maiestate. Gregorius in evang.. In potestate enim et maiestate visuri sunt quem in
humilitate positum audire noluerunt; ut virtutem eius tanto tunc districtius sentiant, quanto cervicem cordis ad
eius patientiam non inclinant.
|#7 Lectio 7
Gregorius in evang.. Quia praemissa contra reprobos dicta sunt, mox ad electorum consolationem verba
vertuntur; nam subditur his autem fieri incipientibus, respicite et levate capita vestra, quoniam appropinquat
redemptio vestra; ac si dicat: cum plagae mundi crebrescunt, levate capita, idest exhilarate corda: quia dum
finitur mundus, cuius amici non estis, prope fit redemptio quam quaesistis.
In Scriptura enim sacra saepe caput pro mente ponitur: quia sicut capite reguntur membra, ita cogitationes mente
disponuntur.
Capita itaque levare, est mentes nostras ad gaudia patriae caelestis erigere.
Eusebius. Vel aliter. Transactis corporalibus aderunt intelligibilia et caelestia, scilicet regnum saeculi non
amplius transituri; et tunc dignis salubria promissa tribuentur; unde dicitur his autem fieri incipientibus, respicite
et levate capita vestra, quoniam appropinquat redemptio vestra.
Acceptis enim Dei promissis quae speramus, erigemur qui ante curvi fueramus, et elevabimus capita nostra,
humiliati quondam, eo quod redemptio nostra quam sperabamus, aderit, illa scilicet quam tota creatura expectat.
Theophylactus.
Idest, perfecta libertas corporis et animae. Sicut enim primus adventus domini fuit ad reformationem animarum
nostrarum, sic secundus ad reformationem corporum celebrabitur.
Eusebius. Dicit autem haec ad discipulos suos, non tamquam ad eos qui durare deberent in vita ista usque ad
terminum mundi; sed quasi uno corpore existente ipsis, et nobis, et posteris usque ad consummationem mundi
212

