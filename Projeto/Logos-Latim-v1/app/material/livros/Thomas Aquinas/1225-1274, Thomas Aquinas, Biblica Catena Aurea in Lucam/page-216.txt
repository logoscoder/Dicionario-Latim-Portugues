adversatus legi. Mittit autem eos ad alienam domum: nam nulla domus erat ei, neque discipulis suis; alioquin
apud aliquem eorum Pascha celebrasset; et ideo subditur at illi dixerunt: ubi vis paremus? Beda. Quasi dicant:
non habemus domicilium, non habemus tabernaculum.
Audiant quibus aedificandarum domorum cura est: cognoscant Christum omnium dominum, locum ubi caput
reclinaret non habuisse. Chrysostomus. Cum autem ignorarent ad quem mitterentur, signum dedit eis, sicut et
Samuel Sauli; unde subditur et dixit ad eos: ecce introeuntibus vobis in civitatem, occurret vobis homo
amphoram aquae portans: sequimini eum in domum in quam intrat.
Ambrosius. Primum maiestatem divinitatis adverte: cum discipulis loquitur, et iam novit quid alibi sit futurum;
Deinde dignationem eius intuere: quia non persona divitis aut potentis eligitur, sed pauper ambitur, et angustum
hospitium pauperis amplis nobilium aedibus antefertur. Sciebat autem dominus nomen eius, cuius sciebat
mysterium et occursum; sed ideo sine nomine designatur, ut ignobilis aestimetur.
Theophylactus. Vel ideo mittit eos ad hominem ignotum, ut ostendat quod passionem voluntarie subiit. Qui enim
mentem huius ignoti viri subegit ut eos susciperet, poterat quodcumque voluisset cum Iudaeis tractare. Dicunt
autem quidam quod ideo non dixit nomen hominis, ne proditor cognito nomine domum panderet Pharisaeis, qui
venientes cepissent eum priusquam coena fieret, et spiritualia mysteria discipulis traderet: sed quibusdam indiciis
in quamdam domum dirigit eos; unde sequitur et dicetis patrifamilias domus: dicit tibi magister: ubi est
diversorium ubi Pascha cum discipulis meis manducem? et ipse vobis ostendet coenaculum magnum stratum; et
ibi parate.
Glossa. Quibus signis inventis, discipuli sollicite quae mandata eis fuerant, impleverunt; unde sequitur euntes
autem invenerunt sicut praedixit illis Jesus, et paraverunt Pascha. Beda.
Hoc Pascha exponens apostolus ait: Pascha nostrum immolatus est Christus; quod quidem Pascha tunc necesse
erat occidi, quasi paterno consilio ac definitione sancitum, qui licet die sequenti, hoc est decimaquinta luna sit
crucifixus, hac tamen nocte, qua agnus immolabatur a Iudaeis, tentus ac ligatus, immolationis, hoc est passionis
suae, sacravit exordium. Theophylactus. Intelligamus autem diem quidem azymorum totam conversationem quae
est in luce spiritali, nullam redolentem vetustatem primae praevaricationis Adae, in qua viventes non decet
delectari in Christi mysteriis.
Haec autem mysteria Petrus et ioannes parant, idest actio et contemplatio, fervor zeli et mansuetudo pacifica. His
autem paratoribus occurrit homo: quia per praedicta reperimus statum hominis qui creatus est ad imaginem Dei:
qui portat amphoram aquae, quae significat gratiam spiritus sancti: amphora autem est humilitas cordis:
humilibus enim dat gratiam, qui se cognoscunt esse terram et pulverem.
Ambrosius. Vel amphora est mensura perfectior; aqua autem est quae sacramentum Christi esse meruit; quae
lavare meruit, non lavari. Beda. Parant autem Pascha ubi aquae infertur amphora; quia tempus adest quo veri
Paschae cultoribus typicus de limine auferatur cruor; et ad tollenda crimina vivifici fontis baptisma consecratur.
Origenes super Matth.. Ego autem puto quod homo qui ingredientibus discipulis in civitatem occurrit amphoram
aquae portans, erat quidam minister patrisfamilias, portans mundatoriam aut potabilem aquam in vase fictili;
quem puto esse Moysen, spiritalem doctrinam portantem in corporalibus historiis. Qui autem non consequuntur
spiritualiter eum, non celebrant Pascha cum iesu. Ascendamus ergo, ipso domino constituto nobiscum, ad
superiorem locum in quo est diversorium, quod demonstratur ab intellectu, qui est in unoquoque homine
paterfamilias, discipulis Christi. Haec autem domus superior sit nobis magna, ut capiat Jesum verbum Dei, quod
non capitur, nisi a magnis sensu. Et sit domus haec a patrefamilias, idest intellectu, praeparata filio Dei, et sit
mundata, nullo modo habens malitiae sordes. Sit etiam domus illius princeps non qualibuscumque cognitum
habens nomen: unde mystice dicit secundum matthaeum: ite ad quemdam. Ambrosius.
In superioribus autem magnum habet stratum, ut magnum meritum eius advertas, in quo dominus cum discipulis
sublimium virtutum eius delectatione requiesceret.
Origenes super Matth.. Scire autem debemus quoniam qui in epulationibus et sollicitudinibus saecularibus sunt,
non ascendunt in domum illam superiorem, et propterea non celebrant cum Jesu Pascha. Post sermones enim
discipulorum quibus catechizaverunt patremfamilias, idest intellectum, venit et divinitas coepulans discipulis in
domo praedicta.
|#4 Lectio 4
Cyrillus. Postquam discipuli Pascha paraverant, agitur de Paschae comestione; unde dicitur et cum facta esset
hora, discubuit, et duodecim apostoli cum eo.
Beda. Hora manducandi Paschae designat quartamdecimam diem primi mensis perductam ad vesperam,
quintadecima luna iam terris apparente. Theophylactus. Sed qualiter dominus discumbere dicitur, cum Iudaei
stantes Pascha manducarent? dicunt ergo, quod cum manducavissent legale Pascha, accubuerunt secundum
communem usum, manducantes quosdam alios cibos.
Sequitur et ait illis: desiderio desideravi hoc Pascha manducare vobiscum, antequam patiar. Cyrillus. Quod ideo
dicit, quia discipulus avarus proditionis tempus explorabat; sed ne traderet eum ante festum Paschae, non
explicaverat dominus domum, vel virum penes quem Pascha perageret; cuius causam per haec verba ostendit.
Theophylactus. Vel dicit desiderio desideravi, quasi dicat: haec ultima mihi coena vobiscum est, propter quod et
216

