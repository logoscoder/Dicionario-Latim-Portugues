granum est cum sepelitur in terra, arbor cum elevatur in caelum. Est etiam arbor mundum obumbrans; unde
sequitur et requieverunt volucres caeli in ramis eius, idest potestates caelorum, et quicumque spiritualibus factis
evolare meruerunt. Ramus est Petrus, ramus est Paulus, in quorum sinus per quosdam disputationum recessus,
qui eramus longe, assumptis virtutum remigiis advolamus. Ergo semina in horto tuo Christum. Hortus utique
locus est plenus florum, in quo gratia tui operis effloreat, et multiplex odor variae virtutis exhalet. Ibi ergo
Christus ubi fructus est seminis. Cyrillus.
Vel aliter. Regnum Dei est evangelium, per quod acquirimus posse regnare cum Christo. Sicut igitur sinapis
semen superatur quidem quantitate a seminibus olerum, crescit autem adeo ut plurium fiat umbraculum avium;
sic et salvatoris doctrina penes paucos erat in principio, sed postea recepit augmentum. Beda. Homo autem
Christus est, hortus est ecclesia, eius disciplinis colenda; qui bene dicitur granum accepisse, quia dona quae
nobis cum patre tribuit ex divinitate, nobiscum accipit ex humanitate. Crevit autem evangelii praedicatio
cunctum disseminata per orbem; crescit et in mente cuiusque credentis, quia nemo repente fit perfectus.
Crescendo autem non herbarum, quae velociter arescunt, sed arborum instar exurgit. Rami huius arboris
dogmatum sunt diversitates, in quibus animae castae virtutum pennis ad superna tendentes nidificant et
requiescunt. Theophylactus.
Vel homo quilibet granum sinapis, idest evangelicum sermonem, accipiens, et in horto animae suae serens,
arborem magnam facit, ut et ramos producat, et caeli volatilia, idest qui terrenis supereminent, in ramis
praedicationis, idest in expansis considerationibus, requiescunt. Paulus enim quasi granum modicum accepit
Ananiae rudimentum; sed plantans illud in viridario suo, produxit multas et bonas doctrinas, in quibus habitant
qui sunt intellectu excelsi, puta dionysius, Hierotheus, et alii quamplures.
Deinde simile dicit fermento regnum Dei; sequitur enim et dixit: cui simile aestimabo illud? simile est fermento.
Ambrosius.
Plerique fermentum Christum putant, quia fermentum ex farina virtute, non specie generi suo praestat: sic et
Christus patribus aequalis corpore, sed dignitate incomparabilis praeeminebat. Igitur sancta ecclesia typum
mulieris figurat, de qua subditur quod acceptum mulier abscondit in farinae sata tria, donec fermentaretur totum.
Beda. Satum est genus mensurae, iuxta morem provinciae palaestinae, unum et dimidium modium capiens.
Ambrosius. Farina huius mulieris nos sumus, quae dominum Jesum in interioribus nostrae mentis abscondit,
donec nostra secreta penetralia calor sapientiae caelestis abducat. Et quia in tribus mensuris absconditum dicit
esse fermentum, congrue visum est ut Dei filium crederemus absconditum in lege, ac opertum in prophetis,
evangelicis praedicationibus adimpletum. Me tamen sequi iuvat quod ipse dominus docuit, fermentum esse
spiritualem doctrinam ecclesiae. Ecclesia autem renatum hominem in corpore et anima et spiritu, fermento
spirituali sanctificat, cum tria haec pari quadam cupiditatum lance consentiunt, et aequalis aspirat concordia
voluptatum. Itaque si in hac vita tres mensurae in eodem manserint donec fermententur et fiant unum, erit in
futurum diligentibus Christum incorrupta communio. Theophylactus. Vel pro femina intelligas animam; tria vero
sata trinam partem eius, rationabilem, irascibilem et concupiscibilem. Si igitur aliquis in hac trina parte
condiderit verbum Dei, faciet hoc totum spirituale, ut nec rationale peccet in documentis, nec ira aut
concupiscentia enormiter ferantur, sed conformentur verbo Dei. Augustinus de verb. Dom.. Vel tria sata farinae,
genus humanum est; quod de tribus Noe filiis est reparatum. Mulier quae abscondit fermentum, Dei sapientia est.
Eusebius. Vel aliter. Fermentum dominus nominat spiritum sanctum, quasi virtutem procedentem ex semine,
idest verbo Dei. Tria autem sata farinae significant notitiam patris et filii et spiritus sancti, quam mulier, idest
divina sapientia, et spiritus sanctus largitur. Beda. Vel fermentum dilectionem dicit, quae fervere facit, et excitat
mentem. Abscondit ergo mulier, idest ecclesia, fermentum dilectionis in sata tria: quia praecepit ut diligamus
Deum ex toto corde, ex tota anima et ex tota virtute. Et hoc donec fermentetur totum, idest donec caritas totam
mentem in sui perfectionem commutet; quod hic inchoatur, sed in futurum perficietur.
|#5 Lectio 5
Glossa. Praemissis similitudinibus de multiplicatione evangelicae doctrinae, eius diffusioni ubique praedicando
intendit; unde dicitur et ibat per civitates et castella, docens, et iter faciens in ierusalem.
Theophylactus. Non enim sola parva loca visitabat, sicut faciunt qui simplices fallere volunt, neque solas
civitates, ut ostentatores faciunt et gloriam quaerentes; sed sicut communis dominus et pater omnibus providens,
omnia circuibat. Non autem visitabat municipia, vitans ierusalem, ac si timeret legisperitorum reprehensiones,
aut mortem, quae poterat inde contingere; unde subdit et iter faciens in ierusalem. Nam ubi plures erant aegroti,
ibi se medicus magis ingerebat.
Sequitur ait autem quidam illi: domine, si pauci sunt qui salvantur? Glossa.
Quae quidem quaestio ad hoc pertinere videtur de quo supra agebatur: nam in praemissa similitudine dixerat,
quod requieverunt volucres caeli in ramis eius; per quod intelligi potest multos esse qui salutis requiem
consequentur. Et quia ille unus pro omnibus quaesierat, dominus non singulariter ei respondet; unde sequitur
ipse autem dixit ad illos: contendite intrare per angustam portam. Basilius.
Sicut enim in via terrena exitus a recto multam latitudinem habet; sic qui egreditur a tramite ducente ad regnum
caelorum, in multa latitudine erroris reperitur.
152

