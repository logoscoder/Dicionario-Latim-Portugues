maior sarcina est. Interrogatus ergo dominus cur discipuli eius non ieiunarent, de utroque ieiunio respondit: et
primo de ieiunio tribulationis: sequitur enim quibus ipse ait: numquid potestis filios sponsi, dum cum illis est
sponsus, facere ieiunare? chrysostomus in matthaeum.
Quasi dicat: praesens tempus laetitiae est et alacritatis; non igitur immiscenda sunt tristia. Cyrillus. Salvatoris
enim nostri in hoc saeculo demonstratio nihil aliud fuit quam quaedam festivitas, intelligibiliter quasi quamdam
sponsam copulans illi nostram naturam, ut quondam sterilis fecunda fieret. Igitur filii sponsi esse noscuntur
quicumque vocati sunt ab eo per novam et evangelicam disciplinam; non autem Scribae cum Pharisaeis, qui
solam legis umbram considerant. Augustinus de cons. Evang.. Per hoc autem quod solus Lucas dicit non potestis
filios sponsi facere ieiunare, intelligitur eos ipsos qui loquebantur, fuisse facturos ut lugentes ieiunarent filii
sponsi, quando ipsi essent sponsum occisuri. Cyrillus.
Ubi vero concesserat filiis sponsi quod non decebat eos laborare, tamquam qui spiritualem solemnitatem
habebant, ne inter nos annullaretur ieiunium, dispensative subiungit dicens venient autem dies cum ablatus fuerit
ab eis sponsus; tunc ieiunabunt in illis diebus. Augustinus de quaest. Evang.. Quasi dicat: tunc desolabuntur, et
in moerore et luctu erunt, donec eis per spiritum sanctum gaudia consolatoria tribuantur. Ambrosius.
Vel aliter. Non hoc ieiunium relegatur quo conficitur caro, et corporis luxuria castigatur; hoc ieiunium nos
commendat Deo. Sed non possumus ieiunare qui Christum habemus, et Christi carnem epulamur et sanguinem.
Basilius. Filii etiam sponsi ieiunare nequeunt, hoc est animae nutrimentum non sumere, sed vivere in omni verbo
quod de ore Dei procedit. Ambrosius. Sed qui sunt illi dies quibus nobis Christus auferetur, cum ipse dixerit:
vobiscum ero usque ad consummationem mundi? sed nemo tibi Christum potest auferre, nisi te illi ipse auferas.
Beda. Quamdiu enim sponsus nobiscum est, in laetitia sumus, nec ieiunare possumus nec lugere; cum autem per
peccata ille recedit, tunc indicendum est ieiunium, et requirendus luctus.
Ambrosius. Denique de animi dictum est ieiunio, ut sequentia declarant; sequitur enim dicebat autem
similitudinem ad illos, quod nemo commissuram, idest particulam ablatam, a vestimento novo immittit in
vestimentum vetus. Appellavit ieiunium vestimentum vetus, quod exuendum apostolus aestimavit, dicens:
spoliate vos veterem hominem cum actibus suis. In eadem igitur forma series convenit praeceptorum, ne actus
veteris et novi hominis misceamus. Augustinus de quaest. Evang.. Vel aliter.
Dono spiritus sancti percepto, genus etiam ieiunii quod fit per laetitiam iam renovati in vitam spiritualem
convenientissime celebrant; quod antequam accipiant, dicit eos esse tamquam vetera vestimenta, quibus
inconvenienter pannus novus assuitur, idest aliqua particula doctrinae quae ad novae vitae temperantiam pertinet:
quia si hoc fiat, et ipsa doctrina quodammodo scinditur, quae docet generale ieiunium non a concupiscentia
ciborum tantum, sed ab omni laetitia temporalium delectationum: cuius particulam quae ad cibos pertinet dicit
non oportere hominibus adhuc veteri consuetudini deditis impartiri: quia et illic quasi concisio videtur fieri, et
ipsi vetustati non convenit.
Dicit etiam eos esse similes veteribus utribus; unde sequitur et nemo mittit vinum novum in utres veteres.
Ambrosius.
Fragilitas humanae conditionis aperitur, cum corpora nostra exuviis defunctorum animalium comparantur.
Augustinus de quaest. Evang.. Veteribus autem utribus comparantur apostoli, qui vino novo quasi spiritualibus
praeceptis facilius disrumpuntur quam contineant; unde sequitur alioquin rumpit vinum novum utres, et ipsum
effunditur et utres pereunt.
Erunt autem novi utres, cum post ascensionem accepto desiderio consolationis eius, orando et sperando
innovabuntur; unde sequitur sed novum vinum in utres novos mittendum est, et utraque conservantur.
Beda. Vino siquidem intus reficimur, veste autem foris tegimur. Vestis ergo sunt bona opera quae foris agimus,
quibus coram hominibus lucemus; vinum fervor fidei, spei et caritatis. Aliter. Veteres utres sunt Scribae et
Pharisaei; novus pannus et novum vinum praecepta evangelii.
Gregorius Nyssenus. Vinum enim de novo elicitum, propter fervorem naturalis humidi, fumosum est despumans
naturali agitatione a se materialem immunditiam.
Tale vinum, novum testamentum est, quod antiqui utres qui, propter incredulitatem inveterati sunt, non capiunt;
immo scinduntur excellentia doctrinae, necnon et gratiam spiritus incassum fluere faciunt, quia in malevolam
animam non introibit sapientia.
Beda. Sed cuicumque animae nondum innovatae, sed in vetustate malitiae perseveranti, novorum mysteriorum
sacramenta non debent committi. Qui etiam praeceptis evangelicis praecepta legis miscere volunt, ut Galatae,
vinum novum in utres veteres mittunt.
Sequitur et nemo bibens vetus, statim vult novum; dicit enim: vetus melius est: quia Iudaeis vitae veteris saliva
imbutis, novae gratiae praecepta sordebant: quia maiorum traditionibus commaculati dulcedinem spiritualium
verborum percipere non valebant.
|+6 Capitulus 6
|#1 Lectio 1

62

