dominis in ecclesia aequa dimensio, nulla discretio sit; et ut vitis maritatur arboribus, ita corpus animae. Hanc
vineam diligens agricola fodere et tondere consuevit, ne luxuriet umbra foliorum, verborumque infructuosa
iactantia maturitatem indolis naturalis impediat. Decet totius orbis hic esse vindemiam, ubi totius orbis est vinea.
Beda. Vel morali intellectu cuique fidelium vinea quam excolat locatur, dum mysterium baptismi quod exerceat
sibi committitur.
Mittitur servus unus, alter, tertius, cum lex, psalmodia et prophetia legitur.
Sed missus servus contumeliis affectus vel caesus dicitur, cum sermo auditus contemnitur vel blasphematur.
Missum heredem quantum in se est occidit qui filium Dei peccando conculcat. Perdito malo cultore, vinea datur
alteri, cum dono gratiae, quod superbus sprevit, humilis ditatur.
|#3 Lectio 3
Cyrillus. Decebat quidem principes Iudaeorum, intelligentes quod de ipsis parabola diceretur, a malo sic
discedere, quasi de futuris instructos; sed hoc non considerantes, occasionem suorum colligunt criminum; unde
dicitur et quaerebant principes sacerdotum et Scribae mittere in illum manus in illa hora. Nec refrenavit eos legis
praeceptum, quod dicit: innocentem et iustum non occides; sed compescuit eorum nefandum propositum plebis
timor; sequitur enim et timuerunt populum. Praeferunt enim divinae reverentiae humanum timorem. Quae autem
huius propositi fuerit occasio, subditur cognoverunt enim quod ad ipsos dixerit similitudinem istam. Beda. Et ita
quaerendo ipsum occidere, docebant vera esse quae in parabola dixerat. Ipse enim est heres, cuius iniustam
necem dicebant esse vindicandam; illi nequam coloni, qui Dei filium quaerebant occidere. Hoc etiam quotidie
geritur in ecclesia, cum quilibet solo nomine frater, eam quam non diligit ecclesiasticae fidei ac pacis unitatem,
propter bonorum multitudinem, vel erubescit, vel timet impugnare. Et quia principes quaerebant dominum
comprehendere, quod per se non poterant, praesidis manibus efficere tentabant; unde sequitur et observantes
miserunt insidiatores, qui se iustos simularent. Cyrillus. Videbantur enim esse leves; erant autem graves, obliti
Dei dicentis: quis hic qui mihi abscondit consilium? adeunt enim Christum omnium salvatorem quasi hominem
communem; unde sequitur ut caperent eum in sermone, et traderent eum principatui, et potestati praesidis.
Theophylactus.
Paraverunt autem domino laqueos; illaqueati sunt tamen in eis pedes eorum. Audi namque astutiam. Et
interrogaverunt illum dicentes: magister, scimus quia recte dicis et doces. Beda. Blanda et fraudulenta
interrogatio illuc provocat respondentem ut magis Deum quam caesarem timeat; sequitur enim et non accipis
personam hominis, sed in veritate viam Dei doces. Et hoc dicunt ad hoc ut dicat non debere tributa solvi, ut
statim audientes ministri praesidis, qui, iuxta alios evangelistas, affuisse leguntur, seditionis eum contra
Romanos auctorem teneant; unde consequenter quaerunt: licet nobis dare tributum caesari, an non? erat enim in
populo magna seditio, dicentibus aliis, pro securitate, qua Romani pro omnibus militabant, debere tributa
persolvi; Pharisaeis contra dicentibus non debere populum Dei, qui decimas et primitias daret, humanis legibus
subiacere. Theophylactus.
Intendebant ergo, quod si diceret oportere dari censum caesari, criminaretur a populo quasi servituti subiciens
gentem; si vero prohiberet censum reddere, eum repraesentarent ut schismaticum praesidi.
Ipse vero laqueos eorum effugit; sequitur enim considerans autem dolum eorum, dixit ad eos: quid me tentatis?
ostendite mihi denarium. Cuius habet imaginem et superscriptionem? Ambrosius. Docet hoc loco dominus
circumspectos nos in respondendo adversus haereticos vel Iudaeos esse debere; sicut alibi dixit: estote astuti
sicut serpentes. Beda. Qui autem putant interrogationem salvatoris ignorantiam esse, discant ex praesenti loco,
quod potuerit scire Jesus cuius imago esset in nummo; sed interrogat, ut ad sermonem eorum competenter
respondeat; sequitur enim respondentes dixerunt: caesaris.
Non putemus caesarem augustum, sed tiberium significari. Omnes enim Romani reges a primo caio caesare,
caesares appellati sunt. Ex eorum autem responsione convenienter dominus quaestionem solvit; sequitur enim et
ait illis: reddite ergo quae sunt caesaris caesari, et quae sunt Dei Deo. Titus. Quasi dicat: verbis tentatis, operibus
obedite: subiistis caesaris servitutem, suscepistis quae eius sunt: date ergo illi censum, Deo timorem: non enim
exigit Deus denarium, sed fidem.
Beda. Reddite etiam Deo quae Dei sunt, decimas scilicet, primitias, oblationes et victimas. Theophylactus. Et
attende quod non dixit: date, sed reddite; debitum enim est: tuetur enim te princeps tuus ab hostibus, vitam tuam
reddit tranquillam; pro his ergo teneris ei in censu. Sed et hoc ipsum quod offers, numisma scilicet, ab eo habes.
Reddes ergo numisma regium regi. Deus etiam tibi tradidit intellectum et rationem: restituas hoc ei non
comparatus bestiis, sed in omnibus rationabiliter procedens. Ambrosius. Tu ergo si vis non esse obnoxius
caesari, noli habere quae mundi sunt. Et bene prius quae caesaris sunt reddenda decernit: neque enim potest quis
esse domini, nisi prius renuntiaverit mundo. Quam gravia vincula promittere Deo et non solvere. Maior est
contractus fidei quam pecuniae. Origenes. Habet autem locus iste aliquid mystici. Duae enim sunt imagines in
homine: una quam accepit a Deo, altera inimici. Sicut enim denarius habet imaginem imperatorum mundi: sic
qui facit opera tenebrarum, portat imaginem eius cuius habet opera.
Dicit ergo reddite quae sunt caesaris caesari, hoc est, abicite terrenam imaginem, ut possitis, vobis imaginem
caelestem imponentes, reddere quae Dei sunt Deo, ut scilicet Deum diligamus, etc.
204

