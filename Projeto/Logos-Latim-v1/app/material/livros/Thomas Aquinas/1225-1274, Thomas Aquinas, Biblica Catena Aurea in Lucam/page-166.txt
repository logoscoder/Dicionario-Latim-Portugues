In se autem reversus est cum ab eis quae forinsecus frustra illiciunt et seducunt, in conscientiae suae interiora
suam intentionem reduxit. Gregorius Nazianzenus.
Est autem secundum tres differentias obedientiae discretio: aut enim metuentes supplicia declinamus a malo, et
sumus in dispositione servili; aut mercedis lucra venantes exequimur quae mandantur, mercenariis assimilati; aut
ipsius gratia boni et dilectionis ad eum qui dedit legem servimus; et sic dispositionem redolemus filiorum.
Ambrosius. Filius enim, qui habet sancti spiritus pignus in corde, saecularis mercedis lucra non quaerit, sed ius
servat heredis. Sunt etiam mercenarii boni qui conducuntur ad vineam; isti non siliquis, sed panibus abundant.
Augustinus.
Unde autem hoc scire poterat in quo tanta erat oblivio Dei, sicut in omnibus idololatris fuit, nisi quia ista
recogitatio resipiscentis est, cum evangelium praedicaretur? iam poterat talis animadvertere, multos praedicare
veritatem; inter quos quidam essent non ipsius amore veritatis ducti, sed cupiditate comparandorum saecularium
commodorum; qui tamen non aliud annuntiant, sicut haeretici: unde mercenarii recte appellantur: in eadem
quippe domo sunt eumdem panem verbi tractantes, non tamen in hereditatem aeternam vocati, sed temporali
mercede conducti. Chrysostomus. Signanter autem subdit ego autem hic fame pereo: quasi diceret: ego non
alienus, sed filius boni patris, et frater filii obsequentis, ego liber et generosus, factus sum miserior mercenariis, a
summa celsitudine primae nobilitatis ad infimam humilitatem delapsus.
Gregorius Nyssenus. Non prius autem rediit ad pristinam felicitatem, quam in se rediens sentiret opprimentis
aerumnae praesentiam, et meditaretur poenitentiae verba, quae subduntur: surgam. Augustinus.
Quia iacebat; et ibo, quia longe aberat; ad patrem meum, quia sub principe porcorum erat. Cetera vero sunt
poenitentiam meditantis in confessione peccati, nondum tamen agentis: non enim iam dicit patri, sed dicturum se
esse promittit cum venerit. Intelligas igitur, hoc nunc accipiendum esse venire ad patrem, in ecclesia constitui per
fidem, ubi peccatorum legitima et fructuosa iam possit esse confessio. Dicit ergo dicturum se esse patri: pater.
Ambrosius. Quam misericors qui offensus. Nec paternum nomen dedignatur audire. Peccavi. Haec est prima
confessio apud auctorem naturae, praesulem misericordiae, arbitrum culpae.
Sed si Deus novit omnia, vocem tamen tuae confessionis expectat: ore enim confessio fit ad salutem quia alleviat
pondus erroris quisquis ipse se onerat; et accusationis excludit invidiam qui accusatorem praevenit confitendo.
Frustra velis occultare quem nihil fallit, et sine periculo prodas quod scias esse iam cognitum: confitere magis ut
interveniat pro te Christus, roget pro te ecclesia, illacrymet populus; nec verearis ne non impetres. Advocatus
spondet veniam, patronus promittit gratiam, reconciliationem tibi paternae pietatis pollicetur assertor.
Subdit autem in caelum et coram te.
Chrysostomus. Dicens coram te, ostendit hunc patrem Deum debere intelligi: Deus enim solus conspector est
omnium, a quo nec in corde meditata peccata abscondi possunt. Augustinus.
Utrum autem hoc est peccatum in caelum quod est coram te, ut caelum appellaverit ipsam summitatem patris; an
potius peccavi in caelum coram sanctis animabus, coram te autem in ipso penetrali conscientiae? chrysostomus.
Vel caelum hoc loco intelligatur Christus: qui enim in caelum peccat, quod etsi supernum, tamen visibile
elementum est, ipse est qui peccat in hominem quem suscepit filius Dei pro salute nostra. Ambrosius. Vel
peccato animae caelestia significantur dona spiritus imminuta; vel quia ab illius gremio matris ierusalem quae est
in caelo non oportuit deviari. Deiectus autem se exaltare non debet; unde subdit iam non sum dignus vocari filius
tuus. Et ut merito suae humilitatis possit attolli, subdit fac me sicut unum de mercenariis tuis.
Beda. Ad filii affectum, qui omnia quae patris sunt, sua esse non ambigit, aspirare nequaquam praesumit; sed
mercenarii statum iam pro mercede serviturus desiderat; verum nec hunc quidem nisi paterna dignatione se
mereri posse testatur.
Gregorius Nyssenus. Hunc autem filium prodigum spiritus sanctus nobis descripsit, ut instruamur nos qualiter
debeamus cordis deplorare peccamina. Chrysostomus.
Qui postquam dixit ibo ad patrem meum, quod ei cuncta attulit bona, non mansit, sed totum iter transivit;
sequitur enim et surgens venit ad patrem suum. Sic et nos faciamus, nec pigeat nos longitudinis viae: quia si
voluerimus, fiet regressus celer et facilis, dummodo deseramus peccatum, quod nos a domo paterna eduxit.
Est autem pater redeuntibus clemens: nam subditur cum autem adhuc longe esset, vidit illum pater suus.
Augustinus.
Ante enim quam intelligeret Deum longe existens, cum tamen iam pie quaereret, vidit illum pater ipsius.
Impios enim, et superbos convenienter non videre dicitur tamquam ante oculos non habens: ante oculos enim
haberi nonnisi qui diliguntur, dici solent. Chrysostomus.
Sensit autem pater poenitentiam; non expectavit recipere confessionis verba, sed praevenit petitionem,
misericorditer agens: unde subditur et misericordia motus est. Gregorius Nyssenus. Confessionis meditatio
placavit ei patrem, ut obviam iret ei, et oscula collo conferret; sequitur enim et accurrens cecidit super collum
eius, et osculatus est eum. Quod significat rationale iugum hominis ori impositum per evangelicam traditionem,
quae abiecit observantiam legis. Chrysostomus.
Quid enim est aliud quod occurrit, nisi quia nos, peccatis impedientibus, nostra virtute ad Deum pervenire non
poteramus? ipse autem potens ad invalidos pervenire descendit. Osculatur autem os, per quod emissa de corde
confessio poenitentis exierat, quam pater laetus excepit.
166

