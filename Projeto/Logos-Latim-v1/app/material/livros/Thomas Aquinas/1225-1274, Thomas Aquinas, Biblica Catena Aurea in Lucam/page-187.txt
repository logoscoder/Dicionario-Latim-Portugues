singulariter videri appetunt habere quod habent; unde et Pharisaeus hic bonorum sibi operum merita singulariter
tribuit. Augustinus.
Ecce autem ex vicino publicano maioris erat ei tumoris occasio; sequitur enim velut etiam hic publicanus; quasi
dicat: ego solus sum, iste de ceteris est. Chrysostomus.
Non enim satiaverat contemptum eius tota humana natura, sed et publicanum aggressus est. Moderatius autem
peccasset, si publicanum excepisset; nunc autem uno verbo et absentes invadit, et vulnera praesentis lacessit.
Non est autem gratiarum actio invectiva aliorum. Si regratiaris Deo, ipse tibi tantum sufficiat, nec te ad homines
transferas, nec proximum condemnes. Basilius. Discrepat autem elatus a conviciatore sola habitudine: is enim in
alios utitur conviciis, hic autem se mentis temeritate extollit. Chrysostomus.
Qui autem aliis conviciatur, sibi et aliis multa mala facit. Primo enim audientem reddit peiorem: quia si sit
peccator, fit laetior, criminis invento collega; si sit iustus, extollitur, per aliena crimina inductus de se magna
putare. Secundo communitatem ecclesiae laedit: non enim omnes audientes vituperant eum solum qui peccavit,
sed ritui christiano contumelias innectunt. Tertio Dei gloriam blasphemare facit: sicut enim nobis recte agentibus
nomen Dei glorificatur, sic nobis peccantibus blasphematur. Quarto eum qui audivit opprobria, confundit,
impudentiorem eum et adversarium faciens. Quinto statuit se poenae obnoxium, rebus prolatis quae sibi non
conveniunt.
Theophylactus. Expedit autem non solum declinare a malo, sed etiam agere bonum; et ideo cum dixisset: non
sum sicut adulteri, subiungit per oppositum ieiuno bis in sabbato. Sabbatum hi dicebant hebdomadam ab ultima
die quietis. Ieiunabant enim Pharisaei secunda et quinta feria. Sic igitur ieiunia obiecit contra passionem
adulterii: nam ex voluptate est lascivia. Rapacibus vero et iniustis opposuit decimarum solutionem; sequitur
enim decimas do omnium quae possideo; quasi dicat: adeo rapinas et nequitias refugio ut etiam mea contribuam.
Gregorius Moralium.
Ecce civitatem cordis sui insidiantibus hostibus per elationem aperuit, quam frustra per ieiunium et orationem
clausit. Incassum munita sunt cetera, cum locus unus, de quo hosti patet aditus, munitus non est.
Augustinus. Quaere autem in verbis eius: nihil invenies quod Deum rogaverit: ascendit quidem orare, noluit
Deum rogare, sed se laudare, et roganti insultare. Publicanum autem cordis conscientia removebat, sed pietas
applicabat; unde sequitur et publicanus a longe stans nolebat nec oculos ad caelum levare.
Theophylactus. Quamvis autem publicanus stetisse dicatur, distabat tamen a Pharisaeo tam verbis quam habitu,
nec non et corde contrito: nam verebatur oculos levare in caelum, censens indignos visionis supernae eos qui
maluerunt bona terrena spectare et quaerere; necnon et pectus tundebat; unde sequitur sed percutiebat pectus
suum, cor quodammodo pungens causa cogitationum pravarum, nec non et excitans ut dormitans: unde non aliud
quam Deum propitiatorem petebat; sequitur enim dicens: Deus, propitius esto mihi peccatori. Chrysostomus.
Audivit quia non sum velut hic publicanus, nec indignatus est, sed compunctus: detexit ille vulnus, quaerit hic
medicinam. Nemo igitur illud frigidum proferat verbum: non audeo, pudorosus sum, non possum aperire Os.
Talis reverentia est diabolica: vult enim diabolus obserare tibi fores accessus ad Deum.
Augustinus. Quid igitur miraris si Deus ignoscit, quando ipse agnoscit? de longinquo stabat; Deo tamen
appropinquabat, et eum dominus de prope attendebat: excelsus enim dominus, et humilia respicit; nec oculos ad
caelum levabat ut respiceret; tremebat conscientia, spes sublevabat; percutiebat pectus suum, poenas de seipso
exigebat: propterea dominus confitenti parcebat. Audisti superbum accusatorem, audisti humilem reum: audi
nunc iudicem dicentem amen dico vobis: descendit hic iustificatus in domum suam ab illo. Chrysostomus.
Geminos aurigas et duas bigas in stadio positas sermo praesens proponit: in altera peccatum et humilitatem: et
vides bigam peccati superare iustitiam, non propriis virtutibus, sed humilitatis coniunctae; illam vero devictam
non fragilitate iustitiae, sed mole et tumore superbiae: nam sicut humilitas per sui eminentiam peccati pondus
superat, et saliens attingit Deum; sic superbia ob sui molem de facili iustitiam deprimit. Si ergo plura facta
strenue geras, putas autem te posse praesumere, tota caruisti oratione; si vero mille feras in conscientia fasces
reatuum, et hoc solum de te credas quod es infimus omnium, multam obtinebis ante Deum fiduciam. Et ideo
suae sententiae causam assignans subdit quia omnis qui se exaltat, humiliabitur; et qui se humiliat, exaltabitur.
Humilitatis nomen multiplex est.
Est enim quaedam virtus humilitas, iuxta illud: cor contritum et humiliatum, Deus, non despicies. Est et
humilitas ab aerumnis, iuxta illud: humiliavit in terra vitam meam. Est et humilitas a peccatis et superbia et
insatiabilitate divitiarum: quid enim humilius his qui se submittunt in divitiis et potentatu, et haec reputant
magna? basilius.
Similiter etiam et exaltari laudabiliter contingit, quando scilicet non humilia cogitas, sed mens tua est per
magnanimitatem in virtutem erecta. Talis autem animi celsitudo est eminentia in tristitiis, terrenorum
contemptus, conversatio in caelis: et videtur huiusmodi mentis sublimitas eamdem habere differentiam ad
elationem quam arrogantia parit, quam habet corpulentia corporis bene dispositi ad inflationem carnis cum ex
hydropisi tumet. Chrysostomus.
Haec igitur fastus inflatio ab ipsis caelis potest deprimere non caventem; humilitas vero et ab ipsa abysso
reatuum hominem sublimare: haec enim prae Pharisaeo publicanum salvavit, latronem ante apostolos in
Paradisum duxit; illa vero etiam incorpoream ingressa est potestatem.
187

