cum virgine qui ad virginem mittebat Angelum, et praecessit nuntium suum dominus, nec teneri potuit locis qui
omnibus habetur in locis: unde sequitur dominus tecum. Augustinus.
Magis quam mecum: ipse enim in tuo est corde, in tuo fit utero, adimplet mentem, adimplet ventrem.
Graecus. Hoc autem est totum legationis complementum. Dei enim verbum, ut sponsus supra rationem unionem
efficiens, tamquam ipse germinans, idemque germinatus, totam naturam humanam sibi ipsi conformavit.
Ultimum vero ponitur tamquam perfectissimum et compendiosum benedicta tu in mulieribus: una scilicet prae
cunctis mulieribus: ut etiam benedicantur in te mulieres, sicut mares in filio; sed magis uterque in utrisque. Velut
enim per unam feminam et unum marem peccatum simul ac tristitia intravit: sic et nunc per unam et unum
benedictio revocata est et laetitia et ad singulos est profusa.
Ambrosius de salut. Ang.. Disce autem virginem a verecundia, quia pavebat: nam sequitur quae cum audisset,
turbata est in sermone eius. Trepidare virginum est, et ad omnes ingressus viri pavere, omnes viri affatus vereri.
Disce, virgo, verborum vitare lasciviam: maria etiam salutationem Angeli verebatur. Graecus. Cum assueta foret
his visionibus, evangelista non visioni, sed relatibus turbationem attribuit, dicens turbata est in sermone eius.
Attende autem virginis et pudicam et prudentem et animam simul et vocem.
Audita laetitia dictum examinavit, et neque manifeste obstitit per incredulitatem, nec statim paret ex levitate;
evae levitatem evitans simul et duritiam zachariae; unde sequitur et cogitabat qualis esse ista salutatio: non
conceptio, nam adhuc ignorabat immensitatem mysterii, sed salutatio: numquid libidinosa, ut a viro ad virginem;
an divina, dum Dei faceret mentionem dicens dominus tecum? Ambrosius in Lucam. Benedictionis etiam novam
formulam mirabatur, quae nusquam est ante comperta: soli mariae hoc servabatur. Origenes in Lucam.
Si enim scivisset maria ad alium quempiam similem factum esse sermonem, utpote quae habebat legis scientiam,
nunquam eam, quasi peregrinam, talis salutatio exterruisset.
|#10 Lectio 10
Beda. Quia salutatione insolita virginem turbatam viderat, quasi familiarius notam vocans ex nomine, ne timere
debeat iubet: unde dicitur et ait ei Angelus: ne timeas, maria. Graecus. Quasi dicat: non accessi decepturus,
immo deceptionis absolutionem depromere; non veni praedaturus inviolabilem tuam virginitatem, sed conditori
puritatis et custodi contubernia reserare; non sum serpentis minister, sed perimentis serpentem legatus;
sponsalium tractator, non insidiarum molitor. Sic ergo nequaquam distrahentibus ipsam considerationibus vexari
permisit, ne diiudicaretur infidus minister negotii. Chrysostomus.
Qui autem apud Deum meretur gratiam, non habet quid timeat; unde sequitur invenisti enim gratiam apud Deum.
Qualiter autem illam quisque reperiet, nisi humilitate mediante? humilibus enim dat Deus gratiam. Graecus.
Inveniet enim gratiam virgo coram Deo, quia splendore pudicitiae propriam exornans animam, gratum Deo se
habitaculum praeparavit; nec solum caelibatum inviolabilem conservavit, sed etiam immaculatam conscientiam
custodivit. Origenes in Lucam. Invenerant enim plures gratiam ante eam; et ideo subdit quod proprium est,
dicens ecce concipies in utero. Graecus. Quod dicitur ecce, celeritatem et praesentiam denotat, insinuans cum
eius verbo celebratam esse conceptionem. Dicit autem concipies in utero, ut demonstret, dominum ab ipso utero
virginali et de nostra substantia carnem suscipere. Venit enim divinum verbum emundaturum naturam humanam,
et partum, et nostrae generationis primordia; et ideo sine peccato et humano semine, per singula sicut nos in
carne concipitur, et novem mensium spatio gestatur in utero. Gregorius Nyssenus.
Sed quoniam contingit specialiter divinum concipi spiritum, et spiritum parere salutarem, secundum prophetam;
ideo addidit et paries filium. Ambrosius. Non autem omnes sunt sicut maria, ut dum de spiritu sancto concipitur,
verbum pariant; sunt autem quae abortivum excludant verbum, antequam pariant; sunt quae in utero Christum
habeant, sed nondum formaverint. Gregorius Nyssenus.
Cum autem expectatio partus mulieribus timorem incutiat, sedat timoris metum dulcis partus relatio, cum
subditur et vocabis nomen eius Jesum: salvatoris enim adventus est cuiuslibet timoris propulsio. Beda super
Lucam.
Iesus autem salvator sive salutaris interpretatur. Graecus. Dicit autem tu vocabis, non pater: patre enim caret
quantum ad inferiorem generationem, sicut et matre respectu supernae. Cyrillus. Hoc autem nomen de novo fuit
verbo impositum, nativitati congruens carnis, secundum illud propheticum: vocabitur tibi nomen novum quod os
domini nominavit. Graecus. Verum quia hoc nomen commune est sibi cum successore Moysi, idcirco innuens
Angelus quod non erit secundum illius similitudinem, subiungit hic erit magnus. Ambrosius.
Dictum est quidem etiam de ioanne quia erit magnus; sed ille quasi homo magnus, hic quasi Deus magnus. Late
enim funditur Dei virtus, late caelestis substantiae magnitudo porrigitur: non loco clauditur, non opinione
comprehenditur, non aestimatione concluditur, non aetate variatur. Origenes.
Vide ergo magnitudinem salvatoris quomodo in toto orbe diffusa sit: ascende in caelos, quomodo caelestia
repleverit; descende cogitatione ad abyssos, et vide eum illuc descendisse: si hoc videris, pariter intueberis opere
completum hic erit magnus. Graecus. Neque carnis assumptio Deitatis derogat celsitudini; immo potius
humanitatis humilitas sublimatur; unde sequitur et filius altissimi vocabitur.
Non utique tu impones vocabulum, sed ipse vocabitur: a quo nisi a consubstantiali genitore? nullus enim filium
novit nisi pater. Penes quem vero infallibilis est notitia geniti, is verus interpres est erga impositionem congruam
9

