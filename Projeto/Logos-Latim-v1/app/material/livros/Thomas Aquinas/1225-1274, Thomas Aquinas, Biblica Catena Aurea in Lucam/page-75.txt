centurioni: vade, sicut credidisti fiat tibi, sanatus sit puer ex illa hora. Sed beato Lucae moris est, quod plene
viderit ab aliis evangelistis exposita abbreviare, vel etiam de industria praeterire; quae vero ab eis omissa vel
breviter cognoverit tacta, dilucidare solertius.
Ambrosius. Mystice autem servo centurionis populus nationum, qui mundanae servitutis vinculis tenebatur,
aeger lethalibus passionibus, beneficio domini sanandus exprimitur. Beda. Centurio autem, cuius fides Israeli
praefertur, electos a gentibus ostendit; qui quasi centenario milite stipati virtutum spiritualium sunt perfectione
sublimes: numerus enim centenarius, qui de laeva transfertur ad dexteram, in caelestis vitae significationem poni
consuevit. Tales ergo pro his necesse est ut domino supplicent qui adhuc spiritu servitutis premuntur; nos autem,
qui de gentibus credimus, non ipsi ad dominum venire possumus, quem in carne videre non valemus; sed ad eum
accedere debemus per fidem. Seniores autem Iudaeorum mittere, hoc est summos ecclesiae viros, qui nos ad
dominum praecesserunt, suppliciter obsecrando patronos acquirere, qui nobis testimonium reddentes, quod
ecclesiam aedificare curemus, pro nostris peccatis intercedant.
Pulchre autem dicitur quia Jesus non longe erat a domo, quia prope timentes eum salutare ipsius; et qui naturali
lege recte utitur, quo bona quae novit operatur, eo illi qui bonus est appropiat.
Ambrosius. Non vult autem Jesum vexari centurio; quia quem Iudaeorum populus crucifixit, inviolatum ab
iniuria manere desiderat populus nationum; et, quod ad mysterium spectat, vidit in pectora adhuc gentilium non
esse penetrabilem Christum.
Beda. Milites autem et servi, qui centurioni obediunt, virtutes sunt naturales, quarum copiam multi ad dominum
venientes deferunt secum. Theophylactus.
Vel aliter. Centurio est intellectus, qui multorum in militia princeps existit, dum multas in hac vita res habet.
Habet autem servum infirmum, irrationabilem animae partem, irascibilem et concupiscibilem dico. Et mittit ad
Jesum mediatores Iudaeos, idest confessionis cogitationes et verba; et confestim suscipit servum sanum.
|#2 Lectio 2
Cyrillus. Mira dominus miris annectit; et supra quidem accersitus occurrit, hic vero non vocatus accedit; unde
dicitur et factum est, Deinceps ibat in civitatem quae vocatur Naim. Beda. Naim est civitas Galilaeae in secundo
milliario montis thabor. Divino autem nutu multa turba dominum comitatur, ut multi essent tanti miraculi testes;
unde sequitur et ibant cum illo discipuli eius et turba copiosa. Gregorius Nyssenus. Resurrectionis autem
experimentum non ita verbis sicut operibus a salvatore didicimus, qui ab inferioribus inchoans opus miraculi,
fidem nostram assuefacit ad maiora. Primo quidem in aegritudine desperata servi centurionis, resurrectionis
incepit potestatem; post haec altiori potestate ducit homines ad fidem resurrectionis, dum suscitavit filium
viduae, qui ferebatur ad monumentum; unde sequitur cum autem appropinquaret portae civitatis, ecce defunctus
efferebatur filius unicus matris suae. Diceret enim aliquis de puero centurionis, quod moriturus non erat: ut igitur
temerariam linguam compesceret, iam defuncto iuveni Christum obviare fatetur unico filio viduae; nam sequitur
et haec vidua erat, et turba civitatis multa cum illa. Aerumnae molem brevibus verbis explicuit. Mater vidua erat,
et non sperabat ulterius filios procreare; non habebat in quem aspectum dirigeret vice defuncti; hunc solum
lactaverat, solus aderat alacritatis causa in domo; quicquid matri dulce ac pretiosum, hic solus extiterat. Cyrillus.
Miseranda passio, et ad fletum et lacrymas potens provocare. Unde sequitur quam cum vidisset dominus,
misericordia motus super eam, dixit illi: noli flere. Beda. Quasi dicat: desiste quasi mortuum flere, quem mox
vivum resurgere videbis. Chrysostomus.
Iubens autem cessare a lacrymis qui consolatur moestos, monet nos praesentibus defunctis consolationem
recipere, resurrectionem sperantes. Tenet autem feretrum vita obvians morti; unde sequitur et accessit, et tetigit
loculum; hi autem qui portabant steterunt. Cyrillus in ioannem. Ideo autem non solo verbo peragit miraculum,
sed et feretrum tangit, ut cognoscas efficax esse sacrum Christi corpus ad humanam salutem: est enim corpus
vitae, et caro verbi omnipotentis, cuius habet virtutem: sicut enim ferrum adiunctum igni perficit opus ignis, sic
postquam caro unita est verbo quod vivificat omnia, ipsa quoque facta est vivificativa, et mortis expulsiva.
Titus. Non autem salvator similis est eliae deflenti filium sareptanae, nec qualis eliseus, qui proprium corpus
applicuit corpori defuncti, nec qualis est Petrus, qui pro thabita oravit; sed ipse est qui non entia velut entia
vocat, qui mortuos ut vivos alloqui potest; unde sequitur et ait: adolescens, tibi dico: surge.
Gregorius Nyssenus. Qui dixit adolescentem, florentis significavit temporis horam, primam producentem
lanuginem: qui Paulo ante muliebris erat maternorum oculorum aspectui, iam aspirans ad tempus sponsalium,
virga generis, successionis ramus, baculus senectutis. Titus. Incunctanter autem erectus est cui sunt mandata
directa: divina enim potestas est irrefragabilis: nulla mora, nulla orationum instantia; unde sequitur et resedit qui
erat mortuus, et coepit loqui; et dedit illum matri suae. Indicia sunt haec verae resurrectionis: corpus enim
exanime loqui non potest; nec reportasset mulier ad domum defunctum filium inanimatum.
Beda. Pulchre autem evangelista dominum prius misericordia motum esse super matre, ac sic filium resuscitare
testatur, ut in uno nobis exemplum imitandae pietatis ostenderet, in altero fidem mirandae potestatis astrueret;
unde sequitur accepit autem omnes timor, et magnificabant Deum, dicentes: quia propheta magnus surrexit in
nobis, et quia Deus visitavit plebem suam. Cyrillus.

75

