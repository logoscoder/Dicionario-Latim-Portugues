mater eius dixit: nequaquam; sed vocabitur ioannes. Nec mireris, si nomen mulier quod non audivit asseruit,
quando spiritus ei sanctus, qui Angelo mandaverat, revelavit: neque poterat domini ignorare praenuntium, qui
prophetaverat Christum. Et bene sequitur et dixerunt ad illam: quia nemo est in cognatione tua qui vocetur hoc
nomine: ut intelligas nomen non generis esse, sed vatis. Zacharias quoque nutu interrogatur: unde sequitur
innuebant autem patri eius quem vellet vocari eum. Sed quia incredulitas ei affatum eripuerat, et auditum; quod
voce non poterat, manu et litteris est locutus: unde sequitur et postulans pugillarem, scripsit dicens: ioannes est
nomen eius: hoc est, non ei nos nomen imponimus qui iam a Deo nomen accepit.
Origenes in Lucam.
Zacharias quidem interpretatur memor Dei; ioannes autem significat demonstrantem: ceterum et absentis
memoria, et praesentis demonstratio est. Debebat autem ioannes non memoriam Dei ut absentis exprimere, immo
digito demonstrare praesentem, dicens: ecce agnus Dei.
Chrysostomus. Quin etiam hoc nomen ioannes gratia Dei interpretatur.
Quod ergo, gratia divina favente, non natura, elisabeth hunc filium cepit, beneficii memoriam in nomine pueri
conscripserunt.
Theophylactus. Quia vero cum muliere circa hoc nomen pueri pater mutus concordavit, sequitur et mirati sunt
universi: nemo enim huius nominis erat in cognatione eorum, ut aliquis diceret quod antea hoc ambo cogitassent.
Gregorius Nazianzenus. Editus ergo ioannes zachariae solvit silentium: unde sequitur apertum est autem illico os
eius et lingua eius. Absurdum enim erat ut cum vox verbi progressa fuisset, pater maneret elinguis. Ambrosius.
Merito etiam continuo resoluta est lingua eius: quia quam vinxerat incredulitas, solvit fides. Credamus igitur et
nos, ut lingua nostra, quae incredulitatis vinculis est ligata, rationis voce solvatur: scribamus spiritu mysteria, si
volumus loqui. Scribamus praenuntium Christi, non in tabulis lapideis sed in tabulis cordis carnalibus: etenim
qui ioannem loquitur, Christum prophetizat: sequitur enim et loquebatur benedicens Deum. Beda. Allegorice
autem ioannis celebrata nativitas, gratia novi testamenti est inchoata; cui vicini et cognati nomen patris quam
ioannis imponere malebant: quia Iudaei qui ei legis observatione, quasi affinitate, iuncti erant, magis iustitiam
quae ex lege est sectari, quam fidei gratiam suscipere cupiebant.
Sed ioannis, hoc est gratiae Dei, vocabulum, mater verbis, pater litteris nuntiare satagunt: quia et lex ipsa
Psalmique et prophetae apertis sententiarum vocibus gratiam Christi praedicant, et sacerdotium illud vetus
figuratis caeremoniarum ac sacrificiorum umbris eidem testimonium perhibet. Pulchreque zacharias octavo die
prolis editae loquitur: quia per domini resurrectionem, quae octava die, hoc est post septimum sabbati, facta est,
occulta legalis sacerdotii arcana patuerunt.
|#26 Lectio 26
Theophylactus. Sicut in taciturnitate zachariae miratus est populus, ita et cum locutus est: unde dicitur et factus
est timor super omnes vicinos eorum, et super omnia montana Iudaeae divulgabantur omnia verba haec: ut
propter haec duo, magnum aliquid circa natum puerum universi existiment. Haec autem omnia dispensative
fiebant, ut qui testis esse Christi debebat, existeret fide dignus: unde sequitur et posuerunt omnes qui audierant in
corde suo, dicentes: quis, putas, puer iste erit? Beda. Praecurrentia enim signa praebent iter praecursori veritatis,
et futurus propheta praemissis commendatur auspiciis: unde sequitur etenim manus domini erat cum illo. Glossa.
Prodigia enim Deus in illo peragebat, quae non faciebat ioannes, sed dextera divina. Graecus. Mystice autem
tempore divinae resurrectionis, praedicata gratia Christi, salubris timor non solum Iudaeorum, qui erant vicini vel
situ loci vel scientia legis, sed etiam exterarum gentium corda concussit; nec tantum montana Iudaeae, sed omnia
mundani regni, mundanaeque sapientiae culmina Christi fama transcendit.
|#27 Lectio 27
Ambrosius. Bonus Deus, et facilis indulgere peccatis, non solum ablata restituit, sed etiam insperata concedit.
Nemo ergo diffidat, nemo veterum conscius delictorum praemia divina desperet. Novit Deus mutare sententiam,
si tu noveris emendare delictum: ille siquidem dudum mutus prophetizat: unde dicitur et zacharias pater eius
repletus est spiritu sancto.
Chrysostomus. Scilicet operatione sancti spiritus; nec quocumque modo gratiam spiritus sancti nactus, sed ad
plenum; et fulgebat in eo prophetiae donum: unde sequitur et prophetavit. Origenes in Lucam.
Plenus autem spiritu sancto zacharias duas prophetias generaliter nuntiat: primam de Christo, alteram de ioanne:
quod manifeste de verbis illius probatur, in quibus quasi de praesenti, et quasi iam versaretur in mundo, loquitur
de ioanne; et primo de salvatore, dicens benedictus dominus Deus Israel, quia visitavit et fecit redemptionem
plebis suae.
Chrysostomus. Dum Deum benediceret zacharias, visitationem dicit esse factam ab eo erga populum suum: sive
materiales Israelitas quis velit accipere, venit enim ad oves quae perierant domus Israel; sive spirituales, idest
fideles, qui digni fuerunt hac visitatione, efficacem erga se divinam provisionem facientes. Beda. Visitavit autem
dominus plebem suam quasi longa infirmitate tabescentem, et quasi venditam sub peccato, unici filii sui
sanguine redemit: quod quia zacharias proxime faciendum cognoverat, prophetico more quasi iam factum narrat.
Dicit autem plebem suam, non quia veniens suam invenit, sed quia visitando suam fecit.
17

