salvaret: quapropter non examinat dignitatem petentis, sed aequanimiter arripit opus, sciens quod maius erat
futurum eo quod quaerebatur: vocabatur autem ad remedium aegrotantis; novit autem se suscitaturum iam
mortuam, et inserturum terrenis firmam spem resurrectionis.
Ambrosius. Suscitaturus autem mortuam, ad faciendum fidem, haemorrhoissam ante curavit; sicut et resurrectio
temporalis in passione domini celebratur, ut perpetua illa credatur.
Et contigit dum iret, a turba comprimebatur.
Cyrillus. Quod maximum erat indicium quod veram carnem induerat, et omnem conculcaret superbiam: neque
enim a longe sequebantur, sed eum circumdabant.
Graecus. Quaedam autem mulier gravi morbo detenta, ob cuius infirmitatis curam medici omnes divitias
consumpserant, solam spem in tanta diffidentia reperit ut procideret domino; de qua sequitur et mulier quae erat
in fluxu sanguinis ab annis duodecim, quae in medicos erogaverat omnem substantiam suam, nec ab ullo potuit
curari, accessit retro. Titus. Qualiter autem non est digna praeconio haec mulier, quae viribus extinctis corporeis
ob continuum sanguinis fluxum, et tanto populo concurrente circa illum, affectu roborata et fide petierat
populum, et retro latens tetigerat fimbriam vestimenti? sequitur tetigit fimbriam vestimenti eius. Cyrillus. Neque
enim licebat immundis vel tangere quemquam sanctorum, vel appropinquare viro sancto. Chrysostomus in
matthaeum. Ritu autem legis huiusmodi passio reputabatur immunditia magna. Aliter etiam: nondum enim nec
ipsa habebat dignam opinionem de eo; non enim putavisset latere; sed tamen confisa de sanitate accedit.
Theophylactus.
Sicut autem cum aliquis oculum lucernae lucenti adhibet, aut igni spinas, statim operationem illorum experitur;
sic quidem qui fidem affert potenti curare, statim curationem consequitur. Et confestim stetit fluxus sanguinis
eius.
Chrysostomus. Non autem sola vestimenta ipsius mulierem salvarunt; nam et milites sortiti sunt ea inter se; sed
fidei eius intentio. Theophylactus. Credidit enim, et salvata est; et, ut congruum fuit, primo tetigit Christum
intellectualiter, Deinde corporaliter. Graecus. Audivit autem dominus tacitas mulieris considerationes, et tacens
liberavit tacentem, passus sua sponte sanitatis rapinam; sed postea miraculum publicat; unde sequitur et ait Jesus:
quis est qui me tetigit? Cyrillus.
Non enim latuit dominum perpetratum miraculum; sed qui cuncta cognoscit, quasi nesciret interrogat. Graecus.
Nescientibus autem discipulis quod quaerebatur, sed putantibus de simplici quodam tactu dicere, domini
quaestioni respondent; sequitur enim negantibus autem omnibus, dixit Petrus, et qui cum illo erant: praeceptor,
turbae te comprimunt et affligunt, et dicis: quis me tetigit? et ideo dominus tactum sua responsione distinguit;
sequitur enim et dixit illis Jesus: tetigit me aliquis; sicut etiam dicebat: qui habet aures audiendi, audiat; quamvis
omnes habeant huiusmodi corporalem auditum, sed non est vere audire, si audiatur incaute, nec vere tangere, si
infideliter tangatur. Cyrillus.
Propalat autem consequenter quod factum est, cum subditur nam et ego novi virtutem de me exiisse. Materialius
respondet secundum opinionem audientium; hic tamen nobis manifestatur quod ipse verus est Deus, et ex eo
quod prodigialiter factum est, et etiam ex sermonibus: transcendit enim naturam nostram, et forsan angelicam,
posse quemquam virtutem emittere quasi a propria natura; convenit autem hoc soli supremae naturae: nulla
namque creaturarum aliquam gerit salvandi potestatem, vel etiam aliqua alia, scilicet miracula, faciendi, sed
divinitus praestitam.
Non autem ambitione gloriae non dimisit latere divinae virtutis ostensionem qui multoties praeceperat taceri sua
miracula: sed quia spectabat ad utilitatem eorum qui vocabantur per fidem ad gratiam.
Chrysostomus in matthaeum.
Primo enim solvit femineum metum, ne remorsum conscientiae pateretur quasi surripiens gratiam; secundo
corrigit eam, quia latere putaverat; tertio fidem eius exprimit cunctis, ut et alii imitentur: proditque non minus
miraculum retentione sanguinis, dum ostendit sibi cuncta patere. Cyrillus. Insuper principem synagogae
persuadebat indubitabiliter credere quod a laqueis mortis eripiet filiam eius.
Chrysostomus. Ob hoc autem dominus non statim eam manifestaverat, ut ostenso quod omnia sibi liquent, faciat
mulierem praedicare quod factum est, ut suspicione miraculum careat; unde sequitur videns autem mulier quia
non latuit eum, tremens venit et procidit ante pedes eius, et ob quam causam tetigit eum, indicavit coram omni
populo, et quemadmodum confestim sanata sit. Origenes.
Eamdem autem sanitatem quam nacta est mulier ex contactu, verbis confirmavit salvator; unde sequitur at ipse
dixit illi: filia, fides tua te salvam fecit; vade in pace: idest esto sana a tuo flagello: et sanat quidem primo per
fidem animam, Deinde vero corpus. Titus. Vocat autem filiam iam fidei causa sanatam; fides enim gratiam
adoptionis impendit.
Eusebius Eccl. Hist.. Dicunt autem hanc mulierem in Paneade, quae est caesarea Philippi, unde fuit oriunda,
statuisse triumphos insignes collati sibi beneficii a salvatore: stabat namque super altam basim ad limina domus
eius aeneum simulacrum mulieris flexis genibus manibusque iunctis, quasi precaretur; ex cuius opposito aliud
erectum simulacrum ad instar viri, eiusdemque materiae, amictum diploide, et manum versus mulierem
extendens; ante cuius pedes super ipsam basim aliena species plantae orta, quae usque ad Aeneae diploidis oras
pertingens, medicina omnium passionum esse ferebatur.
91

