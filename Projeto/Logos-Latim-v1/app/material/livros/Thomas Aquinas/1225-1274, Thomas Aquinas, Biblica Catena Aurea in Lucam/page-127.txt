fortiori potentia Christus victor, omnes homines liberando, ipsum eiecit; unde subditur si autem fortior illo
superveniens vicerit eum, universa arma eius auferet, in quibus confidebat, et spolia eius distribuet.
Cyrillus. Postquam enim Dei summi verbum, totius fortitudinis dator, et dominus virtutum, factum est homo,
invasit illum, et arma eius abstulit. Beda.
Sunt ergo arma eius astutiae dolique nequitiae spiritualis; spolia vero eius ipsi homines sunt ab eo decepti.
Cyrillus.
Nam qui dudum irretiti fuerant ab eo Iudaei in divinam ignorantiam et errorem, evocati sunt per sanctos
apostolos ad notitiam veritatis, et oblati sunt Deo patri per fidem adhibitam filio. Basilius.
Distribuit etiam spolia, exhibens fideles custodias Angelorum ad hominum salutem.
Beda. Victor etiam Christus spolia distribuit, quod est insigne triumphantis: quia captivam ducens captivitatem,
dedit dona hominibus: quosdam quidem apostolos, alios evangelistas, hos prophetas, illos pastores ordinans et
doctores. Chrysostomus.
Deinde ponitur quarta solutio, cum subditur qui non est mecum, adversum me est; quasi dicat: ego volo homines
offerre Deo, Satanas autem contrarium.
Qualiter ergo qui mihi non cooperatur, sed dissipat quae mea sunt, tam mihi consentaneus fieret ut una mecum
eiceret Daemones? sequitur et qui non colligit mecum, dispergit. Cyrillus. Quasi dicat: ego veni ut filios Dei ab
eo dispersos congregem; at ipse Satanas, cum mecum non sit, quae collegi et salvavi, tentat dispergere. Qualiter
ergo qui meis dispensationibus refragatur, virtutem mihi ministrat? chrysostomus.
At si qui non cooperatur, adversarius est, multo magis qui obstat. Videtur tamen mihi et Iudaeos ad praesens sub
aenigmate tangere, ordinans eos cum diabolo: nam et ipsi agebant contra eum, et dispergebant quos congregabat.
|#7 Lectio 7
Cyrillus. Post praemissa ostendit dominus unde contigit populo Iudaeorum ut ad huiusmodi opiniones laberentur
de Christo, dicens cum immundus spiritus exierit ab homine, ambulat per loca inaquosa, quaerens requiem.
Quod enim hoc exemplum ad Iudaeos spectet, matthaeus expressit dicens: sic erit et generationi huic pessimae.
Quamdiu enim erant in Aegypto viventes ritu Aegyptiorum, inhabitabat in eis spiritus malignus, qui expulsus est
ab eis, quando mactaverunt agnum in figura Christi, et liniti sunt eius sanguine, et sic evitaverunt destructorem.
Ambrosius. Itaque in uno homine totius populi Iudaici comparatio est, a quo per legem spiritus immundus
exierat.
Sed quia in gentibus, quorum corda prius arida erant, sed postmodum per baptisma rore spiritus humescebant,
propter fidem Christi requiem diabolus invenire non potuit (immundis enim spiritibus Christus incendium est):
ideo regressus est ad plebem Iudaeorum; unde sequitur et non inveniens, dicit: revertar in domum meam unde
exivi. Origenes.
Idest ad eos qui sunt ex Israel: quos vidit nihil divinum in se continentes, sed desertos et vacantes habitationi
eius; unde sequitur et cum venerit, invenit eam scopis mundatam. Ambrosius. Forensi enim et perfunctoria
specie compta animo manet interiore pollutior: neque enim sacri fontis irriguo aut abluebat aut restinguebat
ardorem: meritoque ad eam spiritus redibat immundus, adducens secum septem spiritus nequiores; unde sequitur
et tunc vadit, et assumit septem alios spiritus secum nequiores se; et ingressi habitant ibi: quoniam scilicet in
hebdomada legis et octavae mysterium commisit. Itaque, ut nobis multiplicatur septiformis spiritus gratia; ita
illis immundorum spirituum omnis cumulatur iniuria: universitas enim hoc numero aliquoties comprehenditur.
Chrysostomus in matthaeum.
Incolunt autem animas Iudaeorum Daemones peiores prioribus: nam tunc temporis in prophetas saeviebant, nunc
vero ipsi domino prophetarum iniuriantur; atque ideo a vespasiano et tito peiora passi fuerunt quam in Aegypto
et in Babylone; unde sequitur et fiunt novissima hominis illius peiora prioribus. Tunc etiam aderat eis divina
provisio et gratia spiritus sancti; nunc vero etiam hac cura privantur; propter quod virtutis maior penuria nunc, et
aerumna intensior, et Daemonum exactio saevior. Cyrillus. Sunt etiam novissima peiora prioribus, secundum
illud apostolicum: melius erat eis veritatis viam non cognoscere, quam post agnitam retroire. Beda.
Potest etiam hoc accipi de haeretico quolibet vel schismatico, vel etiam malo catholico, de quo, tempore
baptismatis, spiritus exierat immundus, locaque inaquosa peragrat; idest, corda fidelium, quae a mollitie fluxae
cogitationis expurgata sunt, callidus insidiator explorat, si quos ibi nequitiae suae gressus figere possit. Dicit
autem revertar in domum meam unde exivi: in quo timendum est ne culpa, quam in nobis extinctam credebamus,
per incuriam nos vacantes opprimat. Invenit autem eam scopis mundatam, hoc est gratia baptismatis a
peccatorum labe castigatam, sed nulla boni operis industria cumulatam. Per septem autem malos spiritus, quos
assumit, universa vitia designat. Nequiores autem dicuntur, quia non solum habebit illa septem vitia quae septem
spiritualibus sunt contraria virtutibus, sed etiam per hypocrisim ipsas se virtutes habere simulabit.
Chrysostomus in matthaeum.
Non solum autem illis, sed et nobis fore dicta accipiamus quae sequuntur et erunt novissima hominis illius peiora
prioribus: quia si illustrati et a pristinis malis remoti, denuo redimus ad eamdem nequitiam, gravior Deinceps erit
poena sequentium peccatorum. Beda. Posset etiam simpliciter intelligi, dominum haec ad distinctionem suorum

127

