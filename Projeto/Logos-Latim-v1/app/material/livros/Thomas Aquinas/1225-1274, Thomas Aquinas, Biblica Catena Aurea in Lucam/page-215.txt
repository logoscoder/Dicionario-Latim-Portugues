Glossa. Ad cuius passionem enarrandam accedens evangelista praemittit de figura, dicens appropinquabat autem
dies festus azymorum, qui dicitur Pascha. Beda.
Pascha quidem, quod Hebraice dicitur phase, non a passione, sed a transitu nominatur; eo quod exterminator
videns sanguinem in foribus Israelitarum pertransierit, nec percusserit primogenita eorum.
Vel ipse dominus praebens auxilium populo suo desuper ambulavit. Hoc autem inter Pascha et azyma distat,
quod Pascha ipse solus dies appellatur in quo agnus occidebatur ad vesperam, hoc est decima quarta luna primi
mensis; decima quinta autem luna, quando egressus est de Aegypto, succedebat festivitas azymorum septem
diebus usque ad vigesimam primam diem eiusdem mensis; unde evangelii Scriptura indifferenter unum pro alio
ponere solet; unde hic dicitur dies azymorum, qui dicitur Pascha. Significatur autem per mysterium, quod
Christus semel pro nobis passus, per totum tempus huius saeculi, quod septem diebus agitur, in azymis
sinceritatis et veritatis praecepit esse vivendum. Chrysostomus. Principes autem sacerdotum nefarias res tractant
in festo; unde sequitur et quaerebant principes sacerdotum et Scribae quomodo Jesum interficerent.
Moyses quidem unum praecepit esse principem sacerdotum, et illo defuncto creari alium. Tunc vero, cum
inciperent Iudaici ritus dissolvi, multi erant principes sacerdotum annuatim creati. Hi ergo volentes Jesum
occidere, non metuunt divina, ne scilicet ex tempore sacro maius incurrant peccati contagium: sed ubique timent
humana; unde sequitur timebant vero plebem. Beda. Non quidem seditionem metuentes, sed caventes ne auxilio
populi de suis manibus tolleretur.
Haec autem ante biduum Paschae congregatis eis in atrio caiphae matthaeus acta attestatur.
|#2 Lectio 2
Theophylactus. Quia dictum est quod principes sacerdotum quaerebant modum quo interficientes Jesum, nullum
incurrerent periculum, consequenter modus qui eis occurrit, narratur cum dicitur intravit autem Satanas in Iudam.
Titus. In Iudam Satanas intravit, non impellens, sed patulum inveniens Ostium: nam oblitus omnium quae
viderat, ad solam avaritiam dirigebat intuitum. Chrysostomus. Ponit autem eius cognomen, subdens qui
cognominabatur Iscariotes: erat enim alius Iudas.
Titus. Subdit autem unum de duodecim: nam numerum adimplebat, non autem vere fungebatur apostolica
dignitate.
Chrysostomus. Vel hoc addit evangelista velut absonum quidem, ac si diceret: erat de primo choro diligentius
electorum.
Beda. Non est autem huic contrarium quod ioannes dicit, post bucellam intrasse in eum Satanam: quia nunc
intravit ut quasi alienum tentaret, tunc autem quasi proprium ad quaecumque vellet agenda attraheret.
Chrysostomus. Attende autem magnam Iudae nequitiam, tum quia per se proficiscitur, tum quia pro pretio hoc
facit; sequitur enim et abiit, et locutus est cum principibus sacerdotum et magistratibus quemadmodum illum
traderet eis. Et gavisi sunt. Theophylactus. Magistratus hic appellantur praepositi constructionum templi, vel
etiam illi quos Romani populo praefecerant ne proruerent in tumultus, erant enim seditiosi. Chrysostomus.
Propter avaritiam autem Iudas factus est talis; sequitur enim et pacti sunt pecuniam illi dare. Tales enim avaritia
generat passiones: reddit impios, et Deum ignorare compellit; et si millies benefactum sit eis, ad nocendum
impellit; unde et hic sequitur et spopondit. Theophylactus.
Idest, pepigit et promisit. Et quaerebat opportunitatem ut eum traderet sine turbis; idest, quaerebat eum tradere
quando videret eum seorsum existentem sine turbis.
Beda. Multi autem Iudae scelus exhorrent, nec tamen cavent: qui enim caritatis et veritatis iura spernit, Christum,
qui est veritas et caritas, prodit; maxime cum non infirmitate vel ignorantia peccet, sed ad similitudinem Iudae
quaerat opportunitatem, ut arbitris absentibus veritatem mendacio, virtutem crimine immutet.
|#3 Lectio 3
Titus. Ut nobis dominus caeleste Pascha dimitteret, typicum manducavit, figuram removens, ut veritas locum
obtineret; unde dicitur venit autem dies azymorum, in qua necesse erat occidi Pascha. Beda.
Dies azymorum Paschae quartamdecimam primi mensis appellat, quando, fermento abiecto, Pascha, idest agnus,
occidi ad vesperam consueverat. Eusebius. Si quis autem dicat: si prima die azymorum discipuli salvatori parant
Pascha, ergo et eadem die oportet nos Pascha celebrare: dicemus, hoc non fuisse monitionem, sed historiam facti
quod accidit tempore salutiferae passionis. Aliud autem est narrare gesta vetera, et aliud sancire, ac posteris
statuta relinquere. Quin etiam salvator non egit Pascha cum Iudaeis, quando agnum immolabant: nam illi quidem
hoc egerunt in parasceve, quando passus est dominus; unde non introierunt in atrium Pilati, ut manducarent
Pascha: ex quo enim veritati insidiati sunt, verbum veritatis a se expulerunt, non primo die azymorum, quo die
debebat immolari Pascha, manducantes solitum sibi Pascha (erant enim erga aliud attenti), sed die sequenti post
illam, quae erat azymorum secunda. Dominus vero prima die azymorum, hoc est quinta feria sabbati, Pascha
cum discipulis peregit.
Theophylactus. Eadem autem quinta feria mittit duos ex discipulis suis ad parandum Pascha, Petrum scilicet et
ioannem, alterum scilicet ut diligentem, alterum ut dilectum; unde sequitur et misit Petrum et ioannem, dicens:
euntes parate nobis Pascha, ut manducemus: per omnia manifestans quod usque ad extremum vitae non est
215

