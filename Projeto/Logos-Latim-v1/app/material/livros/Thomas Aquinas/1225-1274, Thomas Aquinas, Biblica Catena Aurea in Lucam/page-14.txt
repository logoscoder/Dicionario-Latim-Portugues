imagines pingere, quando magnificavero animam meam opere, cogitatione, sermone, tunc imago Dei grandis
efficitur, et ipse dominus, cuius imago est in anima mea, magnificatur.
|#15 Lectio 15
Basilius. Primus spiritus fructus est pax et gaudium. Quia ergo virgo sancta totam sibi hauserat spiritus gratiam,
merito subiungit et exultavit spiritus meus in Deo salutari meo. Idem animam dicit et spiritum. Consueta autem
in Scripturis exultationis prolatio insinuat alacrem quemdam et iocosum habitum animae in his qui digni sunt.
Proinde virgo exultat in domino ineffabili cordis tripudio et resultatione in strepitu honesti affectus.
Sequitur in Deo salutari meo. Beda.
Quia eiusdem iesu, idest salvatoris, spiritus virginis aeterna divinitate laetatur, cuius caro temporali conceptione
foetatur.
Ambrosius.
Magnificat ergo anima mariae dominum, et exultat spiritus eius in Deo: eo quod anima et spiritu patri filioque
devota, unum Deum, per quem omnia, pio veneratur affectu. Sit autem in singulis mariae anima, ut magnificet
dominum, sit in singulis spiritus mariae, ut exultet in domino. Si secundum carnem una mater est Christi,
secundum fidem tamen omnium fructus est Christus: omnis enim anima accipit Dei verbum; si tamen
immaculata et immunis a vitiis sit, et intemerato castimoniam pudore custodiat. Theophylactus.
Ille autem Deum magnificat, qui digne sequitur Christum, et dum christianus vocatur, Christi non minuit
dignitatem, magna et caelestia operando; et tunc spiritus eius, idest spirituale chrisma exultabit, idest proficiet, et
non mortificabitur. Basilius. Si quando vero lux in cor suum irrepserit, et ad Deum diligendum, et contemnenda
corporea per illam obscuram et brevem imaginem perfectam perceperit iustorum conscientiam, absque ulla
difficultate consequetur in domino gaudium. Origenes.
Prius autem anima magnificat dominum, ut postea exultet in Deo: nisi enim antea crediderimus, exultare non
possumus.
|#16 Lectio 16
Graecus. Causam manifestat cur se magnificare Deum deceat ac exultare in illo, dicens quia respexit humilitatem
ancillae suae; quasi diceret: ipse providit, non ego expectavi; humilibus eram contenta.
Nunc autem ad ineffabile consilium eligor, et exaltor de terra ad sidera. Augustinus.
O vera humilitas, quae Deum hominibus peperit, vitam mortalibus edidit, caelos innovavit, mundum purificavit,
Paradisum aperuit, et hominum animas liberavit. Facta est mariae humilitas scala caelestis, per quam Deus
descendit ad terras. Quid enim est dicere respexit, nisi approbavit? multi enim videntur in conspectu hominum
humiles esse; sed eorum humilitas a domino non respicitur. Si enim veraciter humiles essent Deumque ab
hominibus non se laudari vellent; non in hoc mundo, sed in Deo spiritus eorum exultaret. Origenes in Lucam.
Sed quid humile atque Deiectum habebat quae Dei filium gestabat in utero? sed considera quoniam humilitas in
Scripturis una de virtutibus praedicatur, quae a philosophis atyphia, sive metriotis, dicitur. Sed et nos eam
possumus appellare quodam circuitu, cum aliquis non est inflatus, sed ipse se Deicit. Beda. Cuius autem
humilitas respicitur, recte beata ab omnibus cognominatur: unde sequitur ecce enim ex hoc beatam me dicent
omnes generationes.
Athanasius. Si enim secundum prophetam beati sunt qui habent semen in sion, et proximos in ierusalem:
quantum debet esse praeconium divinae ac sacrosanctae virginis mariae, quae secundum carnem verbi genitrix
est effecta? Graecus. Non autem se beatam appellat inani vexata gloria: unde enim focus in ipsa superbiae, quae
se ancillam domini nuncupavit? sed sacro tacta spiritu quae futura sunt praescivit. Beda.
Decebat enim ut, sicut per superbiam primi parentis mors in mundum intravit, ita per humilitatem mariae vitae
introitus videretur. Theophylactus.
Et ideo dicit omnes generationes; non solum elisabeth, sed etiam omnes credentium nationes.
|#17 Lectio 17
Theophylactus. Ostendit virgo non per suam virtutem se beatam praedicandam; sed causam assignat, dicens quia
fecit mihi magna qui potens est. Quae tibi magna fecit? credo ut creatura ederes creatorem, famula dominum
generares, ut per te mundum Deus redimeret, per te illuminaret, per te ad vitam revocaret. Titus. Quomodo vero
magna, nisi quod manens illibata concipio, superans nutu Dei naturam? digna reputata sum sine viro, non
quomodocumque genitrix effici, sed unigeniti salvatoris. Beda. Respicit autem hoc ad initium carminis, ubi
dictum est magnificat anima mea dominum: sola enim anima illa cui dominus magna facere dignatur, dignis eum
praeconiis magnificare potest. Titus. Dicit autem qui potens est, ut si quis diffidat in conceptionis negotio, dum
virgo manens concepit, retorqueat miraculum ad potentiam operantis.
Nec quia unigenitus accessit ad feminam, ex hoc inquinatur: quia sanctum est nomen eius. Basilius. Sanctum
vero dicitur nomen Dei, non quia in syllabis quamdam significativam virtutem contineat, sed quia quomodolibet
Dei speculatio sancta dignoscitur et sincera. Beda.

14

