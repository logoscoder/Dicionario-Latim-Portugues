propter ista serviatur, et ob inopiae timorem iustitia deseratur. Gregorius Nyssenus. Praecipit autem sensibiles et
terrenas opes sursum concedere, quo virtus corruptiva non attingit; unde subdit thesaurum non deficientem in
caelis, quo fur non appropiat, neque tinea corrumpit.
Theophylactus. Quasi dicat: hic tinea demolitur, non autem in caelis. Deinde quia tinea quaedam non demolitur,
addidit de fure: aurum enim non demolitur tinea, sed fur tollit. Beda.
Sive igitur hoc simpliciter accipiendum est, quod pecunia servata deficiat, data autem proximo, perennem
fructum conferat in caelis: seu ita quod thesaurus boni operis si commodi terrestris occasione condatur, facile
corruptus intereat: at si caelesti solum intentione congeratur, non exterius hominum favore, quasi a fure qui
deforis rapit, non intus inani gloria, quasi a tinea quae interius scindit, valet maculari. Glossa.
Vel fures sunt haeretici, et Daemones, qui ad hoc intenti sunt ut spiritualibus nos spolient. Tinea, quae vestes
latenter rodit, invidia est, quae studium bonum lacerat, et compactionem unitatis dissipat. Theophylactus.
Porro, quia non omnia furto tolluntur, addit potiorem rationem et nullam prorsus patientem instantiam, dicens
ubi enim thesaurus vester est, ibi et cor vestrum erit: quasi dicat: esto quod nec tinea demoliatur, nec fur tollat;
hoc ipsum quod est habere cor affixum thesauro sepulto, et divinum opus, scilicet animam, terrae immergere,
quanto est dignum supplicio? eusebius. Nam quilibet homo naturaliter dependet ab eo erga quod studet; illuc
totum animum applicat ubi totum commodum possidere putavit. Unde si quis in rebus praesentis vitae habeat
totam mentem et intentionem, quam cor nominavit, in terrenis versatur: si vero mentem applicaverit ad caelestia,
ibi mentem habebit, ut videatur solo corpore cum hominibus conversari, animo vero iam sit aggressus mansiones
caelestes. Beda. Hoc autem non solum de pecunia, sed de cunctis passionibus sentiendum est: luxuriosi epulae
sunt thesauri, lascivi ludicra, amatoris libido.
|#10 Lectio 10
Theophylactus. Postquam suum discipulum modestum statuit dominus, spolians eum qualibet vitae cura et
elevatione, iam nunc ad ministrandum inducit, dicens sint lumbi vestri praecincti, idest semper proclives ad
exequenda opera domini vestri; et lucernae ardentes, idest, non ducatis vitam in tenebris, sed adsit vobis lux
rationis, ostendens vobis agenda et fugienda: est enim hic mundus nox.
Cincti vero lumbos sunt qui practicam exequuntur; nam talis est ministrantium habitus, quibus oportet adesse et
lucernas ardentes, idest discretionis donum: ut valeat dignoscere practicus non solum quid oporteat agere, sed et
quomodo: alioquin in praecipitium superbiae homines ruunt. Notandum autem quod primo iubet lumbos
praecingi, secundo lucernas ardere: nam primo quidem est operatio, Deinde speculatio, quae est illustratio
mentis. Ideo studeamus exercere virtutes, ut duas lucernas habeamus ardentes, scilicet conceptum mentis iugiter
in anima emicantem, quo nos illustramur, et doctrinam, qua ceteros illuminamus. Maximus. Vel lucernas
accensas docet habere per orationem et contemplationem, et spiritualem dilectionem.
Cyrillus. Vel subcingi significat agilitatem et promptitudinem ad sustinenda mala intuitu divini amoris; lucernae
autem accensio significat, ut non patiamur aliquos in tenebris ignorantiae vivere.
Gregorius in evang.. Vel aliter. Lumbos praecingimus cum carnis luxuriam per continentiam coarctamus: viris
enim luxuria in lumbis est, feminis in umbilico. A principali igitur sexu lumborum nomine luxuria designatur.
Sed quia minus est mala non agere, nisi etiam quisque studeat bonis operibus insudare, additur et lucernae
ardentes; quas in manibus tenemus cum per bona opera, proximis nostris lucis exempla monstramus.
Augustinus de quaest. Evang..
Vel docet et lumbos praecingere propter continentiam ab amore rerum saecularium, et lucernas ardentes habere,
ut hoc ipsum vero fine et recta intentione fiat.
Gregorius. Sed si utrumque horum agitur, restat ut quisquis ille est, totam spem suam in redemptoris sui adventu
constituat; unde subditur et vos similes hominibus expectantibus dominum suum quando revertatur a nuptiis. Ad
nuptias quippe dominus abiit, quia ascendens in caelum supernam sibi multitudinem Angelorum novus homo
copulavit.
Theophylactus. Quotidie etiam in caelis desponsat sanctorum animas, quas ei Paulus vel alius similis offert
virginem castam.
Redit autem a nuptiis celebratis in caelis, forsan quidem universaliter in consummatione totius mundi, quando
veniet de caelo in gloria patris; forsan etiam singulis horis astans inopinate particulari uniuscuiusque
consummationi. Cyrillus.
Considera etiam, quod a nuptiis quasi a solemnitate venit, in qua semper existit divinitas: nihil enim potest
incorruptibili naturae inferre tristitiam. Gregorius Nyssenus.
Vel aliter. Consummatis nuptiis, et desponsata sibi ecclesia, et admissa ea in thalamum secretorum,
praestolabantur Angeli reditum regis ad naturalem beatitudinem; quibus similem fieri decet nostram vitam; ut
sicut illi sine malitia conversantes parati fuerint dominicum regressum recipere; sic et nos vigilantes ad
obedientiam promptos nos faciamus cum advenerit pulsans; sequitur enim ut cum venerit et pulsaverit, confestim
aperiant illi. Gregorius in evang.. Venit quippe cum ad iudicium properat; pulsat vero cum iam per aegritudinis
molestiam esse mortem vicinam designat. Cui confestim aperimus, si hunc cum amore suscipimus.

142

