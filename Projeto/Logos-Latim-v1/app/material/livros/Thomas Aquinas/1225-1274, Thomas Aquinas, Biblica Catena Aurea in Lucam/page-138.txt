sementis facient modios tres. Sed et secundum alium modum est inutilis, quem ostendit subdens quia non in
abundantia cuiusquam vita eius est ex his quae possidet.
Theophylactus. Hoc dicit dominus refellens avarorum intentiones, qui videntur coacervare divitias quasi diu
victuri; sed numquid te opulentia longaevum efficiet? quid igitur manifeste sustines mala, incertae causa quietis?
nam dubium est an debeas attingere senium, cuius gratia thesaurizas.
|#5 Lectio 5
Theophylactus. Dicto quod ex affluentia opum non protendatur vita humana, ad huius fidem parabolam subdit,
dicens dixit autem similitudinem ad illos, dicens: hominis cuiusdam divitis uberes fructus ager attulit. Basilius.
Non facturi quidem ex ubertate fructuum aliquid boni, ut magis divina longanimitas pateat, quae usque ad malos
suam bonitatem extendit, pluens super iustos et iniustos. Quae vero sunt quae hic homo benefactori
recompensat? non meminit communis naturae, nec arbitratus est oportere quod superfluit, dispensari egentibus:
et horrea quidem crepabant prae copia conditorum: avarus tamen animus nequaquam implebatur, nolens
veteribus cedere propter avaritiam, nova non valens suscipere propter multitudinem: propter quod imperfecta
erant eius consilia, et steriles curae; unde sequitur et cogitabat intra se, dicens: quid faciam, quia non habeo quo
congregem fructus meos? conqueritur aeque pauperibus. An non quem premit inopia, dicit: quid faciam? unde
victus, unde calceamenta? talia et locuples profert: urgent enim ipsius animam divitiae a promptuariis
emanantes, ne forte cum exiverint prosint egentibus; a simili gulosorum, qui mallent edacitate crepare quam
indigentibus de reliquiis impartiri.
Gregorius Moralium. O angustia ex satietate nata. Dicens enim quid faciam? profecto indicat quia votorum
suorum effectibus pressus, sub quodam rerum fasce laborabat. Basilius.
Erat quidem in promptu dicere: aperiam horrea, convocabo egenos; sed cogitat non ut distribuat, sed ut
congreget; sequitur enim et dixit: hoc faciam: destruam horrea mea. Bene facis: nam digna destructione nequitiae
promptuaria: dissolve horrea, ex quibus nullus consolationem accepit. Subdit et maiora faciam.
At si et hoc impleveris, numquid destrues iterum? quid stultius, quam in infinitum laborare? horrea sunt tibi, si
vis, pauperum domus. Sed dices: cui iniuriam facio, propria retinendo? nam et sequitur et illuc congregabo
omnia quae nata sunt mihi, et bona mea. Dic mihi: quae tua? unde ea sumens in vitam tulisti? sicut qui
praeveniens spectacula prohiberet advenientes, appropriando sibi quod ad usum communem ordinatur; similes
sunt divites, qui communia quae praeoccupaverunt, aestimant sua esse; si enim quilibet suae necessitatis
sufficientiam recipiens, relinqueret superfluum indigenti, non esset dives nec pauper. Cyrillus. Attende et aliter
esse frivolum eius verbum, cum dicit congregabo omnia quae nata sunt mihi: quasi non putaret ea divinitus
obtinere, sed fructus esse laborum suorum.
Basilius. Ceterum, si fateris ea tibi divinitus provenisse, an iniustus est Deus inaequaliter res nobis distribuens?
cur tu abundas, ille vero mendicat, nisi ut tu bonae dispensationis merita consequaris, ille vero patientiae braviis
decoretur? at tu nonne spoliator es, quae dispensanda suscepisti, propria reputando? est panis famelici quem tu
tenes, nudi tunica quam in conclavi conservas, discalceati calceus qui penes te marcescit, indigentis argentum
quod possides inhumatum; quocirca tot iniuriaris quot dare valeres. Chrysostomus.
Sed et in hoc errat, quod bona putat quae sunt indifferentia: rerum enim quaedam sunt bonae, quaedam malae,
quaedam mediae. Bona quidem sunt castitas et humilitas et huiusmodi; quae cum homo eligit, fit bonus. His
autem opposita sunt mala; quae homo dum eligit, fit malus. Media vero sunt, ut divitiae; quae quandoque quidem
ordinantur in bonum, scilicet ad eleemosynam; quandoque ad malum, scilicet ad avaritiam; et similiter inopia
quandoque ad blasphemiam, quandoque ad sapientiam secundum affectum utentium.
Cyrillus. Dives igitur non parat permanentia horrea, sed caduca; et, quod stultius est, vitae longitudinem sibi
taxat; sequitur enim et dicam animae meae: anima, habes multa bona posita in annos plurimos. Sed, o dives,
fructus quidem habes in horreis, sed annos plurimos unde poteris obtinere? Athanasius. Si quis autem sic vivat
quasi quotidie moriturus, eo quod incerta est naturaliter vita nostra, non peccabit: semper enim maior timor
plurimum voluptatis dissolvit. Sed e contrario dives longaevitatem sibi repromittens, ad voluptates aspirat;
sequitur enim requiesce, scilicet a labore, comede, bibe, epulare, magno scilicet apparatu. Basilius.
Tam improvidus es erga bona animae, ut escas corporeas animae ascribas: si quidem virtutem habet, si fecunda
est operationum bonarum, si Deo adhaesit, bona plurima possidet, et bono gaudio gaudet.
Verum quia totus carnalis es passionibus subiectus, a ventre, non ab anima clamas.
Chrysostomus. Non autem decet vacare deliciis, et impinguare corpus, et attenuare animam, fascemque ei
gravare, et tenebras obducere, spissumque velamen: eo quod in deliciis dominativum animae servit, servile vero
corporis dominatur. Alimentorum autem indiget corpus, non deliciarum: ut nutriatur, non ut scindatur et fluat:
neque enim animae soli, sed et ipsi corpori sunt nocivae deliciae: eo quod ex forti fit debile, ex sano
aegrotativum, ex agili grave, ex formoso deforme, ex iuvene veternosum. Basilius.
Permissus autem est deliberare in omnibus, et manifestare propositum proprium, ut condignam mereatur sui
affectus sententiam.

138

