Gregorius. Quia vero tunc fugere ab ira peccatorum non valet qui nunc ad lamenta poenitentiae non recurrit,
subditur facite ergo fructus dignos poenitentiae.
Chrysostomus. Non enim satis est poenitentibus peccata dimittere, sed opus est eius fructus ferre, secundum
illud: declina a malo, et fac bonum; sicut non sufficit ad sanationem sagittam evellere, sed oportet ulceri
medicamentum apponere. Non autem dicit fructum, sed fructus, copiam designans.
Gregorius. Nec solum fructus poenitentiae, sed dignos poenitentiae admonet esse faciendos. Quisquis enim
illicita nulla commisit, huic conceditur ut licitis utatur; at si quis in culpam lapsus est, tanto a se licita debet
abscindere, quanto meminit se perpetrasse illicita.
Neque enim par fructus esse boni operis debet eius qui minus, et qui amplius deliquit: aut eius qui in nullis, et
eius qui in quibusdam facinoribus cecidit. Per hoc ergo cuiuslibet conscientia convenitur, ut tanto maiora quaerat
bonorum lucra per poenitentiam, quanto graviora sibi intulit damna per culpam. Maximus. Poenitentiae fructus
est impassibilitas animae, qua plenarie non fruimur, dum interdum passionibus instigamur: nondum enim fructus
poenitentiae dignos peregimus. Poeniteamus ergo veraciter, ut a passionibus expediti, peccatorum veniam
consequamur.
Gregorius. Sed Iudaei de generis nobilitate gloriantes, idcirco se agnoscere peccatores nolebant, quia de Abrahae
stirpe descenderant: quibus recte dicitur et ne coeperitis dicere: patrem habemus Abraham. Chrysostomus. Non
hoc indicans quod ab Abraham naturali origine non descenderent; sed quia nihil prodest ab Abraham
descendisse, nisi secundum virtutem cognationem observent.
Cognationis namque leges consuevit Scriptura vocare non eas quae secundum naturam consistunt, sed quae
derivantur a virtute vel vitio; quibus namque se quisque conformem statuit, horum filius, vel frater vocatur.
Cyrillus. Quid enim confert carnalis generositas, nisi consimilibus studiis fulciatur? vanum est igitur extolli de
bonis praedecessoribus, et deficere ab eorum virtutibus. Basilius. Neque enim equum velocem esse facit patris
erga cursum strenuitas; sed veluti ceterorum animalium probitas consideratur in singulis, sic quoque laus propria
viri discernitur quam praesentium bonorum in se comprobat argumentum. Turpe namque est alienis ornari
decoribus quem virtus propria non venustat.
Gregorius Nyssenus. Sic igitur Iudaeorum promulgato exilio, consequenter ingerit convocationem gentilium,
quos lapides appellat: unde sequitur dico enim vobis, quia potest Deus de lapidibus istis suscitare filios Abrahae.
Chrysostomus in matthaeum. Quasi dicat: ne putetis quod, si vos perieritis, filiis privetur patriarcha: potest enim
Deus etiam ex lapidibus homines illi praebere, et ad illum perducere sanguinem: nam et ab ipso principio sic
evenit: ei namque quod est ex lapidibus homines fieri, aequipollet exitus filii ab illo emortuo utero Sarae.
Ambrosius. Sed licet Deus possit diversas convertere et mutare naturas, tamen mihi plus mysterium quam
miraculum prodest. Quid enim aliud quam lapides habebantur qui lapidibus serviebant, similes utique his qui
fecerant eos? prophetatur igitur saxosis gentilium fides infundenda pectoribus, et futuros per fidem Abrahae
filios oraculo pollicetur. Ut autem scias quia lapidibus comparati sunt homines, arboribus quoque homines
comparavit, cum subdit iam enim securis posita est ad radicem arboris.
Exempli autem ideo facta est mutatio, ut illo comparationis processu quidam intelligatur homini clementior iam
profectus.
Origenes in Lucam. Et quidem si iam ingrueret consummatio et temporum finis instaret, nulla mihi quaestio
nasceretur: dicerem enim propterea hoc prophetatum esse, quia illo tempore complebitur.
Cum autem tanta post saecula fluxerint ex quo spiritus sanctus hoc dixit, ego puto Israelitico populo prophetari,
quod praecisio eius vicina sit. His enim qui egrediebantur ad eum ut baptizarentur, haec inter cetera loquebatur.
Cyrillus.
Securim ergo in praesenti nominat mortiferam iram, quae divinitus irruit in Iudaeos propter exercitam
impietatem in Christum. Non tamen haesisse radici securim praenuntiat, sed ad radicem, idest iuxta radicem
positam: decisi namque fuerunt rami, nec radicitus extirpata est planta; reliquiae enim Israel salvae fient.
Gregorius. Vel aliter. Arbor huius mundi est universum genus humanum: securis vero est redemptor noster, qui
velut ex manubrio et ferro, tenetur ex humanitate, sed incidit ex divinitate: quae videlicet securis iam ad radicem
arboris posita est, quia etsi per patientiam expectata, videtur tamen quid factura est.
Et notandum, quod non iuxta ramos securim positam, sed ad radicem dicit: cum enim malorum filii tolluntur,
quid aliud quam rami infructuosae arboris abscinduntur? cum vero tota simul progenies cum parente tollitur,
infructuosa arbor a radice abscissa est. Unusquisque autem perversus paratam citius Gehennae concremationem
invenit, qui fructum boni operis contemnit; unde sequitur omnis ergo arbor quae non facit fructum bonum
excidetur, et in ignem mittetur. Chrysostomus.
Eleganter dictum est non faciens fructum, et adicitur bonum: officiosum enim hoc animal Deus creavit, et
naturalis est sibi exercitiorum instantia, otium vero innaturale. Obest enim inertia etiam cunctis corporis
membris, nulli autem ut animae: ea namque cum continuo sit naturaliter mobilis, otiari non patitur.
Sicut autem otium malum est, ita et indecens exercitium. Ex eo autem quod praemisit poenitentiam, praedicat
quod securis adiacet, non quidem incidens, sed terrorem incutiens. Ambrosius. Faciat ergo fructum qui potest
gratiae, et qui debet poenitentiae. Adest dominus qui fructum requirat, fecundos vivificet, steriles reprehendat.

37

