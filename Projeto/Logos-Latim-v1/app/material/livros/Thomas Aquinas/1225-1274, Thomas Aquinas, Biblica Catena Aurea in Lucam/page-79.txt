In baptismate igitur iustificatur Deus, in quo est et confessio, et venia peccatorum.
Eusebius in Lucam. Quia etiam crediderunt, iustificaverunt Deum: apparuit enim eis iustus in omnibus quae
fecit. Pharisaei autem repellendo ioannem, tamquam inobedientes, non consonabant prophetae dicenti: ut
iustificeris in sermonibus tuis; unde sequitur Pharisaei autem et legisperiti consilium Dei spreverunt in
semetipsis, non baptizati ab eo. Beda. Haec verba sive ex persona evangelistae, sive ex persona salvatoris, ut
quibusdam placet, dicta sunt.
Quod autem dicit in semetipsis, vel contra semetipsos, significat quia qui gratiam Dei respuit, contra semetipsum
facit.
Vel ad semetipsos missum Dei consilium stulti et ingrati vituperantur noluisse recipere.
Consilium ergo est Dei, quod per passionem et mortem Christi salvare decrevit: quod Pharisaei et legisperiti
spreverunt.
Ambrosius. Non condemnamus ergo, sicut Pharisaei, consilium Dei quod est in ioannis baptismate: hoc est
consilium quod magni consilii Angelus reperit.
Ioannis consilium nemo contemnit, Dei consilium quis refutet? Cyrillus.
Erat autem quidam modus ludendi talis consuetus apud filios Iudaeorum: bipartiebatur puerorum caterva, qui
rerum praesentis vitae deridentes repentinam transmutationem, hi quidem canebant, hi vero moerebant; sed nec
gaudentibus congaudebant moerentes, nec qui gaudebant confirmabant se flentibus; Deinde arguebant se invicem
improperantes incompassionis malitiam.
Tale quid passam fuisse Iudaeorum plebem una cum principibus Christus innuebat; unde ex persona Christi
subditur cui ergo similis dicam homines generationis huius, et cui similes sunt? similes sunt pueris sedentibus in
foro, et loquentibus ad invicem, et dicentibus: cantavimus vobis tibiis, et non saltastis; lamentavimus, et non
plorastis. Beda. Generatio Iudaeorum comparatur pueris, quia doctores olim prophetas habebant, de quibus
dicitur ex ore infantium et lactentium perfecisti laudem. Ambrosius.
Cantaverunt autem prophetae spiritualibus modulis publicae salutis oracula resultantes, fleverunt threnis
flebilibus Iudaeorum dura corda mulcentes. Hoc canticum non in foro, non in plateis canebatur, sed in ierusalem:
ipsa est enim dominicum forum, in quo praeceptorum caelestium iura conduntur. Gregorius Nyssenus.
Canticum autem et lamentatio nil aliud est quam excessus, hoc quidem gaudii, illud vero moeroris. Resonat
autem quaedam consona melodia ex organo musico, secundum quam dum homo pede et motu consono corporis
commovetur, intrinsecam dispositionem manifestat; et ideo dicit lamentavimus, et non plorastis.
Augustinus de quaest. Evang..
Haec autem pertinent ad ioannem et Christum. Quod enim dicit lamentavimus, et non plorastis, ad ioannem
pertinet, cuius abstinentia a cibis et potu luctum poenitentiae significabat; unde exponendo subdit venit enim
ioannes baptista neque manducans panem, neque bibens vinum; et dicitis: Daemonium habet.
Cyrillus. Praesumunt criminari virum qualibet admiratione dignum: Daemonium habere dicunt mortificantem
legem peccati, quae latet in membris. Augustinus de quaest. Evang.. Quod autem dixerat cantavimus tibiis, et
non saltastis, ad ipsum dominum pertinet, qui utendo cum ceteris cibo et potu, laetitiam regni significabat; unde
sequitur venit filius hominis manducans et bibens; et dicitis: ecce homo devorator et bibens vinum.
Titus. Noluit enim Christus abstinere ab huiusmodi cibis, ne occasionem daret haereticis, qui dicunt creaturas
esse malas, et vituperant carnes et vinum. Cyrillus.
Ubi autem potuerunt ostendere dominum voratorem? invenitur enim Christus ubique reprimere immoderantiam,
et ad modestiam ducere. Conversabatur autem cum publicanis et peccatoribus; unde contra eum dicebant amicus
publicanorum et peccatorum; cum tamen nullatenus ipse posset in peccatum incidere, sed e contra fiebat eis
causa salutis: non enim coinquinatur sol radians super totam terram, et frequenter superveniens immundis
corporibus; nec sol iustitiae laedetur conversando cum pravis. Nemo autem conetur comparare propriam
mensuram dignitatibus Christi: sed quilibet propriam fragilitatem considerans vitet consortia talium: prava
namque colloquia mores corrumpunt bonos.
Sequitur et iustificata est sapientia ab omnibus filiis suis. Ambrosius. Sapientia Dei filius est per naturam, non
per profectum: quae iustificatur per baptisma, in eo quod non per contumaciam refutatur, sed per iustitiam Dei
munus agnoscitur. In eo ergo iustificatio Dei est, si non ad indignos et obnoxios, sed ad innocentes, per
ablutionem sanctos et iustos, videatur sua munera transtulisse.
Chrysostomus. Filios autem sapientiae dicit sapientes: consuevit enim Scriptura malos magis ex peccato quam
ex nomine indicare, bonos autem filios appellare informantis eos virtutis. Ambrosius. Bene autem dicit ab
omnibus: quia circa omnes iustitia reservatur, ut susceptio fiat fidelium et eiectio perfidorum. Augustinus de
quaest. Evang.. Vel quod dicit iustificata est sapientia ab omnibus filiis suis, ostendit filios sapientiae intelligere,
nec in abstinendo, nec in manducando esse iustitiam, sed in aequanimitate tolerandi inopiam: non enim usus, sed
concupiscentia reprehendenda est, dummodo congruas in generibus alimentorum his cum quibus tibi vivendum
est.
|#6 Lectio 6

79

