eorum odium perverteretur. Sed dominus dilectionis intuitu, quem habebat in eos, monebat, arguebat, beneficia
conferre non cessabat.
Augustinus de cons. Evang..
Totum autem hoc similiter matthaeus narrat, sed non eodem ordine: unde incertum est quid prius factum sit:
utrum regna terrae prius demonstrata sint ei et postea in pinnam templi levatus sit; an hoc prius et illud postea:
nihil tamen ad rem, dum omnia facta esse manifestum sit. Maximus. Ob hoc autem evangelistarum hanc iste,
illam vero ille praemittit, quia inanis gloria et avaritia ad invicem sese gignunt. Origenes in Lucam.
Ioannes autem, quia a Deo exordium fecerat, dicens: in principio erat verbum, tentationem domini non descripsit,
quia Deus tentari non potest, de quo ei erat sermo: quia vero in matthaei evangelio et in Luca generatio hominis
scribitur et in marco: homo autem est qui tentatur; ideo matthaeus, Lucas et marcus tentationem domini
descripserunt.
|#4 Lectio 4
Origenes in Lucam. Quia dominus tentatorem vicerat, virtus ei addita est; quantum scilicet ad manifestationem;
unde dicitur et egressus est Jesus in virtute spiritus in Galilaeam.
Beda. Virtutem spiritus signa miraculorum dicit. Cyrillus. Agebat autem miracula, non ab extrinseco, et quasi
acquisitam habens spiritus sancti gratiam, sicut alii sancti; sed potius, cum esset naturaliter Dei filius et consors
omnium quae sunt patris, tamquam propria virtute et operatione, utitur ea quae est spiritus sancti. Decebat autem
ex tunc eum notum fieri, et humanationis fulgere mysterium apud eos qui erant de sanguine Israel; ideo sequitur
et fama exiit per universam regionem de illo. Beda. Et quia sapientia pertinet ad doctrinam, virtus vero refertur
ad opera, utraque hic coniunguntur; unde sequitur et ipse docebat in synagogis eorum. Synagoga Graece, Latine
dicitur congregatio; quo nomine non solum turbarum conventum, sed et domum in qua ad audiendum verbum
Dei conveniebant, Iudaei appellare solebant; sicut nos ecclesias et loca et choros fidelium vocamus. Verum
differt inter synagogam quae congregatio, et ecclesiam quae convocatio interpretatur: quia scilicet et pecora et
quaeque res congregari in unum possunt; convocari non possunt nisi ratione utentia: ideo novae gratiae populum
quasi maiore dignitate praeditum, rectius ecclesiam quam synagogam nominare apostolicis doctoribus visum est.
Merito autem et magnificatus a praesentibus asseveratur praecedentibus factorum dictorumve indiciis, cum
sequitur et magnificabatur ab omnibus. Origenes in Lucam. Cave autem ne beatos tantum illos iudices, et te
arbitreris privatum esse Christi doctrina: quia nunc etiam in toto orbe docet per organa sua, et nunc magis
glorificatur ab omnibus quam illo tempore quo tantum in una provincia cognoscebatur.
Cyrillus. Largitur autem sui notitiam illis inter quos educatus est secundum carnem; unde sequitur et venit
Nazareth, ubi erat nutritus. Theophylactus.
Ut et nos doceat prius proprios beneficare et docere, Deinde et ad reliquos amicitiam spargere. Beda.
Confluebant autem die sabbati in synagogis, ut feriatis mundi negotiis ad meditanda legis monita quieto corde
residerent; unde sequitur et intravit secundum consuetudinem suam die sabbati in synagogam. Ambrosius. Ita
autem dominus ad omnia se curvavit obsequia, ut ne lectoris quidem aspernaretur officium; unde sequitur et
surrexit legere, et traditus est illi liber Isaiae.
Accepit quidem librum, ut ostenderet seipsum esse qui locutus est in prophetis, et removeret sacrilegia
perfidorum, qui alium Deum dicunt veteris testamenti, alium novi; vel qui initium Christi dicunt esse de virgine;
quomodo enim coepit ex virgine qui ante virginem loquebatur? Origenes. Non autem fortuito revolvit librum, et
caput de se vaticinans reperit lectionis; sed hoc providentiae Dei fuit; unde sequitur et ut revolvit librum, invenit
locum ubi scriptum erat: spiritus domini super me; Christus enim est qui ita commemoratur. Athanasius.
Explicans enim nobis causam factae in mundo revelationis, id est suae humanationis, hoc dicit: sicut enim filius,
cum sit spiritus dator, non recusat fateri tamquam homo, quod in spiritu Dei eicit Daemonia; ita non recusat
dicere spiritus domini super me, pro eo quod factus est homo. Cyrillus. Similiter autem fatemur eum unctum
fuisse inquantum carnem suscepit; unde sequitur propter quod unxit me: non enim ungitur divina natura, sed
quod nobis cognatum existit: sic etiam et quod dicit se missum, imputandum est humanitati; nam sequitur
evangelizare pauperibus misit me. Ambrosius. Vides trinitatem coaeternam atque perfectam: ipsum loquitur
Scriptura Jesum Deum hominemque in utero perfectum; loquitur et patrem et spiritum sanctum, qui cooperator
ostenditur quando corporali specie sicut columba descendit in Christum.
Origenes in Lucam. Pauperes autem nationes dicit: isti enim erant pauperes nihil omnino possidentes, non Deum,
non legem, non prophetas, non iustitiam, non reliquas virtutes. Ambrosius. Vel universaliter ungitur oleo
spirituali et virtute caelesti, ut paupertatem conditionis humanae, thesauro resurrectionis rigaret aeterno. Beda.
Mittitur etiam evangelizare pauperibus, dicens: beati pauperes, quia vestrum est regnum caelorum. Cyrillus.
Forsitan enim pauperibus spiritu in his ostendit exhibitum liberale donum inter omnia dona quae per Christum
obtinentur.
Sequitur sanare contritos corde. Vocat contritos corde debiles, fragilem mentem habentes, et resistere nequeuntes
insultibus passionum; quibus remedium sanitatis promittit. Basilius. Vel contritos corde venit sanare, idest
remedium dare habentibus cor contritum a Satana per peccatum: eo quod prae ceteris peccatum cor humanum

49

