Mollis autem vestis dissolvit rigidam animam; et si rigidum corpus assumat et asperum, facile per huiusmodi
mollitiem delicatum reddit et fragile. Facto vero corpore molliori, necesse est et animam participare laesionem;
nam ut plurimum operationes ipsius consonant dispositionibus corporis. Cyrillus. Qualiter ergo tanta sedulitas
religionis ut carnales passiones subiceret, ad tantam ignorantiam deveniret, nisi ex mentis levitate, quam non
asperitates, sed illecebrae mundanae delectant? igitur si velut non colentem deliciosa ioannem imitamini, date ei
robur continentiae competens si vero nihil amplius debetur honestae conversationi, quid, omissa reverentia
delicatorum, incolam deserti, vileque tegumen et camelorum vellus miramini? chrysostomus in matthaeum.
Per utrumque autem dictorum designat, quod ioannes nec naturaliter, nec facile mobilis erat, nec ulla voluptate
flecteretur. Ambrosius. Et quamvis plerosque mollioris cura vestis effeminet, tamen alia videtur hic indumenta
significare; humana scilicet corpora, quibus anima nostra vestitur. Sunt autem mollia indumenta deliciosi actus et
mores; hi vero quibus fluida deliciis membra solvuntur, regni caelestis extorres sunt; quos rectores mundi huius
atque tenebrarum ceperunt: hi sunt enim reges qui dominantur suorum operum aemulos.
Cyrillus. Sed forte inconveniens est circa hoc excusare ioannem; fatemini enim eum imitabilem esse; unde subdit
sed quid existis videre? prophetam? utique dico vobis: et plusquam prophetam. Prophetae namque praedicabant
venturum: hic autem non solum venturum praedicavit, sed et praesentem indicavit, dicens: ecce agnus Dei.
Ambrosius.
Maior sane propheta, in quo finis est prophetarum: quia multi cupierunt videre quem iste conspexit, quem iste
baptizavit.
Cyrillus. Cum igitur et a loco et a vestibus et ex concursu hominum morem eius descripserit, introducit
prophetae testimonium, dicens hic est, de quo scriptum est, scilicet in Malachia: ecce mitto Angelum meum.
Titus. Angelum appellat hominem, non quia natura esset Angelus, homo enim naturaliter erat; sed quia opus
Angeli exercebat, nuntiando Christi adventum.
Graecus. Quod autem subdit ante faciem tuam, propinquitatem designat: apparuit enim hominibus prope Christi
adventum; quapropter et plusquam prophetam ipsum esse existimandum est; nam et hi qui in militiis collaterales
sunt regibus, digniores et familiariores sunt. Ambrosius.
Viam autem domino non solum nascendi secundum carnem ordine fideique nuntio, sed etiam praecursu quodam
paravit passiones; unde sequitur qui praeparabit viam tuam ante te. Si autem et Christus propheta, quomodo
maior hic omnibus? sed inter mulieris, non virginis natos: maior enim iis fuit quibus aequalis poterat esse sorte
nascendi; unde sequitur dico enim vobis: maior inter natos mulierum propheta ioanne baptista non est.
Chrysostomus in matthaeum.
Sufficit quidem domini vox praebens testimonium praeeminentiae ioannis inter homines; reperiet autem qui vult
et rei veritatem consonam, si mensam eius consideraverit, si vitam, si mentis excellentiam: velut enim qui
caelitus descendisset, degebat in terra, fere nullam gerens curam de corpore, intellectualiter erectus in caelum, et
soli Deo coniunctus, de nullo mundanorum sollicitus; sermo severus et lenis: nam cum populo Iudaeorum
viriliter et ferventer, cum rege audacter, cum propriis discipulis leniter conferebat: nil frustra vel leviter, omnia
convenienter agebat. Isidorus abbas. Maior etiam inter natos mulierum ioannes eo quod ab ipso matris utero
prophetavit, et positus in tenebris lumen quod iam venerat non ignoravit.
Ambrosius. Denique eo usque cum Dei filio non poterit ioannis esse ulla collatio ut et infra Angelos aestimetur;
unde sequitur qui autem minor est in regno Dei, maior est illo. Beda. Haec sententia duobus modis potest
intelligi: aut enim regnum Dei appellavit quod nondum accepimus, in quo sunt Angeli, et quilibet in eis minor,
maior est quolibet iusto portante corpus, quod aggravat animam; aut si regnum Dei intelligi voluit huius temporis
ecclesiam, seipsum dominus significavit, qui nascendi tempore minor erat ioanne, maior autem divinitatis
auctoritate et potestate dominica: proinde secundum primam expositionem ita distinguitur: qui autem minor est
in regno Dei, ac Deinde subinfertur maior est illo; secundum posteriorem vero ita: qui autem minor est, ac
Deinde subinfertur in regno Dei maior est illo. Chrysostomus.
Ut enim copia laudum ioannis occasionem Iudaeis non daret praeferendi ioannem Christo, hoc subdidit.
Ne autem putes quod comparative se dixerit maiorem ioanne. Ambrosius. Alia enim est ista natura, nec humanis
generationibus comparanda: non potest enim homini cum Deo ulla esse collatio. Cyrillus.
Mystice autem, cum ioannis praerogativam ostendit inter natos mulierum, ponit ex opposito aliquid maius eo,
scilicet qui per spiritum sanctum natus est filius Dei: regnum enim donum Dei spiritus est. Quamvis ergo
secundum operationem et sanctitatem, minores sumus his qui legis mysterium sunt assecuti, quos ioannes
significat: tamen maiora per Christum attingimus, participes facti divinae naturae.
|#5 Lectio 5
Chrysostomus in matthaeum.
Praemissa commendatione ioannis, magnum Pharisaeorum et legisperitorum prodidit crimen, qui nec post
publicanos baptisma ioannis acceperunt; unde dicitur et omnis populus audiens et publicani iustificaverunt
Deum, baptizati baptismo ioannis. Ambrosius in Lucam.
Iustificatur Deus per baptismum, dum se homines peccata propria confitendo iustificant: qui enim peccat, et
confitetur Deo peccatum, iustificat Deum: cedens ei vincenti, ab eoque gratiam sperans.
78

