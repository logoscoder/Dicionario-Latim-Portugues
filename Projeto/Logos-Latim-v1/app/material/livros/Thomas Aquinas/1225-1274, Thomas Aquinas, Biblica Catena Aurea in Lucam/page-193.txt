est. Si autem tantum redemptorem credidit, qui dixit: ego sum via, iuxta viam sedet: si vero credidit, et exorat ut
aeternum lumen recipiat, iuxta viam sedet et mendicat.
Illi autem qui Jesum venientem praecedunt, designant carnalium desideriorum turbas, tumultusque vitiorum, qui
priusquam Jesus ad cor nostrum perveniat, dissipant cogitationem nostram, et in ipsa nos nostra oratione
conturbant. Ipse vero magis clamabat: quia quanto graviori tumultu cogitationum premimur, tanto orationi
insistere ardentius debemus.
Cum autem adhuc turbas phantasmatum in oratione patimur, Jesum aliquatenus transeuntem sentimus; cum vero
orationi vehementer insistimus, Deus in corde figitur, et lux amissa reparatur. Vel transire humanitatis est, stare
divinitatis. Caecum igitur clamantem dominus transiens audivit, stans illuminavit: quia per humanitatem suam
vocibus nostrae caecitatis compatiendo misertus est, sed lumen nobis gratiae per divinitatis potentiam infundit.
Ad hoc autem requirit quid velit, ut cor ad orationem excitet: peti enim hoc vult quod et nos petere et se
concedere praenoscit.
Ambrosius. Vel interrogavit caecum, ut crederemus nisi confitentem non posse salvari. Gregorius. Caecus autem
a domino non aurum, sed lucem quaerit; et nos non falsas divitias, sed lucem quaeramus, quam videre cum solis
Angelis possimus; ad quam lucem via fides est; unde recte caeco dicitur respice: fides tua te salvum fecit. Qui
videt et sequitur, quia bonum quod intelligit operatur.
Augustinus de quaest. Evang..
Si autem iericho lunam, et ob hoc mortalitatem interpretamur, morti propinquans dominus Iudaeis solis lumen
evangelii iusserat praedicari; quos significavit ille unus caecus quem Lucas commemorat: a morte autem
resurgens, atque descendens, et Iudaeis et gentibus; quos duos populos significare videntur duo caeci
commemorati a matthaeo.
|+19 Capitulus 19
|#1 Lectio 1
Ambrosius. Zachaeus in sicomoro, caecus in via: quorum alterum dominus miseraturus expectat, alterum suae
mansionis claritate nobilitat; de quo dicitur et ingressus Jesus perambulabat iericho: et ecce vir nomine zachaeus:
et hic erat princeps publicanorum, et ipse dives. Et bene princeps inducitur publicanorum: quis enim de se
desperet, quando iste pervenit ad gratiam, cui census ex fraude? et ipse quidem dives, ut scias omnes divites
avaros.
Cyrillus. Sed zachaeus in his moram non traxit; sed factus est dignus propitiatione Dei, qui caecos illuminat, et
longinquos vocat. Titus. Pullulaverat autem in eo semen salutis, quia cupiebat Jesum videre; unde sequitur et
quaerebat videre Jesum quis esset, utpote qui numquam eum viderat: quia si vidisset, dudum iam recessisset a
nequitia publicana.
Si quis enim Jesum videt, non potest nequitiis immorari. Duo autem erant impedimenta huic visioni: nam
retardabat eum populus, non tam virorum quam peccatorum; erat autem parvus statura; unde sequitur et non
poterat prae turba, quia statura pusillus erat. Ambrosius. Quid sibi vult quod nullius alterius staturam quam huius
expressit? vide ne forte malitia pusillus, aut adhuc pusillus fide: nondum enim pronus erat cum ascenderet,
nondum viderat Christum. Titus. Sed ille bonum adinvenit ingenium: nam praecurrens in arborem sicomorum
ascendit, et transeuntem Jesum desideratum videbat; unde sequitur et praecurrens, ascendit in arborem
sicomorum, ut videret illum, quia inde erat transiturus. Hic ergo solam visionem desideravit; sed qui novit plus
facere quam quaerimus, dedit ei supra id quod expectabat; unde sequitur et cum venisset ad locum, suspiciens
Jesus vidit illum. Cyrillus. Vidit quidem hominis animam promptissime nitentem ad sancte vivendum, et eum ad
pietatem convertit.
Ambrosius. Apud eum se non invitatus invitat; unde sequitur et dixit ad eum: zachaee, festinans descende, quia
hodie in domo tua oportet me manere: sciebat enim uberem hospitii sui esse mercedem; sed tamen etsi non
vocem, invitantis audierat affectum. Beda. Ecce autem camelus, deposita ibi sarcina, per foramen acus transit:
hoc est, dives et publicanus, relicto amore divitiarum, contempto censu fraudum, benedictionem dominicae
susceptionis accipit.
Sequitur et festinans descendit, et excepit illum gaudens. Ambrosius. Discant divites non in facultatibus crimen
haberi, sed in his qui uti nesciunt facultatibus: nam divitiae sicut impedimenta sunt improbis, ita bonis sunt
adiumenta virtutis.
Chrysostomus. Sed considera nimiam salvatoris bonitatem. Insons cum sontibus conversatur; fons iustitiae cum
avaritia, quae est materia pravitatis: ingressus domum publicani, nullam ex avaritiae nebula iniuriam patitur, sed
fulgore iustitiae avaritiam delet. Sed mordaces et criminationis amatores invehi tentant in his quae ab eo fiebant;
sequitur enim et cum viderent omnes, murmurabant, dicentes quod ad hominem peccatorem divertisset.
Ipse vero incusatus ut epulo et publicanorum amicus, spernebat haec, ut consummaret propositum: quia et
medicus nisi patiatur saniem aegrotorum, non liberat a morbo; quod et tunc contigit, quoniam conversus est
publicanus, et factus est melior.

193

