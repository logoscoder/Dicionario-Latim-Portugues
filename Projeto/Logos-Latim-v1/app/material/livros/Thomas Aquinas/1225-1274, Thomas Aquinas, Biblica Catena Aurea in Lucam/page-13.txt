Vel aliter intelligitur. Dixerat benedicta tu inter mulieres; Deinde quasi interrogante aliquo, quare, subiungit et
benedictus fructus ventris tui, sicut dicitur in Psalmo 117, 26-27: benedictus qui venit in nomine domini, Deus
dominus, et illuxit nobis. Consuevit enim sacra Scriptura et pro quia recipere. Origenes.
Fructum autem ventris Dei genitricis dominum dixit: quia nequaquam ex viro, sed ex sola maria processit: nam
qui semen sumpserunt a patribus, fructus eorum existunt. Graecus. Solus ergo hic fructus benedictus: quia
absque viro et absque peccato producitur.
Beda. Iste est fructus, qui David promittitur: de fructu ventris tui ponam super sedem tuam. Severus. In qua parte
emergit eutychis redargutio, dum fructus ventris Christus asseritur omnis enim fructus est eiusdem naturae cum
planta: unde et virginem relinquitur eiusdem fuisse naturae cum secundo Adam, qui tollit peccata mundi.
Sed et qui phantasticam opinionem de carne Christi confingunt, in vero Dei genitricis partu erubescant; nam ipse
fructus ex ipsa substantia procedit arboris.
Ubi sunt etiam dicentes, quasi per aquaeductum Christum transisse per virginem? advertant ex dictis elisabeth,
quam replevit spiritus, Christum fructum fuisse ventris.
Sequitur unde hoc mihi ut veniat mater domini mei ad me? Ambrosius.
Non quasi ignorans dicit: scit enim esse sancti spiritus gratiam et operationem, ut mater domini matrem
prophetae ad profectum sui pignoris salutet: sed quasi non humani hoc meriti, sed divinae gratiae munus esse
cognoscat, ita dicit unde hoc mihi: hoc est qua iustitia, quibus factis, pro quibus meritis? Origenes. Convenit
autem hoc dicens cum filio; nam et ioannes indignum se sentiebat adventu Christi ad ipsum. Matrem autem
domini nuncupat adhuc virginem existentem, praeoccupans eventum ex dicto prophetico.
Divina autem promissio duxerat mariam ad elisabeth, ut ioannis testimonium ab utero perveniret ad dominum;
ex tunc enim ioannem dominus in prophetam constituit: unde sequitur ecce enim, ut facta est vox salutationis
tuae in auribus meis, exultavit infans in utero meo. Augustinus ad Dardanum.
Hoc autem ut diceret, sicut evangelista praelocutus est, repleta est spiritu sancto; quo proculdubio revelante
cognovit quid illa exultatio significasset; idest, infantis illius venisse matrem, cuius ipse praecursor, et
demonstrator esset futurus. Potuit ergo esse ista significatio rei tantae a maioribus cognoscendae, non a parvulo
cognitae: non enim dixit: exultavit in fide infans in utero meo, sed exultavit in gaudio. Videmus autem
exultationem non solum parvulorum, sed etiam pecorum: non utique de aliqua fide vel religione, vel quacumque
rationabili cognitione venientem.
Sed haec inusitata et nova extitit, quia in utero, et eius adventu quae omnium salvatorem fuerat paritura. Ideo
haec exultatio, et tamquam matri domini reddita resalutatio, sicut solent miracula fieri, facta est divinitus in
infante, non humanitus ab infante; quamquam etiam si usque adeo in illo puero est acceleratus usus rationis et
voluntatis ut intra viscera materna iam posset agnoscere, credere et consentire, etiam hoc in miraculis habendum
divinae potentiae, non ad humanae tradendum exemplar naturae. Origenes.
Venerat autem mater domini visura elisabeth miraculosum conceptum, quem retulerat Angelus, ut per hoc
sequatur credulitas potioris ad virginem manaturi: et ad hanc fidem facit sermo elisabeth, dicentis et beata quae
credidisti, quoniam perficientur ea quae dicta sunt tibi a domino. Ambrosius. Vides minime dubitasse mariam,
sed credidisse; et ideo fructum fidei consecutam. Beda.
Nec mirum, si dominus redempturus mundum, operationem suam inchoavit a matre; ut per quam salus omnibus
parabatur, eadem prima fructum salutis hauriret ex pignore. Ambrosius. Sed et vos beati qui audivistis et
credidistis: quaecumque enim crediderit anima, et concipit et generat Dei verbum, et opera eius agnoscit. Beda.
Omnis autem anima quae verbum Dei mente concepit, virtutum statim celsa cacumina gressu conscendit amoris,
quatenus civitatem Iuda, idest confessionis et laudis arcem, penetrare, et usque ad perfectionem fidei, spei et
caritatis, quasi tribus in ea mensibus valeat commorari.
Gregorius super Ezech.. Simul et de praeterito et de praesenti et de futuro per prophetiae spiritum tacta est, quae
et eam promissionibus Angeli credidisse cognovit, et matrem nominans, quia redemptorem humani generis in
utero portaret, intellexit: et cum omnia perficienda praediceret, quid etiam de futuro sequeretur aspexit.
|#14 Lectio 14
Ambrosius. Sicut peccatum a mulieribus coepit, ita et bona a mulieribus inchoantur: unde non otiosum videtur
quod et ante ioannem elisabeth prophetizat, et maria ante domini generationem.
Sequitur autem ut mariae quo persona melior, eo prophetia sit plenior. Basilius.
Virgo enim intentione sublimi ac speculatione profunda immensitatem contemplans mysterii, quasi profundius
gradiens, magnificat Deum: unde dicitur et ait maria: magnificat anima mea dominum.
Graecus. Quasi diceret: mirabilia quae Deus praenuntiavit, in meo corpore exercebit; sed anima mea infructuosa
apud Deum non erit. Convenit autem mihi et voluntatis fructum afferre: nam quantum amplo doceor miraculo,
tantum teneor glorificare in me mirabilia operantem.
Origenes in Lucam. Si autem dominus nec augmentum nec detrimentum recipere potest; quid est quod maria
loquitur magnificat anima mea dominum? sed si considerem dominum salvatorem imaginem esse invisibilis Dei,
et animam factam ad eius imaginem, ut sit imago imaginis: tunc videbo quoniam, in exemplo eorum qui solent

13

