Ambrosius. Dominus autem, quasi bonus praeceptor, docuit quomodo nostri corporis mundare contagium
debeamus, dicens verumtamen quod superest date eleemosynam; et ecce omnia munda sunt vobis.
Vides quanta remedia. Mundat nos misericordia, mundat nos Dei sermo: iuxta quod scriptum est: iam vos mundi
estis propter sermonem quem locutus sum vobis. Augustinus de eleemosyna.
Misericors monet misericordiam fieri: et quia servare quaerit quos magno redemit pretio, post gratiam baptismi
sordidatos, docet denuo posse purgari. Chrysostomus.
Dicit autem date eleemosynam, non iniustitiam; est enim eleemosyna quae caret iniustitia qualibet: haec omnia
facit munda, et ieiunio est praestantior; quod quamvis sit laboriosius, illa tamen est lucrosior.
Illustrat animam, impinguat, bonam efficit et decoram. Qui cogitat misereri roganti, citius a peccatis desistet.
Sicut enim medicus qui crebro vulneratis medetur, frangitur de facili in aerumnis aliorum; sic et nos si
vacaverimus egenorum auxiliis, de facili contemnemus praesentia, et in caelum levabimur. Non parvum est igitur
eleemosynae cataplasma, cum valeat omnibus apponi vulneribus. Beda. Dicit autem quod superest, scilicet
necessario victui et vestimento. Neque enim ita facienda iubetur eleemosyna ut teipsum consumas inopia; sed ut
tui cura corporis expleta, inopem quantum vales sustentes. Vel ita intelligendum: quod superest, idest quod tam
multo scelere praeoccupatis solum remedium restat, date eleemosynam: qui sermo ad omnia quae utili
miseratione fiunt, valet: non enim solum qui dat esurienti cibum et cetera huiusmodi, verum etiam qui dat
veniam peccanti, atque orat pro eo; et qui corripit, et aliqua emendatoria poena plectit, eleemosynam dat.
Theophylactus.
Vel dicit quod superest: nam facultates praesident cupido cordi. Ambrosius.
Totus itaque pulcherrimus ab hinc dirigitur locus, ut quoniam nos ad studium simplicitatis invitat, superflua
Iudaeorum et terrena condemnet. Et tamen ipsis peccatorum abolitio promittitur, si misericordiam consequantur.
Augustinus de verb. Dom.. Si autem mundari non possunt nisi credentes in eum qui fide mundat cor, quid est
quod dicit date eleemosynam, et ecce omnia munda sunt vobis? attendamus: forte et ipse exponit.
Illi enim de omnibus suis fructibus decimam partem detrahebant, et eleemosynas dabant; quod non facile aliquis
facit christianus. Irriserunt ergo illum eis hoc dicentem, quasi hominibus qui eleemosynas non facerent. Hoc
Deus sciens subiungit sed vae vobis Pharisaeis, qui decimatis mentham et rutam et omne olus, et praeteritis
iudicium et caritatem Dei. Non ergo est hoc facere eleemosynam; facere enim eleemosynam, est facere
misericordiam. Si intelligis, a te incipe: quomodo enim es misericors alteri, si crudelis es tibi? audi Scripturam
dicentem: miserere animae tuae, placens Deo. Redi ad conscientiam tuam quicumque male aut infideliter vivis;
et ibi invenis mendicantem animam tuam, vel forte egestate obmutescentem. In iudicio et caritate fac
eleemosynam cum anima tua. Quid est iudicium? displice tibi. Quid est caritas? dilige Deum, dilige proximum.
Hanc eleemosynam si praetermittis, quantumvis ames, nihil facis quando tecum non facis. Cyrillus. Vel hoc dicit
in Pharisaeorum reprehensionem: quia illa sola praecepta attentius observari iubebant a populis subiectis quae
causa erant illis reddituum fecundorum; unde nec minima olerum postponebant, opus autem ingerendae
dilectionis ad Deum et iudicii iustam censuram negligebant.
Theophylactus.
Quia enim Deum contemnebant, indifferenter sacra tractantes, praecipit eis dilectionem Dei habere. Per iudicium
vero dilectionem innuit proximi; nam quod aliquis iuste iudicet proximo, ex eius dilectione provenit.
Ambrosius. Vel iudicium, ideo quia non omnia quae agunt in iudicium referunt: caritatem, ideo quia non ex
affectu diligunt Deum. Sed ne rursus fidei studiosos nos faciat operum negligentes, perfectionem fidelis viri
brevi sermone concludit, ut et fide et operibus approbetur, dicens haec autem oportuit facere, et illa non omittere.
Chrysostomus in matthaeum.
Ubi quidem sermo Iudaicae mundationis agebatur, totaliter praeterivit; sed quia decima eleemosyna quaedam est,
et nondum erat tempus expresse interimendi legalia, propter hoc dicit haec oportuit facere. Ambrosius.
Arrogantiam quoque iactantium Iudaeorum redarguit, dum primatus appetunt; sequitur enim vae vobis
Pharisaeis, qui diligitis primas cathedras in synagogis, et salutationes in foro. Cyrillus. Per ea quibus illos
reprehendit, nos facit meliores: vult etenim nos ambitione carere, et non plus venari apparentiam quam veri
existentiam; quod tunc Pharisaei agebant. Salutari enim ab aliquibus, et praesidere eis, non vere nos idoneos esse
ostendit; pluribus enim haec contingunt, cum boni non sint; unde subdit vae vobis qui estis ut monumenta quae
non apparent. Volentes enim ab hominibus salutari et eis praesidere ut magni aestimentur, ab occultis sepulchris
non differunt, quae nitent quidem extrinsecus ornamentis, sunt autem plena omni spurcitia.
Ambrosius. Et quasi sepulchra quae non apparent, specie fallunt visuque decipiunt transeuntes; unde sequitur et
homines ambulantes supra nesciunt; ita scilicet ut cum foris speciosa promittant, plena intus foetoris includant.
Chrysostomus in matthaeum. Sed quod tales extiterint Pharisaei, non est mirabile; si autem nos digni reputati
fieri templa Dei, fiamus repente sepulchra solum foetorem continentia, hoc est extremae miseriae.
Cyrillus. Ait autem hic apostata Iulianus, vitanda esse sepulchra, quae Christus ipse ait esse immunda; sed
ignoravit vim verborum salvatoris; non enim iussit a monumentis discedere, sed eis comparavit Pharisaeorum
fictitium populum.
|#12 Lectio 12
131

