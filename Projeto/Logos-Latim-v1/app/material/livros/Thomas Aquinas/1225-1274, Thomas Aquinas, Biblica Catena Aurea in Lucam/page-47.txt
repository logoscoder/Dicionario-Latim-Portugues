Ambrosius. Vides igitur quo genere utatur armorum, quo hominem a spiritualis nequitiae incursione defendat
adversum incitamenta gulae: non enim quasi Deus utitur potestate: quid enim mihi proderat? sed quasi homo
commune sibi accepit auxilium, ut divino pabulo lectionis intentus famem corporis negligat, alimentum verbi
acquirat: non enim potest qui verbum sequitur, panem desiderare terrenum: humanis enim divina praestare non
dubium est. Simul cum dicit non in solo pane vivit homo, ostendit hominem esse tentatum, hoc est susceptionem
nostram, non suam divinitatem.
|#2 Lectio 2
Theophylactus. Primo inimicus Christum de gula tentaverat, sicut et Adam; Deinde de cupiditate sive avaritia, in
hoc quod ostendit ei omnia regna mundi; unde sequitur et duxit illum diabolus in montem excelsum, et ostendit
ei omnia regna orbis terrae in momento temporis.
Gregorius in evang.. Quid mirum si se permisit ab illo in montem duci qui se pertulit etiam a membris ipsius
crucifigi? theophylactus.
Sed qualiter ostendit ei omnia regna orbis terrae? quidam dicunt, quod mente haec ei ostendit; ego autem dico,
quod sensibiliter et in phantasia apparere fecit.
Titus. Vel descripsit orbem verbo et velut quamdam domum intentioni eius manifestavit, ut existimabat.
Ambrosius.
Bene autem in momento temporis saecularia et terrena monstrantur: non enim tam conspectus celeritas indicatur,
quam caducae fragilitas potestatis exprimitur.
In momento enim cuncta illa praetereunt; et saepe honor saeculi abiit antequam venerit.
Sequitur et ait illi: tibi dabo potestatem hanc universam et gloriam illorum, quia mihi tradita sunt, et cui volo do
illa.
Titus. In utroque mentiebatur: neque enim habebat, nec conferre poterat quo carebat: nullus enim obtinet
potestatem, sed ad pugnam est adversarius derelictus.
Ambrosius. Alibi enim legitur quia omnis potestas a Deo est; itaque a Deo est potestatum ordinatio, a malo
ambitio potestatis; nec est potestas mala, sed is qui male utitur potestate. Quid ergo? bonum est uti potestate,
studere honori? bonum, si deseratur, non eripiatur. Distingue tamen hoc ipsum bonum; alius enim bonus in
saeculo; alius perfectae virtutis usus. Bonum est enim Deum quaerere et cognoscendae divinitatis studium nullis
occupationibus impediri. Quod si is qui Deum quaerit, propter fragilitatem carnis et mentis angustias saepe
tentatur; quanto magis qui saeculum quaerit, obnoxius est. Docemur ergo ambitionem despicere, eo quod
diabolicae subicit potestati.
Titus. Habet autem forensis gratia domesticum periculum, et ut dominetur aliis prius servit; curvatur ad
obsequium ut honore donetur; et dum vult esse sublimior, simulata humilitate fit vilior; unde subdit tu ergo si
adoraveris coram me, erunt tibi omnia subdita.
Cyrillus. Quomodo tu, cuius sors est inextinguibilis flamma, qualiter omnium domino quae sua sunt spondes?
putasti cultorem habere, cuius metu tremunt universa? Origenes in Lucam.
Vel aliter totum. Duo reges certatim regnare festinant: peccati rex peccatoribus diabolus, et iustitiae rex iustis
Christus: sciensque diabolus ad hoc venisse Christum ut regnum eius tolleret, ostendit ei omnia regna mundi:
non quidem regnum Persarum et indorum, sed regnum suum, quomodo regnaret in mundo, quomodo scilicet alii
regnentur a fornicatione, alii ab avaritia: et ostendit ei in puncto temporis, hoc est in praesenti temporum cursu,
qui ad comparationem aeternitatis puncti obtinet instar: neque enim necessarium habebat salvator ut ei diutius
huius saeculi negotia monstrarentur; sed statim ut aciem luminum suorum ad contemplandum vertit, et peccata
regnantia, et eos qui regnarentur a vitiis conspexit. Dicit ergo ad eum: venisti ut adversus me de imperio dimices.
Adora me, et accipe regnum quod teneo. Verum dominus vult quidem regnare, sed iustitia, ut absque peccato
regnet; et vult gentes sibi esse subiectas, ut serviant veritati; nec sic vult regnare ceteris ut ipse regnetur a
diabolo; unde sequitur et respondens Jesus dixit illi: scriptum est: dominum Deum tuum adorabis, et illi soli
servies.
Beda. Dicens diabolus salvatori si procidens adoraveris me, e contrario audit, quod ipse magis adorare eum
debeat quasi dominum et Deum suum. Cyrillus.
Qualiter autem, si, secundum haereticos, filius est creatura, adoratur? quod crimen inferretur adversus eos qui
servierunt creaturae et non creatori, si filium secundum eos creaturam existentem colimus tamquam Deum?
Origenes.
Vel aliter. Hos, inquit, omnes propterea mihi volo esse subiectos, ut dominum Deum adorent et ipsi soli serviant;
tu autem a me vis incipere peccatum, quod ego dissoluturus huc veni. Cyrillus.
Hoc autem mandatum eius tetigit intima; ante adventum enim eius ipse ubique colebatur: lex autem divina
eiciens ipsum a dominio usurpato, adorare statuit solum eum qui naturaliter Deus est. Beda.
Quaeret autem aliquis quomodo conveniat quod hic praecipitur, soli domino serviendum, apostoli verbo, qui
dicit: per caritatem servite invicem.

47

