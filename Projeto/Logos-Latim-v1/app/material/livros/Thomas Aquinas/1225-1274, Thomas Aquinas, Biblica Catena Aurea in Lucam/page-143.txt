Aperire enim iudici pulsanti non vult, qui exire de corpore trepidat, et eum quem contempsisse se meminit,
videre iudicem formidat: qui autem de sua spe et operatione securus est, pulsanti confestim aperit: quia cum
tempus propinquae mortis agnoverit, de gloria retributionis hilarescit unde subditur beati servi illi, quos cum
venerit dominus, invenerit vigilantes. Vigilat qui ad aspectum veri luminis mentis oculos apertos tenet; qui servat
operando quod credit; qui a se torporis et negligentiae tenebras repellit. Gregorius Nyssenus.
Propter hanc igitur vigiliam observandam supra dominus monuit, ut sint lumbi praecincti, et lucernae ardentes:
lumen enim oppositum oculis pellit somnolentiam oculorum, lumbi etiam cingulo perstricti reddunt corpus
insusceptibile somni; nam qui praecinctus est castitate, et pura conscientia illustratus, perseverat insomnis.
Cyrillus. Cum igitur dominus veniens suos insomnes invenerit, et praecinctos, cor illuminatum habentes, tunc
eos promulgabit beatos; sequitur enim amen dico vobis, quia praecinget se: ex quo percipimus quod similia
nobis retribuet, dum cum succinctis se praecinget. Origenes.
Erit enim praecinctus iustitia circa lumbos suos, secundum Isaiam. Gregorius.
Per quam praecingit se, idest ad retributionem se praeparat. Theophylactus.
Vel praecinget se in eo quod non totam ubertatem bonorum largitur, sed hanc cohibet secundum certam
mensuram.
Quis enim Deum capere potest quantus est? unde seraphim velari dicuntur propter excellentiam divini
splendoris.
Sequitur et faciet illos discumbere, idest omnino requiescere: sicut enim discumbens totum corpus facit
quiescere, sic in futuro adventu sancti totaliter requiescent.
Hic enim non habuerunt requiem corporis, illic vero simul cum animabus spiritualia corpora incorruptionem
sortita, plena gaudebunt quiete. Cyrillus. Faciet igitur illos discumbere, quasi fessos refocillans, apponens
spirituales delicias, et statuens dapsilem donorum suorum mensam.
Dionysius ad titum.
Discubitum enim opinamur quietem a multis laboribus, et vitam sine laesione, et conversationem divinam in
lumine et regione viventium; universo sancto affectu adimpletam et copiosam donationem omnium donorum,
secundum quam laetitia adimplentur; hoc est enim quod Jesus faciet eos recumbere, dans eis perpetuam quietem,
et distribuens eis bonorum multitudinem; unde sequitur et transiens ministrabit illis. Theophylactus. Quasi vicem
aequalem eis reddens, ut sicut ipsi ministraverunt ei, ita et ipse eis ministret.
Gregorius in evang.. Transiens vero dictum est cum de iudicio ad regnum redit. Vel dominus nobis post iudicium
transit, qui ab humanitatis forma in divinitatis suae contemplationem nos elevat.
Cyrillus. Novit autem dominus lubricum fragilitatis humanae ad peccandum; sed quoniam bonus est, desperare
non sinit, sed magis miseretur, et dat nobis poenitentiam in salutis antidotum; et ideo subdit et si venerit in
secunda vigilia, et si in tertia vigilia venerit, et ita invenerit, beati sunt servi illi. Dividunt enim excubantes in
moeniis civitatum, et hostium servantes aggressus, noctem in tres aut quatuor vigilias. Gregorius.
Prima ergo vigilia primaevum tempus est vitae nostrae, idest pueritia; secunda, adolescentia vel iuventus; tertia
autem senectus accipitur. Qui ergo vigilare in prima vigilia noluit, custodiat in secunda: et qui in secunda noluit,
tertiae vigiliae remedia non amittat: ut qui converti in pueritia neglexit, saltem in tempore iuventutis vel in
senectute resipiscat. Cyrillus.
De prima tamen vigilia mentionem non facit, quia pueritia non punitur a Deo, sed veniam meretur. Secunda vero
et tertia aetas, debet obedientiam Deo, et vitam honestam ducere ad voluntatem ipsius. Graecus. Vel ad primam
vigiliam pertinent diligentius viventes, quasi primum gradum sortiti; ad secundam vero mediae conversationis
mensuram tenentes; ad tertiam vero qui sunt infra hos; et idem de quarta putandum est, et, si contingat, de
quinta: diversae enim sunt conversationum mensurae, et bonus remunerator metitur unicuique quod dignum est.
Theophylactus. Vel quia vigiliae sunt horae noctis provocantes soporem hominibus, intelligas etiam in vita
nostra esse quasdam horas quae faciunt nos beatos, si insomnes reperti fuerimus. Rapuit tibi aliquis facultates,
defuncti sunt tibi filii, accusatus es: sed si in his temporibus non feceris contra Dei mandata quidquam,
vigilantem te inveniet in secunda et tertia vigilia, idest in tempore malo perniciosum somnum animabus lentis
inferente.
Gregorius. Ad excutiendam vero nostrae mentis desidiam, etiam exteriora damna per similitudinem ad medium
deducuntur; nam subditur hoc autem scitote: quoniam si sciret paterfamilias qua hora fur veniret, vigilaret utique,
et non sineret perfodi domum suam.
Theophylactus. Quidam hunc furem intelligunt esse diabolum, domum animam, patremfamilias hominem: non
tamen videtur haec acceptio consonare sequentibus: adventus enim domini comparatur huic furi tamquam ex
inopinato proveniens, secundum illud apostoli: dies domini sicut fur, ita in nocte veniet; unde et hic subditur et
vos estote parati: quia qua hora non putatis filius hominis veniet. Gregorius in evang..
Vel aliter. Nesciente patrefamilias, fur domum perfodit: quia dum a sui custodia spiritus dormit, improvisa mors
veniens carnis nostrae habitaculum irrumpit; furi autem resisteret si vigilaret: quia adventum iudicis, qui occulte
animam capit, praecavens, ei poenitendo occurreret, ne impoenitens periret. Horam vero ultimam dominus
idcirco nobis voluit esse incognitam, ut dum illam praevidere non possumus, ad illam sine intermissione
praeparemur.
143

