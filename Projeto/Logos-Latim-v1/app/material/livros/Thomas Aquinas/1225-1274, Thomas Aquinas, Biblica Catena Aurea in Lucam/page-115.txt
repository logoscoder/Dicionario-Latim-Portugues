Theophylactus. Quia superius dixerat: nemo novit quis sit pater, nisi filius, et cui voluerit filius revelare,
beatificat discipulos quibus pater per eum revelabatur; unde dicitur et conversus ad discipulos suos dixit: beati
oculi qui vident quae vos videtis. Cyrillus.
Convertitur quidem ad eos, quia repellens Iudaeos surdos, et caecam mentem gerentes, nec videre volentes,
totum se praebebat diligentibus eum; et beatos asserit oculos videntes quae prius aliis ipsi videbant. Illud tantum
scire convenit, quia videre non significat actum oculorum, sed mentis recreationem in praestitis beneficiis; puta
si quis dicat: iste vidit bona tempora, idest gavisus est in bonis temporibus, secundum illud: videas bona
ierusalem. Multi enim Iudaeorum viderunt Christum divina operantem, corporali scilicet intuitu; nec tamen
omnibus beatificatio convenit: non enim crediderunt, sed neque viderunt gloriam Dei oculis mentis. Beatificati
sunt ergo oculi nostri in hoc quod fide vidimus verbum pro nobis hominem factum, imprimens nobis decorem
sui numinis, ut nos sibi conformes faciat per sanctificationem atque iustitiam. Theophylactus.
Beatificat autem eos, et omnes simpliciter qui eum fide respiciunt, ex hoc quod antiqui prophetae et reges Deum
in carne videre et audire optaverunt; unde sequitur dico enim vobis quod multi prophetae et reges voluerunt
videre quae vos videtis, et non viderunt; et audire quae auditis, et non audierunt.
Beda. Matthaeus apertius prophetas et iustos appellat; ipsi enim sunt reges magni, quia tentationum suarum
motibus non consentiendo succumbere, sed regendo praeesse noverunt. Chrysostomus.
Ex hoc autem dicto plures existimant prophetas caruisse Christi notitia.
Sed si optaverunt videre quae viderunt apostoli, noverunt illum venturum ad homines et dispensaturum quae
dispensavit: nullus enim habet horum appetitum quae mente non concepit: noverant ergo filium Dei: unde non
simpliciter dicit voluerunt videre me, sed quae vos videtis; nec audire me, sed quae vos auditis. Viderant enim
ipsum, non tamen iam incarnatum, nec sic cum hominibus conversantem, nec tanta maiestate eis loquentem.
Beda. Illi enim a longe inspicientes per speculum et in aenigmate viderunt; apostoli autem in praesentiarum
habentes dominum, quaecumque voluissent interrogando discentes, nequaquam per Angelos aut alias visionum
species opus habebant doceri. Origenes. Sed quare dicit plerosque prophetas optasse, non autem omnes? quia de
Abraham dicitur quod vidit diem Christi et laetatus est; quam visionem non plures, immo pauci contigerunt.
Fuerunt autem alii prophetae et iusti non tanti ut visionem Abrahae et peritiam apostolorum attingerent; et hos
dicit non vidisse, sed optasse.
|#8 Lectio 8
Beda. Dixerat supra dominus, quod nomina eorum scripta sunt in caelis: unde, ut puto, occasionem tentandi
dominum legisperitus assumpsit; unde dicitur et ecce quidam legisperitus surrexit tentans illum. Cyrillus. Erant
enim quidam verbosi circumeuntes totam regionem Iudaeorum, incusantes Christum et dicentes, quod
praeceptum Moysi inutile diceret, ipse autem quasdam novas doctrinas promeret.
Volens ergo legisperitus seducere Christum, ut aliquid contra Moysen loqueretur, adest tentans ipsum,
magistrum vocans, doceri non patiens. Et quia dominus solitus erat his qui veniebant ad eum, loqui de vita
aeterna, utitur legisperitus eius eloquiis. Et quia tentabat astute, nihil aliud audit nisi quae per Moysen edita sunt;
sequitur enim at ille dixit ad eum: in lege quid scriptum est? quomodo legis? Ambrosius. Erat enim ex his qui
sibi legisperiti videntur, qui verba legis tenent, vim legis ignorant: et ex ipso legis capitulo docet esse legis
ignaros, probans quod in principio statim lex patrem et filium praedicaverit et incarnationis dominicae
annuntiaverit sacramentum: sequitur enim ille respondens dixit: diliges dominum Deum tuum ex toto corde tuo
et ex tota anima tua et ex omnibus viribus tuis et ex tota mente tua. Basilius. Quod dicitur tota mente tua, in
cetera non recipit sectionem: nam quantamcumque dilectionem in infimis expenderis, hoc tibi necessario a toto
deficiet. Sicut enim in vase aliquo pleno liquore, quantum emanat foras, tantum necesse est plenitudini derogari;
sic et in anima, inquantum emanaverit ab ipsius dilectione ad illicita, intantum minui necessarium est amorem ad
Deum.
Gregorius Nyssenus. In tria autem quaedam animae vis discernitur. Haec enim est augmentativa solum et
nutritiva, quae etiam in plantis reperitur; alia est quae sensualiter disponitur, quae salvatur in natura irrationalium
animalium; perfecta autem vis animae est rationalis, quae in natura humana conspicitur. Dicendo ergo cor,
substantiam corporalem significavit, scilicet nutritivam; dicendo vero animam, mediocrem, idest sensitivam;
dicendo vero mentem, altiorem naturam, idest intellectivam et considerativam potentiam. Theophylactus. Hic
igitur intelligendum est, quod oportet nos omnem virtutem animae amori divino subicere, et hoc viriliter, et non
remisse; unde additur et ex omnibus viribus tuis.
Maximus. Cum hac igitur intentione trinam ad Deum dilectionem lex pertractat, ut avellat nos a trina mundi
habitudine, qua respicitur ad possessiones, ad gloriam, et ad voluptates; in quibus etiam tentatus est Christus.
Basilius. Si quis autem quaerit quo pacto divina dilectio poterit obtineri, dicemus, quoniam indocibilis est divina
dilectio: nam nec lucis gaudere praesentia, nec vitam amplecti ab alio didicimus, vel amare parentes aut
alumnos; et multo magis divinae dilectionis doctrinam.
Sed seminalis quaedam ratio nobis insita est intrinsecus, habens causas ut homo Deo adhaereat; quam rationem
accipiens doctrina divinorum praeceptorum colere diligenter, cauteque fovere, et ad perfectionem divinae gratiae
perducere consuevit: naturaliter enim bonum amamus, amamus etiam proprium et cognatum, necnon et
115

