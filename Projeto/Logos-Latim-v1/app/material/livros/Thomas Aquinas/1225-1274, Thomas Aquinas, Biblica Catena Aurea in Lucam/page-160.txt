Sed multitudo quae ex Israel populo credidit, locum superni convivii non implevit; unde sequitur et ait servus:
domine, factum est ut imperasti, et adhuc locus est. Intravit enim iam frequentia Iudaeorum; sed adhuc locus
vacat in regno, ubi suscipi debeat numerositas gentium; unde subditur et ait dominus servo: exi in vias et sepes,
et compelle intrare, ut impleatur domus mea. Cum convivas suos colligi ex viis et sepibus praecipit, agrestem
populum, idest gentilem, quaerit. Ambrosius. Vel mittit ad vias et circa sepes, quia hi apti sunt regno caelorum
qui nullis praesentium cupiditatibus occupati ad futura festinant, in quodam bono voluntatis tramite constituti; et
qui modo sepis, quae ab incultis culta secernat, et incursus arceat bestiarum, norit bona malaque distinguere, et
adversus tentamenta nequitiae spiritualis, fidei munimen praetendere. Augustinus de verb. Dom.. Venerunt de
plateis et vicis gentes, veniunt de sepibus haeretici: nam sepes qui construunt, divisiones quaerunt. Abstrahantur
a sepibus, evellantur a spinis. Sed cogi nolunt: voluntate, inquiunt, nostra intremus. Non hoc dominus imperavit:
coge, inquit, intrare.
Foris inveniatur necessitas, nascitur inde voluntas. Gregorius. Qui ergo huius mundi adversitatibus fracti ad Dei
amorem redeunt, compelluntur intrare.
Sed valde tremenda est sententia quae subinfertur dico autem vobis, quod nemo virorum illorum qui vocati sunt,
gustabit coenam meam. Nemo ergo contemnat; ne dum vocatus excusat, cum voluntatem habuerit, intrare non
valeat.
|#5 Lectio 5
Gregorius in evang.. Ad audita caelestia praemia inardescit animus, iamque illic cupit assistere ubi se sperat sine
fine gaudere. Sed ad magna praemia perveniri non potest nisi per magnos labores; unde dicitur ibant autem
turbae multae cum eo, et conversus dixit ad illos: si quis venit ad me, et non odit patrem suum et matrem et
uxorem et filios et fratres et sorores, adhuc autem et animam suam, non potest esse meus discipulus.
Theophylactus. Quia enim multi comitantium ipsum non ex toto affectu, sed tepide sequebantur, ostendit qualem
deceat esse suum discipulum.
Gregorius. Sed percunctari libet: quomodo parentes et carnaliter propinquos praecipimur odisse, qui iubemur et
inimicos diligere? sed si vim praecepti perpendimus, utrumque agere per discretionem valemus: ut eos qui nobis
carnis cognatione coniuncti sunt, et quos proximos novimus, diligamus; et quos adversarios in via Dei patimur,
odiendo et fugiendo nesciamus. Quasi enim per odium diligitur qui carnaliter sapiens, dum prava nobis ingerit,
non auditur. Ambrosius. Etenim si propter te dominus suae renuntiat matri, dicens: quae est mater mea et qui
fratres mei? cur tu domino tuo cupias anteferri? sed neque ignorare naturam, neque saevire dominus iubet; sed
ita indulgere naturae ut venereris auctorem, nec a Deo parentum amore desistas. Gregorius. Ut autem dominus
demonstraret hoc erga proximos odium non de affectione procedere, sed de caritate, addidit dicens adhuc autem
et animam suam. Constat ergo quia amando debet odisse proximum qui sic eum odit sicut seipsum: seipsum:
enim bene animam nostram odimus, cum eius carnalibus desideriis non acquiescimus, cum eius appetitum
frangimus, eius voluptatibus reluctamur. Quae ergo contempta ad melius ducitur, quasi per odium amatur.
Cyrillus. Non est autem fugienda vita qua in corpore vivitur, sed servanda, sicut et Paulus servavit, ut Christum
adhuc vivens in corpore praedicaret; sed ubi oportebat vitam contemnere ut cursum consummaret, nec animam
pretiosam sibi esse fatetur. Gregorius.
Hoc autem animae odium qualiter exhiberi debeat, manifestat subdens qui non baiulat crucem suam et venit post
me, non potest meus esse discipulus.
Chrysostomus. Non autem hoc dicit ut trabem super humeros apponamus, sed ut semper mortem prae oculis
nostris habeamus; sicut et Paulus moriebatur quotidie, et mortem contemnebat. Basilius.
Crucem etiam tollens, mortem domini annuntiabat, dicens: mihi mundus crucifixus est, et ego mundo; quod
etiam nos in ipso baptismate anticipamus, ubi vetus homo noster crucifixus est, ut destruatur corpus peccati.
Gregorius.
Vel quia crux a cruciatu dicitur, duobus modis crucem domini baiulamus; cum aut per abstinentiam carnem
affligimus, aut per compassionem proximi, necessitatem illius nostram putamus. Sed quia nonnulli carnis
abstinentiam non pro Deo, sed pro inani gloria exhibent, et compassionem non spiritualiter sed carnaliter
impendunt, recte additur et venit post me. Baiulare enim crucem, et post dominum ire est vel carnis abstinentiam,
vel compassionem proximorum pro studio aeternae intentionis exhibere.
|#6 Lectio 6
Gregorius in evang.. Quia sublimia praecepta data sunt, protinus comparatio aedificandae sublimitatis adiungitur
cum dicitur quis enim ex vobis volens turrim aedificare, nonne prius sedens computat sumptus qui necessarii
sunt, si habeat ad perficiendum? omne enim quod agimus, praevenire per studium considerationis debemus. Si
igitur humilitatis turrim construere cupimus, prius nos praeparare ad adversa huius saeculi debemus.
Basilius. Vel turris est alta speculatio ad custodiam civitatis et perceptionem hostilium occursuum apta: ad huius
instar nobis datus est intellectus conservativus bonorum, praemeditativus contrariorum; ad huius aedificationem
praecipit dominus sedentes ponere calculum, si suppetat facultas ad finem. Gregorius Nyssenus. Insistendum est
enim ut cuiuslibet ardui propositi terminus attingatur variis augmentis mandatorum Dei, consummando opus
160

