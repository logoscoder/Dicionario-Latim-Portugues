Parvulos vero vocat dominus suos discipulos, quos non legis doctores, sed de turba et piscatores elegit, qui sunt
vocati parvuli, quasi non malevoli.
Ambrosius. Vel parvulum hic accipiamus qui se exaltare non noverit, et phaleratis sermonibus artem suae iactare
prudentiae: quod Pharisaei plerique faciunt.
Beda. Gratias igitur agit, quod apostolis quasi parvulis adventus sui aperuit sacramenta, quae ignoraverunt
Scribae et Pharisaei, qui sibi sapientes videntur, et in conspectu suo prudentes.
Theophylactus. Abscondita igitur sunt mysteria ab his qui putant se esse sapientes, et non sunt: nam si essent, eis
revelata fuissent. Beda. Unde sapientibus et prudentibus, non insipientes et hebetes, sed parvulos, idest humiles
opposuit, ut probaret se tumorem damnasse, non acumen. Origenes. Sensus enim defectus praeparatio fit
supervenientis perfectionis: qui enim non sentit quod careat vero bono, propter bonum praesens, quod sibi inesse
videtur, vero bono privatur.
Chrysostomus in matthaeum.
Non autem laetatur et gratias agit quod Dei mysteria latebant Scribas et Pharisaeos: haec enim non erat materia
alacritatis, sed gemitus; sed de hoc gratias agit, quia quod sapientes non noverant, hi noverunt. Gratias autem
super hoc agit patri, cum quo ipse simul hoc facit, ostendens nimiam dilectionem qua diligit nos. Ostendit autem
consequenter, quod huius rei causa prima, voluntas sua sit, et patris, qui propria voluntate hoc agebat; unde
sequitur etiam, pater, quia sic placitum fuit ante te. Gregorius.
His verbis exempla humilitatis accipimus, ne temere discutere superna consilia de aliorum vocatione aliorumve
repulsione praesumamus: iniustum enim esse non potest quod placuit iusto. In cunctis ergo quae exterius
disponuntur, apertae causa rationis est occultae iustitia voluntatis.
Chrysostomus. Cum vero dixisset confiteor tibi, quia revelasti ea parvulis, ne putares quod ipse Christus hac
virtute privatus non posset hoc facere, subiungit omnia tradita sunt mihi a patre meo. Athanasius. Hoc non recte
intelligentes Arii sequaces delirant in dominum, dicentes: si data sunt ei omnia, idest dominium creaturae, fuit
tempus quo ea non habuit; et sic non est de substantia patris: nam si esset, non esset ei opus recipere. Sed ex hoc
magis dementia eorum carpitur. Si enim priusquam recepisset vacabat creatura a verbo, qualiter salvabitur illud:
omnia in eo consistunt? ceterum si simul postquam facta est creatura, tota fuit tradita ei, non erat opus tradere;
per ipsum namque facta sunt omnia. Non ergo, ut ipsi putant, significatur hic creaturae dominium; immo
significativum est hoc verbum factae dispensationis in carne: postquam enim homo peccavit, perturbata sunt
omnia; unde verbum caro factum est, ut omnia restauraret. Data sunt ergo ei omnia, non quia potestate careret,
sed ut salvator emendet universa; ut sicut per verbum omnia in principio introducta sunt in esse, ita cum verbum
caro factum est, in ipso omnia restaurentur. Beda. Vel dicit omnia sibi tradita, non mundi elementa, sed hi quibus
parvulis spiritu sacramenta filii pater revelavit, et de quorum salute, cum haec loqueretur, exultavit.
Ambrosius. Vel cum omnia legis, omnipotentem agnoscis, non degenerem patris; cum tradita legis, filium
confiteris; cui per naturam omnia unius substantiae iura sunt propria, non dono collata per gratiam. Cum autem
dixisset omnia sibi fore a patre tradita, ascendit ad propriam gloriam et excellentiam, ostendens in nullo se
superari a patre; unde subdit et nemo novit quis sit filius, nisi pater, et quis sit pater, nisi filius. Non valet enim
creaturae intentio comprehendere modum divinae substantiae, quae omnem superat intellectum, et decor eius
quamlibet considerationem transcendit; sed a seipsa quid sit natura divina cognoscitur.
Itaque pater per id quod est, novit filium; et filius per id quod est, novit patrem, non interveniente aliqua
differentia quantum ad divinitatis naturam: quod enim sit Deus, credimus; quid autem naturaliter sit
incomprehensibile est. Si vero creatus est filius, quomodo solus sciret patrem, aut quomodo a solo patre sciretur?
scire namque naturam divinam impossibile est cuilibet creaturae; scire autem quodcumque eorum quae creata
sunt quid sit, non transcendit quemlibet intellectum, quamvis superet nostrum sensum.
Athanasius. Hoc autem domino dicente, constat Arianos ei obsistere, dum dicunt non videri patrem a filio. Sed
eorum ostenditur insania, si seipsum non novit verbum, quod omnibus patris et sui praestat notitiam; sequitur
enim et cui voluerit filius revelare. Titus. Est autem revelatio traditio notionis iuxta proportionem naturae et
virtutum uniuscuiusque; et ubi quidem est natura consimilis, ibi est cognitio sine doctrina; hic autem est per
revelationem disciplina. Origenes. Vult autem revelare ut verbum, non irrationabiliter, et tamquam iustitia, qui
novit digne et tempora revelandi et mensuras revelationis. Revelat autem removens oppositum cordi velamen,
necnon tenebras quas posuit in sui latibulum. Sed quoniam ex hoc putant qui alterius sunt opinionis, construere
nefarium suum dogma, quod scilicet ignotus erat pater Jesu sanctis antiquis; dicendum est eis, quoniam quod
dicitur cuicumque vult filius revelare, non solum retorquetur ad tempus futurum, ex quo salvator hoc protulit,
sed etiam ad tempus praeteritum.
Quod si velint hoc verbum revelare pro praeterito sumere, dicendum est eis, quod non est idem cognoscere et
credere. Alii datur per spiritum sermo scientiae, alii fides in eodem spiritu.
Erant ergo primo quidem credentes, non autem cognoscentes. Ambrosius. Ut scias autem quia sicut filius patrem
quibus vult revelat, etiam pater revelat quibus vult filium; audi dominum dicentem: beatus es, simon bariona,
quia caro et sanguis non revelavit tibi, sed pater meus qui in caelis est.
|#7 Lectio 7
114

