sine: quid nobis et tibi, Jesu Nazarene? venisti perdere nos? Beda. Quasi dicat: paululum a me vexando quiesce,
cui nulla est societas cum nostra fraude.
Ambrosius. Nec quemquam movere debet quod Jesu Nazareni nomen in hoc libro diabolus dixisse primus
inducitur: nec enim ab eo Christus nomen accepit, quod de caelo Angelus ad virginem detulit.
Est huius impudentiae diabolus, ut inter homines aliquid primus usurpet, et ad homines quasi novum deferat, quo
terrorem suae potestatis incutiat; unde sequitur scio enim te, quia sis sanctus Dei.
Athanasius. Non dicebat eum sanctum Dei, quasi aliis sanctis similis, sed quasi eo singulariter sancto existente
cum articuli adiectione: ipse est enim naturaliter sanctus, cuius participatione omnes alii sancti vocantur: neque
tamen hoc dicebat quasi eum veraciter nosset, sed se cognoscere fingebat. Cyrillus. Putaverunt enim Daemones
quod per huiusmodi laudem facerent ipsum inanis gloriae amatorem, ut abstineret ab eorum contrarietate, utpote
pro gratia gratiam recompensans.
Chrysostomus. Voluit etiam Daemon perturbare ordinem rerum, et apostolorum rapere dignitatem, et suggerere
multis ut ei obediant. Athanasius. Quamvis igitur vera fateretur, compescebat tamen eius sermonem, ne simul
cum veritate etiam suam iniquitatem promulget; ut nos etiam assuefaciat ne curemus de talibus, etsi vera loqui
videantur. Nefas est enim ut cum adsit nobis Scriptura divina, instruamur a diabolo; unde sequitur et increpavit
illum, dicens: obmutesce, et exi ab illo. Beda. Divina autem permissione liberandus a Daemone homo proicitur
in medium, ut virtus patefacta salvatoris plures ad viam salutis invitet; unde sequitur et cum proiecisset illum
Daemonium in medium, exiit ab illo, nihilque illi nocuit. Videtur autem repugnare quod hic dicitur marco qui ait:
et discerpens eum spiritus immundus, et exclamans voce magna, exivit ab eo, nisi intelligamus hoc dixisse
marcum: discerpens eum, quod Lucas dicit et cum proiecisset illum in medium; ut quod secutus ait nihilque illi
nocuit, intelligatur quia iactatio illa membrorum atque vexatio non eum debilitavit, sicut solent exire Daemonia
etiam quibusdam membris amputatis aut evulsis. Unde merito pro tam integra restitutione sanitatis mirantur;
nam sequitur et factus est pavor in omnibus, et colloquebantur ad invicem, dicentes: quod est hoc verbum quod
in potestate et virtute imperat immundis spiritibus, et exeunt? theophylactus.
Quasi dicant: quale est praeceptum hoc quod praecepit exi ab eo, et exit? Beda. Expellere quidem Daemonia et
homines sancti, sed in verbo Dei, possunt; ipsum autem Dei verbum propria potestate virtutes operatur.
Ambrosius. Mystice autem qui in synagoga spiritum habebat immundum, populus est Iudaeorum, qui innodatus
diaboli laqueis, simulatam corporis munditiam interioris mentis sordibus inquinabat: et bene spiritum
immundum habebat, quia spiritum sanctum amiserat: introierat enim diabolus, unde Christus exierat.
Theophylactus. Sciendum est etiam, quod multi nunc Daemonia habent, scilicet qui Daemoniorum desideria
implent, ut furiosi habent Daemonium irae, et sic de ceteris. Sed dominus in synagogam venit, cum mens
hominis fuerit congregata, et tunc dicit Daemoni inhabitanti obmutesce; et statim eiciens eum in medium,
egreditur ab eo; non enim decet hominem semper iracundum esse, bestiale namque hoc est; nec semper absque
ira, insensibile namque hoc est: sed medium iter ambulare oportet, et iram contra mala habere; et sic proicitur
homo cum immundus spiritus ab eo egreditur.
|#8 Lectio 8
Ambrosius. Postquam Lucas virum a spiritu nequitiae liberatum ante praemisit, substituit feminae sanitatem.
Utrumque enim sexum dominus curaturus advenerat; et prior sanari debuit qui prior creatus est; unde dicitur
surgens autem de synagoga introivit in domum simonis. Chrysostomus in matthaeum.
Manebat enim apud discipulos honorans ipsos, et ob hoc animosiores reddens. Cyrillus. Aspice autem quomodo
manet penes virum inopem Christus, qui spontanea voluntate paupertatem pro nobis passus est, ut discamus cum
pauperibus conversari, nec spernere depressos et pauperes.
Sequitur socrus autem simonis tenebatur magnis febribus: et rogaverunt illum pro ea. Hieronymus super
matthaeum.
Modo salvator rogatus, modo ultro curat aegrotos; ostendens se contra peccatorum quoque passiones et precibus
semper annuere fidelium; et ea quae ipsi minime in se intelligunt, vel intelligenda dare, vel non intellecta
dimittere: secundum illud: delicta quis intelligit? ab occultis meis munda me, domine. Chrysostomus.
Quod autem matthaeus hic reticuit, non differt: illud enim est brevitatis, hoc autem exquisitae interpretationis.
Sequitur et stans super illam, imperavit febri; et dimisit illam. Basilius. In quo Lucas figuravit sermonem
tamquam de praecepto animali sensibili facto, sic dicens febri imperatum, et quod febris non omisit imperantis
operationem; unde sequitur et continuo surgens ministrabat illis. Chrysostomus. Quia enim morbus curabilis erat,
per modum medendi potestatem suam declaravit, faciens quod minime ars medicinae facere potuisset: post febris
enim sedationem, multo tempore patientes egent ut pristinae restituantur sanitati; tunc autem simul omnia facta
sunt. Ambrosius. Si autem altiori consilio ista perpendamus, animi debemus intelligere et corporis sanitatem: ut
prius animus, qui serpentis laborabat insidiis, absolutus sit. Denique non prius eva esuriit, quam serpentis eam
versutia tentavit; et ideo adversus ipsum auctorem peccati prius debuit medicina salutis operari. Fortassis etiam
in typo mulieris illius, variis criminum febribus caro nostra languescebat; nec minorem febrem amoris esse
dixerim quam caloris. Beda. Si enim virum a Daemonio liberatum moraliter animum ab immunda cogitatione
purgatum significare dixerimus; consequenter femina febribus tenta, sed ad imperium domini curata, carnem
53

