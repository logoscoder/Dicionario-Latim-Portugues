conceptionis tempus considerat lucem vel crescere, vel tenebras superare convicerit, dicimus et nos, quia ioannes
ante faciem adventus eius regnum caelorum evangelizabat. Basilius.
Adeunt autem nos caelestes spiritus, non quasi ex seipsis, sed ex eo quod divinae sapientiae decorem
conspiciunt; unde sequitur missus est Angelus gabriel a Deo.
Gregorius in evang.. Ad mariam enim virginem non quilibet Angelus, sed gabriel Archangelus mittitur: ad hoc
quippe ministerium summum Angelum venire dignum fuerat qui summum omnium nuntiabat: qui idcirco
privato nomine censetur, ut signetur per vocabulum in operatione quid valeat.
Gabriel enim Dei fortitudo nominatur; per Dei ergo fortitudinem nuntiandus erat qui virtutum dominus et potens
in praelio ad debellandas potestates aereas veniebat.
Glossa. Additur autem et locus quo mittitur, cum subditur in civitate Galilaeae, cui nomen Nazareth: Nazaraeus
enim, idest sanctus sanctorum, nuntiabatur venturus. Beda.
Aptum autem humanae restaurationis principium, ut Angelus a Deo mitteretur ad virginem partu consecrandam
divino: quia prima perditionis humanae fuit causa, cum serpens a diabolo mittebatur ad mulierem spiritu
superbiae decipiendam: unde sequitur ad virginem. Augustinus de sancta virgin.. Illum enim solum virginitas
decenter parere potuit qui in sua nativitate parem habere non potuit.
Oportebat enim caput nostrum propter insigne miraculum secundum corpus nasci de virgine, quod significaret
membra sua de virgine ecclesia secundum spiritum nascitura. Hieronymus.
Et bene Angelus ad virginem mittitur, quia semper est Angelis cognata virginitas.
Profecto in carne praeter carnem vivere, non terrena vita est, sed caelestis.
Chrysostomus super Matth..
Non autem Angelus post partum annuntiat virgini, ne nimium exinde turbaretur: et ideo ante conceptionem illam
alloquitur, non in somnis, immo visibiliter assistit: nam quasi magnam valde relationem accipiens egebat ante rei
eventum visione solemni. Ambrosius. Bene autem utrumque posuit Scriptura, ut et desponsata esset, et virgo:
virgo, ut expers virilis consortii videretur; desponsata, ne temeratae virginitatis adureretur infamia, cui gravis
alvus corruptelae videretur insigne praeferre. Maluit autem dominus aliquos de suo ortu quam de matris pudore
dubitare: sciebat enim teneram esse virginis verecundiam et lubricam famam pudoris nec putavit ortus sui fidem
matris iniuriis astruendam. Servatur itaque sanctae mariae sicut pudore integra, ita et inviolabilis opinione
virginitas: nec decuit sinistra virginibus opinione viventibus velamen excusationis relinqui, quod infamata mater
quoque domini videretur.
Quid autem Iudaeis, quid Herodi posset ascribi, si natum viderentur ex adulterio persecuti? quemadmodum
autem ipse diceret: non veni legem solvere, sed adimplere, si videretur coepisse a legis iniuria, cum partus
innuptae lege damnetur? quid quod etiam fides mariae verbis maior adsciscitur, et mendacii causa removetur?
videretur enim culpam obumbrare voluisse mendacio innupta praegnans.
Causam autem mentiendi desponsata non habuit, cum coniugii praemium et gratia nuptiarum partus sit
feminarum.
Non mediocris quoque causa est ut virginitas mariae falleret principem mundi, qui cum desponsatam viro
cerneret, partum non potuit habere suspectum. Origenes in Lucam. Si enim non habuisset sponsum, statim
cogitatio tacita diabolum surrepsisset, quomodo quae non accubuit cum viro, praegnans esset. Debet iste
conceptus esse divinus, debet aliquid humana natura esse sublimius. Ambrosius.
Sed tamen magis fefellit principes saeculi: Daemonum enim malitia facile etiam occulta deprehendit; at vero qui
saecularibus vanitatibus occupantur, scire divina non possunt. Quin etiam locupletior testis pudoris maritus
adhibetur, qui posset et delere iniuriam et vindicare opprobrium, si non agnosceret sacramentum: de quo subditur
cui nomen erat ioseph de domo David. Beda.
Quod non tantum ad ioseph, sed etiam pertinet ad mariam.
Legis namque erat praeceptum ut de sua quisque tribu aut familia acciperet uxorem.
Sequitur et nomen virginis maria.
Beda. Maria Hebraice stella maris, syriace vero domina vocatur; et merito: quia et totius mundi dominum, et
lucem saeculis meruit generare perennem.
|#9 Lectio 9
Ambrosius. Disce virginem moribus; sola in penetralibus, quam nemo virorum videret, solus Angelus reperiret:
unde dicitur et ingressus Angelus ad eam.
Et ne quo degeneri depravaretur affatu, ab Angelo salutatur. Graecus. Contra vocem prius editam mulieri
dirigitur nunc sermo ad virginem. In illa doloribus partus est causa peccati punita; in hac per gaudium moestitia
pellitur: unde iucunditatem non absurde praenuntiat Angelus virgini, dicens ave. Quod autem digna
cognosceretur sponsalium, attestatur cum dicit gratia plena: quasi enim quaedam arrha aut dos sponsi ostenditur,
quod fecunda sit gratiis. Horum enim quae dicit, haec sunt sponsae, alia sponsi.
Hieronymus. Et bene gratia plena: quia ceteris per partes praestatur; mariae vero simul se totam infudit gratiae
plenitudo. Vere gratia plena, per quam largo spiritus sancti imbre superfusa est omnis creatura. Iam autem erat

8

