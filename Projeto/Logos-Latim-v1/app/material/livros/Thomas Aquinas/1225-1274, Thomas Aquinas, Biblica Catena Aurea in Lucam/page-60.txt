principes homicidas absolventes, a poena praesenti liberant, a criminibus autem expiare non possunt. Ambrosius.
Spectant autem surgentem increduli, mirantur abeuntem; unde sequitur et stupor apprehendit omnes, et
magnificabant Deum.
Chrysostomus in matthaeum.
Paulatim serpunt Iudaei magnificantes Deum, non tamen putant eum Deum esse; obstabat enim eis caro: nec
tamen erat modicum aestimare eum praecipuum esse mortalium et a Deo processisse.
Ambrosius. Divini autem operis miracula malunt timere quam credere; unde sequitur et repleti sunt timore,
dicentes: quia vidimus mirabilia hodie. Si autem credidissent, non timuissent utique, sed dilexissent: perfecta
enim dilectio foras timorem excludit. Non otiosa autem huius paralytici nec angusta medicina est, quoniam
orasse praemittitur, non propter suffragium, sed propter exemplum.
Augustinus de quaest. Evang..
De paralytico enim potest intelligi animam dissolutam membris, hoc est operationibus, Christum quaerere, idest
voluntatem verbi Dei; impediri autem a turbis, scilicet cogitationum, nisi tecta, idest operta Scripturarum,
aperiat, et per hoc ad notitiam Christi perveniat, hoc est, ad eius humilitatem fidei pietate descendat. Beda. Et
bene domus Jesu tegulis contecta describitur, quia sub contemptibili litterarum velamine spiritualis gratiae virtus
invenitur.
Ambrosius. Unusquisque autem aeger petendae praedicatores salutis debet adhibere, per quos nostrae vitae
compago resoluta, actuumque nostrorum clauda vestigia, verbi caelestis remedio reformentur.
Sint igitur aliqui monitores mentis, qui animum hominis, quamvis exterioris corporis debilitate torpentem, ad
superiora erigant, quorum rursus adminiculis et attollere et humiliare se facilis ante Jesum locetur, dominico
videri dignus aspectu: humilitatem enim respicit dominus. Augustinus de quaest. Evang.. Hi ergo a quibus
deponitur, bonos doctores ecclesiae possunt significare; quod autem cum lecto deponitur, significat ab homine in
ista carne adhuc constituto Christum debere cognosci. Ambrosius. Dominus autem plenam spem resurrectionis
ostendens, peccata donat animorum, et debilitatem carnis excludit: hoc est enim totum hominem esse curatum.
Quamvis igitur magnum sit hominibus peccata dimittere, tamen multo divinius est resurrectionem donare
corporibus, quandoquidem Deus resurrectio est. Lectus autem qui tolli iubetur, nihil est aliud quam corpus
humanum. Augustinus de quaest.
Evang.. Ut non iam in carnalibus gaudiis tamquam in lecto requiescat infirmitas animae, sed magis ipsa contineat
affectiones carnales, et tendat ad domum suam, idest requiem secretorum cordis sui. Ambrosius. Vel domum
repetere suam, hoc est ad Paradisum redire: ea enim est vera domus quae hominem prima suscepit, non iure
amissa, sed fraude. Merito ergo restituitur, quoniam venerat qui nexum fraudis aboleret, iusque reformaret.
|#6 Lectio 6
Augustinus de cons. Evang..
Post paralyticum sanatum, de conversione publicani subiungit, dicens et post haec exiit et vidit publicanum
nomine levi, sedentem ad telonium. Ipse est matthaeus, qui et levi. Beda. Sed Lucas et marcus propter honorem
evangelistae, nomen tacent vulgatum; matthaeus autem in sermonis principio accusator sui factus, matthaeum se
et publicanum nominat, ne quis a salute desperet pro immanitate peccatorum, cum ipse de publicano in
apostolum sit mutatus. Cyrillus. Publicanus enim fuerat levi, vir avarus, effrenis erga superflua, alieni amator,
(hoc enim est publicanorum officium); sed ab ipsis officinis malitiae detrahitur, Christo eum vocante; unde
sequitur et ait illi: sequere me. Ambrosius. Sequi iubet, non corporis gressu, sed mentis affectu. Itaque ille verbo
vocatus, propria dereliquit qui rapiebat aliena; unde sequitur et relictis omnibus, surgens secutus est eum.
Chrysostomus in matthaeum.
Ubi et vocantis virtutem et vocati obedientiam considera. Neque enim obstitit, neque vacillavit; sed protinus
paruit, nec in propriam domum ire voluit ut suis hoc intimaret, sicut nec piscatores.
Basilius. Nec solum fenora telonii postposuit, sed etiam contempsit pericula quae sibi ac suis accidere poterant,
dum calculos telonii dimitteret imperfectos.
Theophylactus. Et sic ab accipiente censum a transeuntibus, Christus censum accepit: non quidem eius accipiens
pecuniam, sed totaliter eum transferens ad suum consortium. Chrysostomus.
Vocatum autem levi dominus honoravit, dum cum eo confestim epulatus est: hoc enim maiorem praestabat
fiduciam; unde sequitur et fecit ei convivium magnum levi in domo sua. Nec solum cum eo discumbit, immo
cum pluribus; unde sequitur et erat turba multa publicanorum et aliorum qui cum illis erant discumbentes.
Convenerant enim publicani ad eum sicut ad collegam, et hominem eiusdem officii, sed et ipse glorians de
praesentia Christi, convocavit omnes.
Christus etiam quodlibet genus remedii exhibebat, et non solum disputando et praestando sanitatis remedia, vel
etiam redarguendo aemulos, sed etiam comedendo, nonnullos errantium corrigebat; inde nos instruens quod
quodlibet opus et tempus potest nobis utilitatem afferre.
Sed nec publicanorum participationem vitavit propter utilitatem sequentem, more medici, qui nisi tangeret
saniem, non liberaret a morbo. Ambrosius. Cum peccatoribus enim manducando, etiam cum gentibus non
prohibet nos inire convivium.
60

