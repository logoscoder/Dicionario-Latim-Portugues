Sequitur et post haec tu manducabis et bibes. Beda. Quasi dicat: postquam tuae praedicationis opere delectatus,
tuaeque compunctionis epulis fuero refectus, tunc demum transies, et aeternis meae sapientiae dapibus in
aeternum reficieris.
Cyrillus. Docet autem dominus quod ius potestatis dominicae quasi debitam subiectionem requirit a famulis,
cum subdit numquid gratiam habet servo illi, quia fecit quae sibi imperaverat? non puto.
Per hoc morbus superbiae tollitur. Quid superbis? ignoras quod si non persolvis debitum, periculum imminet; si
vero persolvas, nullam gratiam facis? secundum illud Pauli: si evangelizavero, non est mihi gloria; necessitas
enim mihi est: vae mihi si non evangelizavero.
Considera ergo, quod qui apud nos dominantur, non referunt gratias, cum aliqui subditorum statuta sibi
prosequuntur obsequia; sed ex benevolentia saepius suorum provocantes affectum, maiorem eis appetitum
serviendi aggenerant. Sic et Deus petit quidem a nobis famulatum iure servitii; verum, quia clemens et bonus est,
honores laborantibus pollicetur; et supereminet sudoribus subiectorum benevolentiae magnitudo. Ambrosius.
Non ergo te iactes, si bene servisti, quod facere debuisti.
Obsequitur sol, obtemperat luna, serviunt Angeli; et nos ergo non a nobis laudem exigamus. Unde concludens
subdit sic et vos, cum omnia feceritis, dicite: quia servi inutiles sumus: quod debuimus facere, fecimus. Beda.
Servi quidem, quia pretio empti; inutiles, quia dominus bonorum nostrorum non indiget, vel quia non sunt
condignae passiones huius temporis ad futuram gloriam.
Haec igitur est in hominibus fidei perfectio, si omnibus quae sunt praecepta impletis, imperfectos esse se
noverint.
|#5 Lectio 5
Ambrosius. Post praedictam parabolam reprehenduntur ingrati; dicitur enim et factum est, dum iret Jesus in
ierusalem, transibat per mediam Samariam et Galilaeam.
Titus. Ut ostendat quod Samaritani quidem benevoli, Iudaei vero praedictis beneficiis sunt ingrati: erat enim
discordia inter Samaritanos et Iudaeos: quam ipse quasi pacificans inter utrosque transit, ut utrosque compingat
in unum novum hominem. Cyrillus. Deinde suam gloriam salvator manifestat, attrahens ad fidem Israel; unde
sequitur et cum ingrederetur quoddam castellum, occurrerunt ei decem viri leprosi, ab urbibus et oppidis expulsi,
et quasi immundi ritu legis mosaicae. Titus. Conversabantur autem ad invicem, quia fecerat eos unanimes
communitas passionis; et praestolabantur transitum iesu, solliciti donec advenientem Christum viderent; unde
sequitur qui steterunt a longe: eo quod lex Iudaeorum lepram immundam iudicat; lex autem evangelica non
externam, sed internam asserit esse immundam. Theophylactus.
A longe ergo stabant quasi verecundantes de immunditia quae eis imputabatur: putabant enim quod Christus eos
fastidiret ad modum aliorum. Sic ergo astiterunt loco, sed facti sunt proximi deprecando: prope enim est dominus
omnibus invocantibus eum in veritate; unde sequitur et levaverunt vocem, dicentes: Jesu praeceptor, miserere
nostri. Titus.
Dicunt nomen iesu, et lucrifaciunt rem; nam Jesus interpretatur salvator: dicunt miserere nobis, propter
experientiam virtutis eius; neque argentum petentes neque aurum, sed ut aspectum corporis sanum obtineant.
Theophylactus. Nec simpliciter obsecrant eum, nec rogant eum ut mortalem: vocat eum praeceptorem, idest
dominum, quo pene videntur hunc opinari Deum. At ipse iubet illis ut ostenderent se sacerdotibus; unde sequitur
quos ut vidit, dixit: ite, ostendite vos sacerdotibus: ipsi enim experiebantur si mundati forent a lepra vel non.
Cyrillus.
Lex etiam mundatos a lepra iubebat offerre sacrificium causa purgationis. Theophylactus.
Iubere ergo eis ut irent ad sacerdotes, nihil aliud innuebat nisi quod debebant curari; unde sequitur et factum est,
dum irent, mundati sunt. Cyrillus.
In quo Iudaeorum pontifices aemuli gloriae eius cognoscere poterant quod inopinate et mirifice sanati sunt,
concedente Christo eis salutem.
Theophylactus. Cum autem decem essent, novem, qui Israelitae erant, ingrati fuerunt; sed alienigena
Samaritanus reversus, voces emittebat benignas; unde sequitur unus autem ex illis ut vidit quia mundatus est,
regressus est cum magna voce magnificans Deum. Titus. Dedit autem ei appropinquandi fiduciam suscepta
purgatio; unde sequitur et cecidit in faciem suam ante pedes eius, gratias agens, ex procubitu et supplicatione
fidem suam simul cum benevolentia pandens.
Sequitur et hic erat Samaritanus. Theophylactus.
Hinc poterit quisquis conicere quod nihil impedit quemquam placere Deo, etsi de genere profano processerit,
dummodo bonum gerat propositum. Nullus etiam natus ex sanctis superbiat; novem enim qui Israelitae erant,
ingrati fuerunt; unde sequitur respondens autem Jesus dixit: nonne decem mundati sunt? et novem ubi sunt? non
est inventus qui rediret, et daret gloriam Deo, nisi hic alienigena. Titus. Per hoc ostenditur quod promptiores ad
fidem erant alienigenae: lentus enim erat ad fidem Israel; unde subditur et ait illi: surge, vade, quia fides tua te
salvum fecit.
Augustinus de quaest. Evang..

181

