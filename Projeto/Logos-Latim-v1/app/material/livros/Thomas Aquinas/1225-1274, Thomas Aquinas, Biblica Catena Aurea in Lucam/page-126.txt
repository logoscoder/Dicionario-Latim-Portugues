Non autem respondebat ex Scripturis, quia non attendebant, falso eas exponentes; sed ex his respondet quae
communiter accidunt. Domus enim et civitas si fuerit divisa, velociter dissipatur, et etiam regnum, quo nihil est
validius: firmat enim regna et domos subditorum concordia. Si ergo, inquit, ego per Daemonem Daemonia eicio,
dissensio inter eos est, et perit virtus eorum; unde subdit si autem et Satanas in seipsum divisus est, quomodo
stabit regnum eius, quia dicitis me in beelzebub eicere Daemonia? non enim Satanas sibiipsi repugnat, nec suis
satellitibus nocet, sed potius statuit regnum suum. Restat ergo quod divina virtute conteram Satanam.
Ambrosius. In hoc etiam ostendit regnum suum individuum esse, atque perpetuum: et ideo qui non in Christo
spem gerunt, sed in principe Daemoniorum eicere Daemones opinantur, eos regni negat esse perpetui, quod
spectat etiam ad populum Iudaeorum. Quomodo enim potest regnum Iudaeorum esse perpetuum, quando a legis
populo Jesus negatur, qui ex lege debetur? ita ex parte se fides Iudaicae plebis impugnat, impugnando dividitur,
dividendo dissolvitur; et ideo regnum ecclesiae manebit aeternum, quia individua fides corpus est unum.
Beda. Regnum etiam patris et filii et spiritus sancti non est divisum, quod est aeterna stabilitate mansurum.
Desistant igitur Ariani iuniorem patre filium, filio vero spiritum sanctum dicere: quia quorum unum est regnum,
horum est et una maiestas. Chrysostomus in matthaeum.
Haec est prima solutio; secunda vero, quae est de discipulis, quam ponit subdens si autem ego in beelzebub eicio
Daemonia, filii vestri in quo eiciunt? non dicit: discipuli mei, sed filii vestri, volens eorum permulcere furorem.
Cyrillus. Iudaei namque, et a Iudaeis, secundum carnem, exorti sunt Christi discipuli: qui potestatem in spiritus
immundos adepti erant a Christo, et oppressos ab eis in nomine Christi liberabant. Cum ergo filii vestri Satanam
in nomine meo conterunt, quomodo non habet multam amentiam, dicere me a beelzebub virtutem habere?
damnabimini igitur ex fide natorum vestrorum; unde subditur ideo ipsi iudices vestri erunt. Chrysostomus.
Quoniam enim ex vobis emanantes mihi obediunt, liquet quod condemnabunt operantes contraria. Beda. Vel
aliter. Filios Iudaeorum exorcistas gentis illius significat, qui ad invocationem Dei eiciebant Daemones; quasi
dicat: si expulsio Daemonum in filiis vestris Deo, non Daemonibus deputatur: quare in me idem opus non
eamdem habeat causam? ergo ipsi vestri iudices erunt, non potestate, sed operatione, dum illi expulsionem
Daemonum Deo assignant, vos beelzebub principi Daemoniorum. Cyrillus. Postquam ergo quod dicitis,
calumniae notam habet, manifestum est quod in spiritu Dei eicio Daemonia; unde subdit porro si in digito Dei
eicio Daemonia, profecto pervenit in vos regnum Dei. Augustinus de cons. Evang.. Quod Lucas digitum Dei
dicit, ubi matthaeus dixit spiritum, ab eadem sententia non recedit; quin potius et aliquid docet, ut noverimus
quemadmodum intelligamus ubicumque Scripturarum legerimus digitum Dei.
Augustinus de quaest. Evang..
Dicitur autem spiritus sanctus digitus Dei, propter partitionem donorum, quae in eo dantur unicuique propria,
sive hominum, sive Angelorum; in nullis enim membris nostris magis apparet partitio quam in digitis. Cyrillus.
Vel spiritus sanctus dicitur digitus Dei: filius enim manus et brachium patris dictus est: operatur enim pater
cuncta per eum. Sicut igitur digitus non est alienus a manu, sed ei naturaliter insitus; sic spiritus sanctus
consubstantialiter connexus est filio, et per eum omnia filius operatur. Ambrosius.
Nec tamen tibi membrorum compactione nostrorum portio quaedam videatur facienda virtutis; individuae enim
rei non potest esse divisio; et ideo ad formam unitatis, non ad distinctionem potestatis referenda digiti
nuncupatio est. Athanasius contra Arianos. Ad praesens autem non renuit dominus gratia suae humanitatis dicere
se minorem spiritu sancto, dicens se in eo Daemones eicere, quasi non sufficiente humana natura ad Daemonum
expulsionem, nisi virtute spiritus sancti. Cyrillus. Et ideo convenienter dicitur pervenit in vos regnum Dei; idest,
si ego, homo existens, in spiritu divino eicio Daemones, ditata est humana natura in me, et advenit regnum Dei.
Chrysostomus in matthaeum.
Dicit autem super vos, ut eos attraheret; quasi dicat: si vobis adveniunt prospera, cur vestra bona fastiditis?
Ambrosius.
Simul ostendit etiam imperialem quamdam esse spiritus sancti potestatem, in quo regnum est Dei: nos quoque, in
quibus habitat spiritus, esse regalem domum.
Titus. Vel dicit pervenit in vos regnum Dei, ut intelligatur, pervenit contra vos, non pro vobis: horrendus enim
est perfidis Christi secundus adventus.
|#6 Lectio 6
Cyrillus. Quia necessarium erat per multas considerationes detrahentium retractare sermonem, utitur nunc
exemplo manifestissimo, quod demonstrat volentibus intueri, quod principem huius saeculi virtute sibi insita
vicit, dicens cum fortis armatus custodit atrium suum, in pace sunt ea quae possidet. Chrysostomus in
matthaeum. Fortem vocat diabolum, non quia naturaliter huiusmodi sit, sed innuens antiquam eius tyrannidem,
quam pusillanimitas nostra causavit.
Cyrillus. Erat enim ante salvatoris adventum violentia multa, rapiens alienos greges, scilicet Dei, et quasi ad
proprium ducens ovile. Theophylactus. Arma autem eius sunt omnes species peccatorum, in quibus confidens
invaluit contra homines. Beda. Atrium vero illius mundum vocat, qui in maligno positus est, in quo usque ad
salvatoris adventum potiebatur imperio; quia in cordibus infidelium sine ulla contradictione quiescebat, sed

126

