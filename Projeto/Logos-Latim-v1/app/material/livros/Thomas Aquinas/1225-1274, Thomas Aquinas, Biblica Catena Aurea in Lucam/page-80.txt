Beda. Quia superius dictum fuerat: et omnis populus audiens et publicani iustificaverunt Deum, baptizati
baptismate ioannis, idem evangelista, quae verbis proposuerat, etiam factis astruit: iustificatam scilicet
sapientiam a iustis et poenitentibus, dicens rogabat autem illum quidam Pharisaeus ut manducaret cum illo.
Gregorius Nyssenus.
Haec conscriptio quemdam utilem intellectum sapit. Sunt enim plerique eorum qui se iustificant inflati
suspicione vani sensus, priusquam veniat verum iudicium, separantes seipsos velut agnos ab hoedis, nec tecto,
nec escis cum plerisque communicare volentes, abominantes omnes quicumque non extremum sed medium
tenent callem in vita. Lucas ergo plus medicus animarum quam corporum, ostendit ipsum Deum et salvatorem
nostrum piissime alios visitantem; unde sequitur et ingressus domum Pharisaei discubuit: non ut aliquid de vitiis
eius sortiatur, sed ut impartiatur de iustitia propria. Cyrillus. Mulier autem inhonestae vitae, promens autem
fidelem affectum, venit ad Christum, quasi potentem veniam commissorum largiri; sequitur enim et ecce mulier
quae erat in civitate peccatrix, ut cognovit quod Jesus accubuit in domo Pharisaei, attulit alabastrum unguenti.
Beda. Alabastrum est genus marmoris candidi variis coloribus intertincti, quod ad vasa unguentaria cavari solet,
eo quod optime servare ea incorrupta dicatur. Gregorius in evang..
Quia enim haec mulier turpitudinis suae maculas aspexit, lavanda ad fontem misericordiae cucurrit: convivantes
non erubuit; nam quia semetipsam graviter erubescebat intus, nihil esse credidit quod verecundaretur foris.
Discite quo dolore ardet quae flere inter epulas non erubescit. Gregorius Nyssenus. Indignitatem autem suam
ostendens stabat post tergum, Deiectis luminibus et effusa coma, pedes amplectens, lacrymisque eos perfundens;
rebus tristem animum ostendebat, veniam implorans; sequitur enim et stans retro secus pedes eius, lacrymis
coepit rigare pedes eius. Gregorius.
Oculis enim terrena cupierat; sed hos iam per poenitentiam conterens flebat: capillos ad compositionem vultus
exhibuerat; sed iam capillis lacrymas tergebat; unde sequitur et capillis capitis sui tergebat.
Ore superba dixerat; sed pedes domini osculans, hoc in redemptoris sui vestigia figebat; unde sequitur et
osculabatur pedes eius. Unguentum sibi pro odore suae carnis exhibuit; quod ergo sibi turpiter exhibuerat, hoc
iam Deo laudabiliter offerebat; unde sequitur et unguento ungebat. Quot ergo in se habuit oblectamenta, tot de se
invenit holocausta.
Convertit ad virtutum numerum, numerum criminum; ut totum Deo serviret in poenitentia quicquid ex se Deum
contempserat in culpa. Sic igitur meretrix effecta est honestior virginibus: postquam enim accensa est
poenitentia, exarsit in Christi amorem. Et haec quidem quae dicta sunt agebantur exterius; quae vero revolvebat
eius intentio, multo ferventiora his erant, quae solus Deus inspiciebat. Gregorius.
Haec autem Pharisaeus intuens despicit, et non solum venientem peccatricem mulierem, sed etiam suscipientem
dominum reprehendit. Videns autem Pharisaeus qui vocaverat eum, ait intra se dicens: si hic esset propheta,
sciret utique quae et qualis mulier est quae tangit eum. Ecce Pharisaeus veraciter apud se superbus, et fallaciter
iustus, aegrum reprehendit de aegritudine, et medicum de subventione: quae profecto mulier, si ad Pharisaei
pedes venisset, calcibus repulsa discederet. Inquinari enim se alieno peccato crederet, quia hunc vera sua iustitia
non replebat. Sic et quidam sacerdotali officio praediti, si quid fortasse iuste exterius vel tenuiter egerint,
protinus subiectos despiciunt, et peccatores quosque in plebe positos dedignantur. Necesse est autem ut cum
peccatores quosque conspicimus, nosmetipsos prius in eorum calamitate defleamus, quia fortasse in similibus aut
lapsi sumus aut labi possumus.
Oportet autem ut sollicite discernamus quia districtionem debemus vitiis, compassionem naturae. Si enim
feriendus est peccator, nutriendus est proximus; cum vero iam per poenitentiam percutit ipse quod fecit, iam
noster proximus peccator non est, quia hic in se punit quod iustitia divina reprehendit. Inter duos ergo aegros
medicus aderat: sed unus in febre sensum tenebat, alter sensum perdiderat mentis: illa quippe flebat quod fecerat,
Pharisaeus autem de falsa iustitia elatus, vim suae valetudinis exaggerabat.
Titus. Dominus autem non verba eius audiens, sed cogitationes inspiciens, dominum se prophetarum ostendit;
unde sequitur et respondens Jesus, dixit ad illum: simon, habeo tibi aliquid dicere.
Glossa. Quod quidem dixit eius cogitationi respondens. Pharisaeus autem ex verbis domini attentior est factus;
unde dicitur at ille ait: magister, dic. Gregorius.
De duobus autem ei debitoribus paradigma opponitur, quorum unus minus, alius amplius debet; unde sequitur
duo debitores erant cuidam feneratori: unus debebat denarios quingentos, et alius quinquaginta. Titus. Quasi
dicat: neque tu absque debito es: quid igitur si in paucioribus teneris? non superbias, quia tu quoque venia eges;
unde de venia subdit, dicens non habentibus autem illis unde redderent, donavit utrisque. Glossa. Nullus enim
potest per seipsum a debito peccati liberari, nisi divina gratia veniam consequatur. Gregorius in evang..
Utrorumque autem debito dimisso, quis amplius largitorem debiti diligat, Pharisaeus interrogatur: sequitur enim
quis ergo plus eum diligit? quibus verbis protinus ille respondit aestimo quia is cui plus donavit.
Qua in re notandum est, quod dum sua sententia Pharisaeus convincitur, quasi phreneticus funem portat ex quo
ligetur; unde sequitur at ille dixit ei: recte iudicasti. Enumerantur autem ei bona peccatricis, enumerantur et mala
falsi iusti; unde sequitur et conversus ad mulierem, dixit simoni: vides hanc mulierem? intravi in domum tuam;
aquam pedibus meis non dedisti: haec autem lacrymis rigavit pedes meos. Ambrosius.

80

