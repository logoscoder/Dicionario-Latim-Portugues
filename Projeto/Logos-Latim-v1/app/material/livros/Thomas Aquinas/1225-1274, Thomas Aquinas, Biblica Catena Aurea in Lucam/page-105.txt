corde. Tales autem dominus amplexatur, et diligit, et prope se dignatur habere, quasi qui elegerunt quae sua sunt
sapere. Ait enim: discite a me, quia mitis sum et humilis corde; unde sequitur et ait: quicumque susceperit
puerum istum in nomine meo, me recipit; quasi dicat: quando una et eadem est merces honorantibus sanctos, sive
forsan minimus sit, sive praeclarus honore et gloria, quia in eo Christus suscipitur; quomodo non vanum est
petere invicem fungi praerogativa? Beda.
In hoc autem vel simpliciter pauperes Christi ab his qui velint esse maiores, pro eius docet honore suscipiendos;
vel malitia parvulos istos esse suadet; unde cum diceret quicumque susceperit puerum istum, addit in nomine
meo; ut scilicet formam virtutis, quam natura duce puer observat, ipsi pro nomine Christi rationis industria
sequantur.
Sed quia et se in puero suscipi docet, et ipse puer natus est nobis, ne putaretur hoc esse solum quod videbatur,
subiunxit et quicumque me recipit, recipit illum qui misit me: talem se utique ac tantum credi volens, qualis et
quantus est pater.
Ambrosius. Qui enim imitatorem Christi recipit, Christum recipit; et qui imaginem Dei recipit, Deum recipit.
Sed quia imaginem Dei non poteramus videre, facta est nobis per incarnationem verbi praesens, ut
reconciliaretur nobis quae supra nos est, divinitas. Cyrillus. Adhuc autem magis insinuat praemissi verbi
intentionem, dicens nam qui minor est inter vos omnes, hic maior est. Quod de modesto dicit, qui nihil de se
sublime putat propter honestatem.
Theophylactus. Quia dominus dixerat qui minor est inter vos omnes, hic maior est, timuit ioannes ne forte
malum aliquod fecerint, propria potestate quemdam hominem prohibentes; nam prohibitio non minorem
prohibentem ostendit, sed maius aliquid sapientem; unde subditur respondens autem ioannes dixit: praeceptor,
vidimus quemdam in nomine tuo eicientem Daemonia, et prohibuimus eum: non quidem invidentes, sed
operationem miraculorum diiudicantes: non enim cum eis miraculorum potestatem acceperat, neque eum
dominus miserat sicut illos, neque Jesum in omnibus sequebatur; unde subdit qui non sequitur te nobiscum.
Ambrosius. Ioannes enim plurimum diligens, et ideo redamatus plurimum, excludendum putat beneficio eum qui
non utatur obsequio. Cyrillus.
Sed oportebat magis pensare non hunc ipsum esse miraculorum auctorem, sed gratiam quae est in eo qui in
virtute Christi miracula perficit. Quid autem si non connumerentur apostolis qui Christi gratia coronantur?
multae sunt differentiae Christi donorum; sed quia tradidit salvator potestatem apostolis ut spiritus immundos
eicerent, putaverunt nulli aliorum quam sibi solis licere concessam gerere dignitatem; et ideo accedunt
sciscitantes si liceat et aliis hoc agere. Ambrosius.
Non reprehenditur autem ioannes, quia amore faciebat, sed docetur, ut noverit infirmorum esse firmorumque
distantiam.
Et ideo dominus etsi fortiores remunerat, tamen non excludit infirmos; unde sequitur et ait ad illos Jesus: nolite
prohibere: qui enim non est adversum vos, pro vobis est. Bene, domine: nam et ioseph et Nicodemus, occulti
discipuli propter metum, in tempore tamen suum tibi officium non negaverunt. Sed tamen, quia alibi dixisti: qui
non est mecum, adversum me est, et qui mecum non colligit, dispergit, aperi nobis, ne videatur esse contrarium.
Et puto, quia si quis mentium consideret scrutatorem, non debeat dubitare uniuscuiusque factum mente discerni.
Chrysostomus. Illic enim cum dixit: qui non est mecum, adversum me est, ostendit diabolum et Iudaeos sibi esse
contrarios; hic autem ostendit eum qui in nomine Christi Daemones eiciebat, in parte cum eis existere. Cyrillus.
Quasi dicat: pro vobis, qui Christum diligitis, sunt qui prosequi volunt quae ad ipsius gloriam spectant, eiusdem
gratia coronati. Theophylactus. Mirare autem Christi virtutem, qualiter per indignos et non discipulos eius gratia
operatur; sicut et per sacerdotes sanctificantur homines, quamvis sacerdotes sancti non fuerint. Ambrosius. Cur
autem hic eos qui possunt per manus impositionem immundis imperare spiritibus in nomine iesu, negat esse
prohibendos? secundum matthaeum dicit his: non novi vos. Sed advertere debemus, non esse sententiarum
discordiam; sed illud censeri, quod non solum officii in clericos, sed etiam virtutis opera requirantur; tantumque
esse Christi nomen, ut etiam parum sanctis opituletur ad praesidium, etsi non opituletur ad gratiam: unde nemo
purgati hominis sibi gratiam vindicet, in quo aeterni nominis virtus operata sit: non enim merito suo diabolus,
sed odio sui vincitur. Beda. Itaque in haereticis et malis catholicis non sacramenta communia in quibus nobiscum
sunt et adversum nos non sunt, sed divisionem paci veritatique contrariam, qua adversum nos sunt, et dominum
non sequuntur nobiscum, detestari et prohibere debemus.
|#11 Lectio 11
Cyrillus. Cum immineret tempus quo decebat dominum, peracta passione salubri, caelum ascendere, decrevit
ascendere ierosolymam; unde dicitur factum est autem, dum complerentur dies assumptionis eius, et ipse faciem
suam firmavit ut iret in ierusalem. Titus. Quia ibi oportebat verum agnum offerri, ubi figuralis agnus
immolabatur. Dicit autem firmavit faciem suam; idest, non huc et illuc ibat, nec perambulabat vicos et
municipia, sed iter tenebat versus ierusalem.
Beda. Cessent ergo Pagani quasi hominem ridere crucifixum, quem et tempus suae crucifixionis constat quasi
Deum praevidisse, et quasi sponte crucifigendus locum quo crucifigendus erat firmata facie, idest obstinata atque
imperterrita mente, petiisse. Cyrillus. Misit autem nuntios paraturos ei et comitibus eius hospitium; qui cum
105

