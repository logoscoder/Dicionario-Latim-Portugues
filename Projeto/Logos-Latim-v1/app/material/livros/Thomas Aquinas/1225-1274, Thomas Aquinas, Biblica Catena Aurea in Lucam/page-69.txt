ut te maledicentem inimicis exaudiat, quomodo possibile est audiri, quando provocas exauditurum, verberando
inimicum coram rege, etsi non manibus, verbis tamen? quid facis, homo? stas ut veniam impetres peccatorum, et
imples os amaritudine. Mitigationum est tempus, orationis et gemitus, non furoris.
Beda. Sed merito movetur quaestio, quomodo in prophetis inveniuntur multae imprecationes adversus inimicos.
Ubi videndum est, quia prophetae per imprecationem quid esset futurum cecinerunt, non optantis voto, sed
spiritu praevidentis.
Cyrillus. Vetus autem lex mandabat non offendere alios; vel si prius fuerimus laesi, non ultra proportiones
laedentium iras protendere; sed perfectio legis in Christo est, et in suis mandatis; unde sequitur et qui te percutit
in maxillam, praebe ei et alteram. Chrysostomus in matthaeum. Nam et medici cum calce feriuntur ab insanis,
tunc maxime miserentur eis, et accingunt se ad eorum remedia. Tu quoque similem habeas coniecturam erga
persequentes: ipsi namque sunt qui praecipue infirmantur; nec prius desistamus quam totam amaritudinem
evomuerint; tunc uberes gratias agent tibi, et ipse Deus te coronabit, eo quod fratrem tuum in pessima
aegritudine liberasti. Basilius. Fere autem cuncti contra hoc mandatum procedimus; et praesertim potentes vel
principes, non solum si passi fuerint contumelias, sed et si praestita eis non sit reverentia, adversarios reputantes
quicumque eos minus reveriti sunt quam se reputaverunt dignos.
Est autem magna infamia principis esse promptum ad vindictam: nam et qualiter alium docebit nil mali pro malo
rependere, qui nocenti retribuere satagit? Cyrillus. Vult autem dominus insuper esse contemptorem rerum; unde
sequitur et ab eo qui aufert tibi vestimentum, etiam tunicam noli prohibere: haec est enim virtus animae quae
omnino aversa est a passione cupiditatis divitiarum. Decet enim eum qui pius est et oblivisci malorum, ut et ea
quibus caros amicos iuvamus, persequentibus conferamus. Chrysostomus in matthaeum. Non autem dixit: fer
humiliter iniuriantis impetum; sed: procedas per sapientiam, et ulterius te disponas ad patiendum quae ille cupiat
facere, superans insolentiam eius ubertate prudentiae, ut habito pudore in excellenti patientia tua discedat. Sed
dicet aliquis: quomodo potest hoc fieri? cum videris Deum factum hominem, tot passum pro te, adhuc quaeris et
dubitas quomodo possibile sit nequitiis ignoscere conservorum? quis tale passus est quale dominus tuus dum
ligaretur, flagellaretur, sputa perferens, mortem patiens? unde sequitur omni autem petenti te tribue. Augustinus
de serm. Dom..
Non dicit: omnia petenti; sed ut id des quod iuste et honeste potes, idest quod nec tibi, nec alteri noceat, quantum
sciri aut credi ab homine potest; et cui iuste negaveris quod petit, indicanda est iustitia; et aliquando melius
aliquid tribues, cum petentem iniusta correxeris. Chrysostomus.
In hoc tamen peccamus non modicum, non solum non dando petentibus, sed et eos increpando.
Cur, inquis, non laborat? cur otiosus alitur? dic mihi: et tu laborando possides? sed et si laboras, ad hoc laboras
ut vituperes alium? propter unicum panem et tunicam appellas cupidum. Nihil tribuis? nec convicieris. Cur nec
tu misereris, et volentibus dissuades? si cunctis indifferenter erogaverimus, semper miserebimur.
Quia enim Abraham cunctos recipiebat, recepit et Angelos. Nam etsi homicida sit et praedo, nonne tibi dignus
videtur panis habendi? non igitur simus severi aliorum censores, ne nos quoque exquisite iudicemur.
Sequitur et qui aufert quae tua sunt, ne repetas. Chrysostomus.
A Deo percipimus omnia; quod autem dicimus meum et tuum, nuda tantum sunt verba: si namque domum tuam
asseris, emisisti verbum carens subsistentia rei: nam et aer et solum et caementum creatoris sunt, tu etiam ipse
qui domum construxisti: sed et si tuus sit usus dubitatur, non solum propter mortem, sed etiam propter rerum
eventus.
Anima tua non possidetur a te, et quo pacto tuae reputabuntur opes? vult autem Deus tua fore quae tibi pro
fratribus credita sunt; fient autem tua, si pro aliis dispensaveris; si vero tibi affluenter expenderis, quae sunt tua
iam facta sunt aliena.
Sed propter nefandam opum cupidinem homines in curiis conrixantur; contra quod Christus ait et qui aufert quae
tua sunt, ne repetas. Augustinus de serm.
Dom.. Quod de veste, domo, fundo, iumento, et generaliter omni pecunia dicit. Non autem christianum oportet
sic possidere servum quomodo equum aut argentum. Servus si honestius a te regeretur quam ab illo qui eum tibi
cupit auferre; nescio utrum quisquam dicere audeat eum debere contemni.
Chrysostomus. Est autem nobis insita lex naturalis, per quam dignoscimus quid sit virtus et vitium; unde sequitur
et prout vultis ut faciant vobis homines, et vos facite illis similiter. Non ait: quaecumque non vultis ut faciant,
nec vos faciatis: cum enim duae sint viae quae ducunt ad virtutem, scilicet abstinentia mali, et operatio boni,
hanc ponit, per istam et illam significans. Et si quidem dixisset: ut sitis homines, diligite bestias, esset mandatum
difficile; si vero homines diligere iussit, ad quod naturalis monitio est, quam difficultatem res continet, quam
leones et lupi servant, in quibus naturalis cognatio amicitiam cogit? ostenditur igitur quod Christus nihil statuit
nostram transcendens naturam; sed quod dudum inseruit conscientiae nostrae, docet; ut propria voluntas pro lege
sit tibi; ut si vis bene tibi, bene facias alii; si vis ut alius tui misereatur, proximi miserearis.
|#8 Lectio 8
Chrysostomus.

69

