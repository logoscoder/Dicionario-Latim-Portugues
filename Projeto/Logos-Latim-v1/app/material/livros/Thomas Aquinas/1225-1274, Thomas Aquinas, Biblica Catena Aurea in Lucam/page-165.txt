Unus civium regionis illius aliquis aereus princeps est ad militiam diaboli pertinens, cuius villa est modus
potestatis ipsius; de qua sequitur et misit illum in villam suam, ut pasceret porcos. Porci sunt immundi spiritus
qui sub ipso erant. Beda.
Porcos autem pascere est ea quibus immundi spiritus gaudent, operari.
Sequitur et cupiebat implere ventrem suum de siliquis quas porci manducabant.
Ambrosius. Siliqua genus leguminis est, intus inanis, foris mollis, quo corpus non reficitur, sed impletur, ut sit
magis oneri quam usui. Augustinus. Siliquae ergo, quibus porcos pascebat, saeculares doctrinae sunt, steriles,
vanitatem personantes, de quibus laudes idolorum fabularumque ad Deos gentium pertinentium vario sermone
atque carminibus percrepant; quibus Daemonia delectantur: unde cum iste satiari cupiebat, aliquid solidum et
rectum, quod ad beatam vitam pertineret, invenire volebat in talibus, et non poterat; unde sequitur et nemo illi
dabat.
Cyrillus. Sed cum Iudaei multipliciter arguantur in sacra Scriptura de multis criminibus, quomodo populo illi
convenient verba maioris filii dicentis ecce tot annis servio tibi, et numquam mandatum tuum praeterivi? est ergo
hic sensus parabolae. Arguentibus eum Pharisaeis et Scribis quod reciperet peccatores, proponit praesentem
parabolam, in qua hominem vocat Deum, qui pater est duorum fratrum, iustorum scilicet et peccatorum; quorum
primus gradus est iustorum ab initio iustitiam sequentium, secundus gradus est hominum per poenitentiam ad
iustitiam reductorum. Basilius. Facit etiam ad antiquioris consistentiam magis animus senilis et gravitas, quam
canities capillorum; nec qui secundum aetatem est iuvenis increpatur, sed iuvenis moribus, qui secundum
passiones vivit. Titus. Abiit ergo adolescentior nondum adultus mente, petitque a patre id quod ei de hereditate
contingit, ut scilicet non ex necessitate serviat: sumus enim animalia rationalia liberum arbitrium habentia.
Chrysostomus.
Dicit autem Scriptura dividere patrem ex aequo filiis duobus substantiam suam, idest scientiam boni et mali,
quae verae et perpetuae sunt opes animae bene utentis. Quae enim ex Deo est in prima nativitate hominibus
substantia rationalis, aequaliter cunctis nascentibus datur. De subsequenti autem conversatione unusquisque plus
aut minus huius substantiae possidere invenitur, dum unus ea quae sumpserit patris esse credens, quasi paterna
custodit; alius sicut propriae possessionis licentia dissipandis abutitur.
Ostenditur autem libertas arbitrii: quia pater neque discedere volentem retinuit, ne liberi arbitrii auferat
potestatem; neque manere cupientem cogit abscedere.
Abiit autem longe, non locorum translatione, sed mentis declinatione; unde sequitur peregre profectus est in
regionem longinquam. Ambrosius. Quid enim longinquius est quam a se recedere, nec regionibus, sed moribus
separari? etenim qui se a Christo separat, exul est patriae, et civis mundi. Merito ergo prodegit patrimonium qui
recessit ab ecclesia. Titus.
Unde et denominatus est prodigus, dissipans substantiam suam, idest intellectum rectum, castimoniam,
documenta veritatis, notitiam genitoris, memoriam creationis, sensum. Ambrosius. Facta est autem in regione illa
fames non epularum, sed bonorum operum atque virtutum, quae sunt miserabiliora ieiunia: etenim qui recedit a
verbo Dei, esurit, quia non in solo pane vivit homo, sed in omni verbo Dei, et qui recedit a thesauro eget. Egere
ergo ideo coepit et famem pati, quia nihil prodigae satis est voluntati.
Abiit itaque, et adhaesit uni civium: qui enim haeret, in laqueo est; et videtur civis iste princeps esse istius
mundi. Denique ad villam eius mittitur, quam emit qui se excusat a regno. Beda. In villam enim mitti est
substantiae mundialis cupiditate subiugari. Ambrosius. Pascit autem porcos illos in quos petit diabolus introire,
in sordibus ac foetore viventes. Theophylactus.
Hos igitur pascit qui alios praecellit in vitio, ut sunt lenones, archipraedones, archipublicani, qui aliis sunt
doctores operationis malae. Chrysostomus.
Vel spiritualibus destitutus operibus, quasi prudentia et intellectu, porcos pascere dicitur, hoc est, sordidas et
immundas in anima sua cogitationes nutrire: et edit escas irrationabiles pravae conversationis, dulces quidem
egenti bonorum: quia suave perversis videtur omne opus carneae voluptatis, quae virtutes animae penitus enervat
et perimit. Huiusmodi cibos quasi porcinos et male dulces, idest carnalium delectationum illecebras, siliquarum
nomine Scriptura designat. Ambrosius.
Cupiebat autem siliquis ventrem implere suum: nec enim alia est cura luxuriosis nisi ut ventrem suum impleant.
Theophylactus. Quibus nullus dat saturitatem malorum; distat enim a Deo qui talibus vescitur. Daemones autem
ad hoc student, ne unquam saturitas malorum proveniat. Glossa. Vel nemo illi dabat, quia cum diabolus aliquem
suum facit, ultra ei abundantiam non procurat, sciens eum esse mortuum.
|#4 Lectio 4
Gregorius Nyssenus. Contempserat patrem in primo recessu adolescentior filius, et opes paternas profuderat: at
ubi lapsu temporis est attritus laboribus, dum mercenarius fieret, et eodem cum porcis pabulo pasceretur, rediit in
domum paternam castigatus; unde dicitur in se autem reversus dixit: quanti mercenarii in domo patris mei
abundant panibus? ego autem hic fame pereo. Ambrosius. Bene in se revertitur, quia a se recessit: etenim qui ad
Deum regreditur, se sibi reddit; et qui recedit a Christo, se sibi abdicat.
Augustinus de quaest. Evang..
165

