Beda. Cum autem ioannes, qui Christo testimonium perhibens, in eius fide populos baptizabat, dicitur filios
Israel ad dominum Deum ipsorum convertisse, patet Christum dominum Deum esse Israel: unde desinant Ariani
Christum dominum Deum esse negare: erubescant photiniani Christo ex virgine principium dare: cessent
Manichaei alium populi Israel, atque alium christianorum Deum credere. Ambrosius. Non autem egemus
testimonio, quod plurimorum sanctus ioannes corda convertit, in quo nobis propheticae Scripturae et evangelicae
suffragantur: vox enim clamantis in deserto: parate viam domino: non enim de se, sed de domino praedicabat
praenuntius Christi; et ideo sequitur et ipse praecedet ante illum in spiritu et virtute eliae. Bene praecedet ante
illum, qui praenuntius natus, praenuntius mortuus est. Bene etiam iungitur in spiritu et virtute eliae. Origenes in
Lucam.
Non dicit in anima eliae, sed in spiritu et in virtute: spiritus enim qui fuerat in elia, venit in ioannem, et similiter
virtus eius. Ambrosius. Nunquam enim sine virtute spiritus, vel sine spiritu virtus: et ideo in spiritu et virtute,
quia sanctus elias et virtutem habuit magnam, et gratiam: virtutem, ut ad fidem animos populorum a perfidia
retorqueret, virtutem abstinentiae atque patientiae, et spiritum prophetandi.
In deserto elias, in deserto ioannes; ille Achab regis gratiam non quaesivit, hic sprevit Herodis; ille iordanem
divisit, hic ad lavacrum salutare convertit; hic prioris, ille sequentis domini praecursor adventus. Beda. Quod
autem de elia per Malachiam praedictum est, hoc per Angelum de ioanne dicitur, cum subditur ut convertat corda
patrum in filios; spiritualem antiquorum sanctorum scientiam populis praedicando infundens; et incredulos ad
prudentiam iustorum; quae est non de legis operibus iustitiam praesumere, sed ex fide salutem quaerere.
Graecus. Vel aliter. Parentes ioannis et apostolorum Iudaei fuerunt; sed tamen contra evangelium ex superbia et
infidelitate saeviebant. Itaque tamquam benigni filii ioannes prius et apostoli consequenter eis veritatem
monstrabant, in propriam iustitiam et prudentiam eos attrahentes: sic etiam elias reliquias Hebraeorum convertet
ad apostolorum veritatem. Beda.
Quia vero zachariam pro plebe supplicantem dixerat exauditum, subiungit parare domino plebem perfectam: in
quo docet quo ordine plebs eadem salvari et perfici debeat, ad praedicationem scilicet ioannis poenitendo, et
credendo in Christum.
Theophylactus. Vel aliter. Ioannes plebem paravit, non incredulam, sed perfectam, idest praeparatam ad
suscipiendum Christum. Origenes. Sacramentum autem ioannis usque nunc expletur in mundo; quicumque enim
crediturus est in Jesum Christum, antea spiritus et virtus ioannis ad animam illius venit, et praeparat domino
populum perfectum.
|#6 Lectio 6
Chrysostomus. Habito respectu zacharias ad propriam aetatem, quin etiam coniugis sterilitate conspecta, diffisus
est: unde dicitur et dixit zacharias ad Angelum: unde hoc sciam? quasi dicat: quomodo hoc fiet? et causam
dubitationis subdit ego enim sum senex, et uxor mea processit in diebus suis; quasi dicat: aetas intempesta,
natura inepta; ego generans debilis, terra sterilis. Non autem censetur propter hoc dignus esse venia sacerdos,
dum seriem rerum expostulat: quandocumque enim Deus aliquid indicat, oportet in fide suscipere; nam super
huiusmodi disceptare contumacis est animae: unde sequitur et respondens Angelus dixit ei: ego sum gabriel, qui
asto ante Deum. Beda. Quasi dicat: si homo talia signa promitteret, impune signum flagitare liceret; at cum
Angelus promittat, iam dubitare non decet.
Sequitur et missus sum loqui ad te, et haec tibi evangelizare. Chrysostomus.
Ut cum audias me a Deo missum fore, nihil humanum aestimes ex his quae tibi dicuntur: neque enim ex me
loquor, sed mittentis relata denuntio; haec est enim nuntii bonitas, ut nihil ex se referat.
Beda. Ubi notandum est, quod Angelus se et ante Deum stare, et ad evangelizandum zachariae missum esse
testatur. Gregorius in evang..
Quia et cum ad nos veniunt Angeli, sic exterius implent ministerium, ut tamen nunquam interius desint per
contemplationem: quia etsi circumscriptus est angelicus spiritus, summus tamen spiritus, qui Deus est,
circumscriptus non est.
Angeli itaque etiam missi ante ipsum sunt: quia quomodolibet missi veniant, intra ipsum currunt. Beda. Dat
autem ei signum quod rogatur: ut qui discredendo locutus est, iam tacendo credere discat: unde sequitur et ecce
eris tacens, et non poteris loqui. Chrysostomus. Ut a VI generativa ad organa vocalia vincula transferantur. Nec
intuitu sacerdotii ei parcitur; sed ob hoc plectebatur amplius: quia circa fidem ceteris praeesse debebat.
Theophylactus. Sed quia verbum kophos, quod etiam infra subiungitur, potest tam surdum quam mutum
significare, bene ait eris surdus, et non poteris loqui. Convenienter enim haec duo passus est: tamquam enim
inobediens surditatem incurrit, et tamquam contradictor taciturnitatem. Chrysostomus. Dicit autem et ecce, quasi
dicat: in hoc instanti. Sed considera miserationem domini in hoc quod sequitur usque in diem quo haec fient;
quasi dicat: cum per eventus rerum quod dico ostendero, et noveris te iure punitum; tunc te de poena eripiam. Et
causam poenae ostendit cum subditur pro eo quod non credidisti verbis meis, quae implebuntur in tempore suo;
non attendens virtutem eius qui misit me, cui ego assisto.
Si autem is qui erga nativitatem mortalem incredulus erat punitur; qualiter qui caelestem, et ineffabilem
calumniatur, vitabit ultionem? Graecus. Dum autem haec intrinsecus agerentur, dilatio temporis admirari cogebat
6

