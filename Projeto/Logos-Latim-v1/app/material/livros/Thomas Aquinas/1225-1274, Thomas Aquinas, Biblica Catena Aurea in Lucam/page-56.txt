Ambrosius. Mystice autem navis Petri, secundum matthaeum fluctuat, secundum Lucam repletur piscibus, ut et
principia ecclesiae fluctuantis, et posteriora exuberantis agnoscas. Non turbatur ista quae Petrum habet; turbatur
illa quae Iudam habet: in utraque Petrus; sed qui suis meritis firmus est, turbatur alienis. Caveamus igitur
proditorem, ne per unum plurimi fluctuemus. Illic turbatio ubi modica fides; hic securitas ubi perfecta dilectio.
Denique etsi aliis imperatur ut laxent retia sua, soli tamen Petro dicitur duc in altum, hoc est in profundum
disputationum.
Quod est tam altum quam scire Dei filium? quae sunt autem apostolorum quae laxari iubentur retia, nisi
verborum complexiones, et quasi quidam orationis sinus, et disputationum recessus, qui eos quos ceperint non
amittant? et bene apostolica instrumenta piscandi retia sunt, quae non captos perimunt, sed reservant, et
fluctuantes de infimis ad superna transducunt. Dicit autem praeceptor, per totam noctem laborantes nihil
cepimus: quia non hoc humanae facundiae opus, sed supernae vocationis est munus.
Qui autem nihil ante ceperant, magnam in verbo domini concludunt piscium multitudinem. Cyrillus. Hoc autem
fuit figura futuri: non enim incassum laborabunt evangelicae doctrinae rete tendentes; sed greges gentium
aggregabunt.
Augustinus de quaest. Evang..
Quod autem retia rumpebantur piscium copia, et naviculae impletae sunt, ita ut pene mergerentur, significat
hominum carnalium multitudinem tantam futuram in ecclesia, ut etiam disruptione pacis per haereses et
schismata scinderetur.
Beda. Rumpitur autem rete, sed non labitur piscis, quia suos dominus inter persequentium scandala servat.
Ambrosius.
Alia autem navis est Iudaea, ex qua ioannes et Iacobus eliguntur. Hi igitur de synagoga ad navim Petri, hoc est
ad ecclesiam, convenerunt, ut implerent ambas naviculas: omnes enim in nomine Jesu genuflectunt, sive Iudaeus
sive Graecus.
Beda. Vel alia navis est ecclesia gentium, quae et ipsa, una navicula non sufficiente, piscibus impletur electis:
quia novit dominus qui sunt eius. Et apud ipsum certus est suorum numerus electorum; dumque tot in Iudaea
credituros non invenit quot ad fidem vitamque praedestinatos novit aeternam, quasi alterius navis receptacula
piscibus quaerens suis, corda quoque gentium fidei gratia replet. Et bene rupto reti socia navis advocatur, quando
Iudas proditor, simon magus, Ananias et Saphira, et multi discipulorum abierunt retro: ac Deinde barnabas et
Paulus ad gentium sunt apostolatum segregati. Ambrosius. Possumus tamen et aliam ecclesiam intelligere navim
alterius: ab una enim plures ecclesiae derivantur. Cyrillus. Innuit autem sociis ut auxiliarentur eis: multi enim
sequuntur apostolorum labores; et prius illi qui evangeliorum ediderunt Scripturas, post quos alii praesides et
populorum pastores, et in Deitatis doctrina periti. Beda. Harum autem impletio navium in fines saeculi crescit;
sed quod impletae merguntur, hoc est in submersione premuntur (non enim sunt submersae, sed periclitatae),
apostolus exponit dicens: in novissimis diebus erunt tempora periculosa, et erunt homines seipsos amantes, etc.:
nam mergi naves, est homines in saeculo, ex quo electi per fidem fuerant, morum pravitate relabi.
|#3 Lectio 3
Ambrosius. Admirabatur Petrus dona divina; et quo plus metuerat, praesumebat minus; unde dicitur quod cum
videret simon Petrus, procidit ad genua iesu, dicens: exi a me, domine, quia homo peccator sum. Cyrillus.
Reducens enim ad conscientiam patrata delicta, tremit et trepidat, et velut immundus mundum non credit se
posse suscipere: acceperat enim a lege, distinguendum esse inter maculatum et sanctum. Gregorius Nyssenus.
Cum enim mandasset demergere retia, tanta copia piscium capta est, quantum ipse maris dominus et terrae
voluerat.
Vox enim verbi semper est vox virtutis, cuius praecepto in origine mundi lux et ceterae creaturae prodibant. In
his admiratur Petrus; unde sequitur stupor enim circumdederat eum, et omnes qui cum illo erant, in captura
piscium quam ceperant; similiter autem Iacobum et ioannem filios zebedaei, qui erant socii simonis.
Augustinus de cons. Evang..
Andream non nominat, qui tamen intelligitur in ea navi fuisse, secundum matthaei et marci narrationem.
Et ait ad simonem Jesus: noli timere.
Ambrosius. Dic et tu exi a me, domine, quia peccator sum, ut respondeat Deus noli timere. Indulgenti domino
peccatum fatere. Vides quam bonus dominus, qui tantum tribuit hominibus ut vivificandi habeant potestatem;
unde sequitur ex hoc iam homines eris capiens. Beda.
Hoc ad ipsum Petrum specialiter pertinet: exponit enim ei dominus quid haec captura piscium significet; quod
scilicet ipse sicut nunc per retia pisces, sic aliquando per verba sit capturus homines: totusque facti huius ordo
quid in ecclesia, cuius ipse typum tenet, quotidie geratur, ostendit. Chrysostomus. Considera autem eorum fidem
et obedientiam; habentes enim opus prae manibus appetibilis piscationis, cum audissent mandantem, non
distulerunt, sed relictis omnibus sequebantur.
Talem enim obedientiam requirit a nobis Christus, ut eam non praetermittamus, etiam si aliquid valde
necessarium urgeat; unde et sequitur et subductis ad terram navibus, relictis omnibus, secuti sunt eum.
Augustinus de cons. Evang..
56

