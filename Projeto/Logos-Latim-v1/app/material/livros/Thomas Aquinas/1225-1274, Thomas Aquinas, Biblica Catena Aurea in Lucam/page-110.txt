Quorum summa est ut adeo virtuosi existant quod non minus propter vitae modum quam propter eorum verbum
evangelium proficiat. Gregorius in evang..
Tanta enim praedicatorum debet esse in Deo fiducia ut praesentis vitae sumptibus quamvis non provideant,
tamen sibi hos non deesse certissime sciant: ne dum mens eius occupatur ad temporalia, minus aliis provideat
aeterna.
Cyrillus. Sic igitur praeceperat nec de ipso subiecto curam habere, cum dixerat mitto vos sicut agnos inter lupos.
Nec etiam concessit sollicitos esse erga extrinseca corpori, cum dixit nolite portare sacculum neque peram. Nec
etiam concessit portare aliquid eorum quae nondum unita sunt corpori; unde subdit neque calceamenta. Non
solum autem sacculum et peram portare prohibuit, sed nec aliquam studii distractionem permisit assumere, quos
nec ab obviantium salutatione distrahi voluit; unde subdit et neminem per viam salutaveritis: quod et dudum ab
eliseo dictum fuit; quasi dicat: recto tramite ad opus procedite, non alternantes benedictionibus benedictiones:
damnum enim est expendere tempus praedicationibus competens. Ambrosius.
Non ergo haec dominus prohibuit quod benevolentiae displiceret officium, sed quod persequendae devotionis
intentio plus placeret. Gregorius Nazianzenus. Mandavit etiam hoc eis dominus ad verbi gloriam, ne videretur in
eis magis vigere blanditias: voluit etiam eos non esse sollicitos in verbis alienis. Gregorius. Haec autem verba si
quis etiam per allegoriam velit intelligi, pecunia clausa in sacculo est sapientia occulta. Qui igitur sapientiae
verbum habet, et hoc erogare proximo negligit, quasi pecuniam in sacculo ligatam tenet. Per peram vero, onera
saeculi, per calceamenta mortuorum operum exempla significantur. Qui ergo officium praedicationis suscipit,
dignum non est ut onus saecularium negotiorum portet; ne dum hoc eius colla deprimit, ad praedicanda caelestia
non assurgat: nec debet stultorum operum exempla conspicere, ne sua opera quasi ex mortuis pellibus credat
munire; ne scilicet quia alios talia fecisse considerat, se etiam facere licenter putet. Ambrosius. Nihil etiam
dominus in nobis mortale vult esse. Mortale enim atque terrenum calceamentum Moyses iubetur solvere, cum
mitteretur ad populum liberandum. Quod si quem movet qua ratione in Aegypto calceati iubentur edere agnum,
apostoli autem sine calceamento ad praedicandum evangelium diriguntur; is considerare debet, quia in Aegypto
positus debet adhuc morsus cavere serpentis, multa enim venena in Aegypto: et qui typo Pascha celebrat, patere
potest vulneri: qui autem minister est veritatis, venena non trepidat. Gregorius.
Omnis autem qui salutat in via, ex occasione salutat itineris, non ex studio optandae salutis. Qui igitur non amore
aeternae patriae, sed praemiorum ambitu salutem audientibus praedicat, quasi in itinere salutat: quia ex
occasione et non ex intentione salutem audientibus exoptat.
|#3 Lectio 3
Chrysostomus. Bonorum omnium mater pax est, sine qua cetera inania sunt: propter quod dominus discipulis
intrantibus domos, illico pacem iussit proferre tamquam bonorum indicium, dicens in quamcumque domum
intraveritis, primum dicite: pax huic domui. Ambrosius. Ut scilicet pacis perferamus nuntium, ipse primus
ingressus pacis benedictione celebretur.
Chrysostomus. Unde pontifex ecclesiae tradit eam, dicens: pax vobis.
Implorant autem pacem sancti, non solum eam quae versatur inter homines ad invicem, sed et eam quae pertinet
ad nos ipsos: nam saepius in pectore bellum gerimus, et nullo molestante turbamur, nec non prava desideria
contra nos crebro insurgunt. Titus. Dicitur autem pax huic domui, scilicet habitantibus domum: omnes
alloquantur, maiores pariter et minores, neque cum indignis vestra salutatio dirigetur; unde subditur et si ibi
fuerit filius pacis, requiescet super illum pax vestra; quasi dicat: vos quidem proferetis verbum, res autem pacis
applicabitur meo iudicio, ubicumque dignum esse videbitur. Si quis autem non sit dignus, non estis delusi, nec
verborum vestrorum gratia periit; immo reciprocatur ad vos; et hoc est quod subditur sin autem, ad vos
revertetur. Gregorius.
Pax enim quae ab ore praedicatoris offertur, aut requiescet in domo, si in ea fuerit quisquam praedestinatus ad
vitam, et caeleste verbum sequitur, quod audit; aut si nullus audire voluerit, ipse praedicator sine fructu non erit,
quia ad eum pax revertitur, dum ei a domino pro labore sui operis merces recompensatur.
Si autem pax nostra recipitur, dignum est ut ab eis terrena stipendia consequamur, quibus patriae caelestis
praemia offerimus; unde sequitur in eadem autem domo manete edentes et bibentes quae apud illos sunt. Ecce
qui peram et sacculum portari prohibuit, sumptus et alimenta ex eadem praedicatione concedit.
Chrysostomus. Sed ne aliquis diceret: consumo res proprias parando advenis mensam, illum primo intrantem
facit tibi pacis donum offerre, cui nihil est aequale, ut scias te maiora, quam des, suscipere. Titus. Vel aliter
continua.
Quia non estis constituti iudices eorum qui sunt digni vel indigni, edatis et bibatis quae vobis offeruntur ab eis.
Dimittite autem mihi eorum qui vos recipiunt examen; nisi vobis quoque sit notum non esse ibi filium pacis; tunc
enim fortassis retrocedere debetis. Theophylactus.
Vide igitur qualiter discipulos mendicare instituit, et pro pretio eos nutrimentum habere voluit; nam subditur
dignus est enim operarius mercede sua. Gregorius in evang.. Sunt enim iam de mercede operarii ipsa alimenta
sustentationis; ut hic merces de labore praedicationis inchoetur quae illic de veritatis visione perficitur. Qua in re
considerandum est quod uni nostro operi duae mercedes debentur: una in via, quae nos in labore sustentat; alia in
110

