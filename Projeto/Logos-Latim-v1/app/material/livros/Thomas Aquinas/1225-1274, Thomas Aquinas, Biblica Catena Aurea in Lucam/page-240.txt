omnibus Scripturis quae de ipso erant: quasi diceret: postquam estis tardi, ego promptos vos reddam, mysteria
Scripturarum vobis exponendo: nam sacrificium Abrahae, cum Isaac dimisso immolatus est aries, hoc
praefiguravit. Sed in aliis Scripturis propheticis sparsim iacent mysteria crucis et resurrectionis Christi.
Beda. Si autem Moyses et prophetae de Christo locuti sunt, et eum per passionem in gloriam intraturum
praedixerunt; quomodo gloriatur se esse christianum qui neque qualiter Scripturae ad Christum pertineant
investigat, neque ad gloriam quam cum Christo habere cupit, per passionem attingere desiderat? Graecus. Quia
vero praedixit evangelista tenebantur oculi eorum ne eum agnoscerent, donec sermo domini mentem eorum
moveret ad fidem; convenienter opportunum sui aspectum auditui subiungit; unde sequitur et appropinquaverunt
castello quo ibant, et ipse finxit se longius ire. Augustinus de quaest. Evang..
Quod non ad mendacium pertinet: non enim omne quod fingimus, mendacium est; sed quando id fingimus quod
nihil significat, tunc mendacium est; cum autem fictio nostra refertur ad aliquam significationem, non est
mendacium, sed aliqua figura veritatis; alioquin omnia quae a sapientibus et sanctis viris, vel etiam ab ipso
domino figurate dicta sunt, mendacia deputabuntur, quia secundum usitatum intellectum non consistit veritas in
talibus dictis. Sicut autem dicta, ita etiam finguntur facta sine mendacio ad aliquam rem significandam.
Gregorius in evang..
Quia ergo adhuc in eorum cordibus peregrinus erat a fide, ire se longius finxit. Fingere namque componere
dicimus: unde et compositores luti, figulos vocamus. Nihil ergo simplex veritas per duplicitatem fecit; sed talem
se exhibuit in corpore, qualis apud illos erat in mente.
Sed quia esse extranei a caritate non poterant hi cum quibus caritas gradiebatur, eum ad hospitium quasi
peregrinum vocant; unde sequitur et coegerunt illum: ex quo exemplo colligitur quia peregrini ad hospitium non
solum invitandi sunt, sed etiam trahendi. Glossa. Nec solum factis eum cogunt, sed etiam verbis inducunt;
sequitur enim dicentes: mane nobiscum, quoniam advesperascit, et inclinata est iam dies, scilicet ad occasum.
Gregorius. Ecce autem cum per membra sua Christus suscipitur, susceptores suos etiam per semetipsum requirit;
sequitur enim et intravit cum illis.
Mensam ponunt, cibos afferunt, et Deum quem in Scripturae sacrae expositione non cognoverant, in panis
fractione cognoscunt; sequitur enim et factum est, dum recumberet cum illis, accepit panem et benedixit ac
fregit, et porrigebat illis. Et aperti sunt oculi eorum, et cognoverunt eum.
Chrysostomus. Quod non de sensibilibus oculis dictum est, sed de sensu mentali.
Augustinus de cons. Evang.. Neque enim clausis oculis ambulabant, sed inerat aliquid, quo non sinerentur
agnoscere quod videbant; quod scilicet caligo et aliquis humor efficere solet; non quia dominus non poterat
transformare carnem suam, ut alia revera esset effigies quam solebant intueri; quandoquidem et ante passionem
transformatus est in monte, ut facies eius claresceret sicut sol: sed non ita nunc factum est: non enim
incongruenter accipimus hoc impedimentum in oculis eorum a Satana factum fuisse, ne agnosceretur Jesus. Sed
tantum a Christo facta est permissio usque ad sacramentum panis, ut veritate corporis eius participata, removeri
intelligatur impedimentum inimici, ut Christus possit agnosci.
Theophylactus. Sed et aliud innuit: quod scilicet sumentibus sacrum panem aperiuntur oculi, ut eum agnoscant:
magnam enim et ineffabilem vim habebat domini caro. Augustinus de quaest. Evang..
Vel quod dominus se ire longius finxit cum comitaretur discipulos, exponens eis sacras Scripturas, utrum ipse
esset, ignorantibus, significat quia hospitalitatis officio ad suam cognitionem pervenire posse homines intimavit;
ut, cum longius ipse ab hominibus abscesserit super omnes caelos, cum eis tamen sit qui haec exhibent servis
eius. Tenet ergo Christum, ne longius ab eo eat, quisquis catechizatus verbo in omnibus bonis ei qui se catechizat
communicat.
Etenim isti catechizati erant verbo, cum exponeret eis Scripturas: et quia hospitalitatem sectati sunt, quem in ipsa
expositione Scripturarum non cognoverunt, in panis fractione cognoscunt: non enim auditores legis iusti sunt
apud Deum, sed factores legis iustificabuntur.
Gregorius in evang.. Quisquis ergo audita vult intelligere, festinet ea quae iam intelligere potuit, opere implere.
Ecce dominus non est cognitus dum loqueretur, et dignatus est cognosci dum pascitur; sequitur enim et ipse
evanuit ex oculis eorum. Theophylactus. Non enim tale corpus habebat ut diutius cum eis commorari deberet, ut
ex hoc pariter augeret affectum eorum; unde sequitur et dixerunt ad invicem: nonne cor nostrum ardens erat in
nobis dum loqueretur in via, et aperiret nobis Scripturas? Origenes.
Per quod innuit, quod prolati sermones a salvatore accendebant audientium cor ad amorem divinum. Gregorius
in Hom. Pentec.. Ex audito enim sermone inardescit animus, torporis frigus recedit, mens in superno desiderio fit
anxia. Audire libet praecepta caelestia, et quod mandatis instruitur, quasi tot facibus inflammatur.
Theophylactus. Ardebat ergo cor eorum vel igne verborum domini, quibus intendebant tamquam veris: vel quia
eo disserente Scripturas, percellebatur intrinsecus cor eorum, quod ille qui disserebat dominus esset. Adeo ergo
laetati sunt ut nullam moram passi, mox reversi sint in ierusalem; et hoc est quod sequitur et surgentes eadem
hora regressi sunt in ierusalem. Surrexerunt quidem eadem hora, pervenerunt autem per plures horas, sicut
oportebat sexaginta stadia transeuntes.
Augustinus de cons. Evang..

240

