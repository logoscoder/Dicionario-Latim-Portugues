ut nostra fiat hereditas. Heres Christus est, idemque testator; heres, quia morti propriae supervivit, et
testamentorum quae ipse contulit tamquam hereditaria in nostris profectibus emolumenta consequitur. Beda.
Manifestissime autem dominus probat, Iudaeorum principes non per ignorantiam, sed per invidentiam
crucifixisse filium Dei. Intellexerunt enim hunc esse cui dictum est: dabo tibi gentes haereditatem tuam; sequitur
enim et eiectum extra vineam occiderunt; quia Jesus, ut sanctificaret per suum sanguinem populum, extra portam
passus est. Theophylactus.
Sed quia superius populum, non ierusalem, loco vineae sumpsimus; forsan magis proprie dici potest, quod
occidit quidem eum populus extra vineam; idest, extra populi manus passus est dominus, quia scilicet populus ei
non propriis manibus necem intulit, sed tradens hunc Pilato et gentibus. Quidam autem per vineam Scripturam
intellexerunt, cui non credentes, dominum necaverunt: unde extra vineam, idest extra Scripturam, dicitur
dominus passus. Beda. Sive eiectus extra vineam et occisus est, quia prius est ab infidelium corde repulsus, ac
Deinde cruci addictus est. Chrysostomus.
Dispensationis autem, non negligentiae est post prophetas Christum venisse: non enim Deus omnia repente
prosequitur, sed condescendit propter sui pietatem: quia si post servos venientem filium contempserunt, multo
magis nec antea eum audirent: qui enim non audiebant minora praecepta, quomodo audivissent maiora?
Ambrosius. Pulchre autem interrogat, ut sua se ipsi damnent sententia; sequitur enim quid ergo faciet illis
dominus vineae? basilius. Hoc autem fit, quasi his qui damnantur nihil habentibus opponere evidentiae iuris.
Proprium autem est divinae miserationis non infligere poenas silentio, sed praedicere minis, revocando eos ad
poenitentiam; unde et hic sequitur veniet, et perdet colonos istos, et dabit vineam aliis. Ambrosius. Venturum
dominum dicit vineae, quod in filio adsit etiam paterna maiestas; vel quod ultimis temporibus praesentior
humanis aspiret affectibus.
Cyrillus. Exclusi sunt igitur Iudaeorum primates, quasi dominicae voluntati repugnantes, et sterilem reddentes
vineam sibi commissam; est autem datus cultus vineae sacerdotibus novi testamenti. Cum autem virtutem
aenigmatis senserunt, recusant illud pati; unde sequitur quo audito, dixerunt illi: absit. Nec tamen evaserunt ob
sui pertinaciam et inobedientiam erga fidem Christi. Theophylactus. Aliter autem videtur matthaeus dicere,
dominum scilicet quaesivisse: quid faciet illis cultoribus dominus vineae? Iudaeos vero respondisse: malos male
perdet.
Non est autem repugnantia: nam utrumque factum est: primo enim ipsi promulgaverunt illam sententiam; postea
sentientes quo tendebat parabola, dixerunt absit, ut Lucas hic narrat. Augustinus de cons.
Evang.. Vel aliter. In illa de qua loquimur turba erant qui dolose dominum interrogaverant, in qua potestate
faceret; erant etiam qui non dolose, sed fideliter acclamaverunt: benedictus qui venit in nomine domini, ac per
hoc erant qui dicerent perdet illos, et vineam suam dabit aliis: quae vox recte etiam ipsius domini fuisse
intelligitur, sive propter veritatem, sive propter membrorum eius cum suo capite unitatem. Erant etiam qui talia
respondentibus dicerent absit: quia intelligebant in seipsos hanc parabolam dictam; sequitur enim ille autem
aspiciens eos ait: quid est ergo quod scriptum est: lapidem quem reprobaverunt aedificantes, hic factus est in
caput anguli? Beda. Quasi dicat: quomodo implebitur haec prophetia, nisi quia Christus a vobis reprobatus et
occisus, credituris est gentibus praedicandus, ut quasi lapis angularis ex utroque populo unum sibi templum
aedificet? eusebius. Lapis autem dicitur Christus propter terrestre corpus, abscissus sine manibus: secundum
visionem Danielis propter ortum ex virgine. Lapis autem non argenteus aut aureus, quia non rex aliquis
gloriosus, sed homo humilis et abiectus; propter quod aedificantes eum reprobaverunt. Theophylactus.
Reprobaverunt enim eum principes populi, cum dixerunt: hic a Deo non est.
Ille vero tam utilis fuit, tam electus, ut in capite anguli poneretur. Cyrillus. Angulo vero comparat sacra Scriptura
concursum utriusque populi, Israelitici scilicet et gentilis, in unam fidem: compegit enim salvator utrumque
populum in unum novum hominem, concilians eos in uno corpore patri. Salubris ergo est lapis angulo facto ab
eo; detrimentum autem infert Iudaeis impugnantibus hunc spiritualem concursum. Theophylactus. Duas autem
condemnationes commemorat: unam quidem animarum suarum, quam passi sunt scandalizati in Christo; et hoc
tangit cum dicit omnis qui ceciderit super illum lapidem, conquassabitur; aliam vero captivitatis et exterminii,
quam intulit eis lapis ab ipsis contemptus; et hoc tangit cum subdit supra quem autem ipse ceciderit, comminuet
illum, vel ventilabit eum: sic enim ventilati sunt Iudaei a Iudaea per universum orbem, ut ab area paleae.
Et attende ordinem: nam praeambulum est scelus in eum commissum, sequitur autem iusta Dei vindicta. Beda.
Vel aliter.
Qui peccator est, et tamen illi credit, cadit quidem super lapidem et conquassatur, reservatur enim per
poenitentiam ad salutem; supra quem vero ille ceciderit, hoc est, cui lapis ipse irruerit, quia ipsum negavit,
comminuet eum, ut nec testa quidem remaneat, in qua hauriatur aquae pusillum. Sive de his dicit quod cadunt
super eum, qui illum modo contemnunt; ideo nondum penitus intereunt, sed conquassantur, ut non recti
ambulent: super quos autem cadit, veniet illis desuper in iudicio cum poena perditionis; ideo comminuet eos, ut
sint tamquam pulvis, quem proicit ventus a facie terrae.
Ambrosius. Vinea etiam typus noster est: agricola quippe omnipotens pater, vitis Christus; at vero nos palmites.
Recte vinea Christi populus nominatur: vel quod crucis in fronte praetexat indicium; vel quod fructus ex
postrema anni legatur aetate; vel quod omnibus, ut ordinibus vinearum, ita pauperibus atque divitibus, servis et
203

