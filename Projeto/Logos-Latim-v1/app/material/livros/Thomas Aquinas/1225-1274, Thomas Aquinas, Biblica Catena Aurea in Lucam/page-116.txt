benefactoribus sponte affectionem totam profundimus. Si igitur bonus est Deus, omnia vero bonum desiderant,
quod voluntarie perficitur, naturaliter nobis inest; quem etsi per bonitatem minime novissemus, ex hoc tamen
quod ab ipso processimus, tenemur ipsum ultra modum amare, tamquam scilicet nobis cognatum.
Maior etiam est et benefactor omnibus qui naturaliter diliguntur. Est igitur primum et praecipuum mandatum
divinae dilectionis; secundum autem primi completivum, et ab eo completum, quo monemur diligere proximum:
unde sequitur et proximum tuum sicut teipsum. Sortimur autem a Deo potentiam ad huius executionem mandati.
Quis autem non novit quoniam mansuetum et communicativum animal est homo, non autem solitarium et
silvestre? nihil enim tam proprium est nostrae naturae, sicut ad invicem communicare, et mutuo indigere, et
cognatum diligere. Quorum ergo praeveniens dominus nobis tradidit semina, horum consequenter fructus
requirit.
Chrysostomus. Tu tamen attende qualiter fere cum eodem excessu postulat utrumque praeceptum; de Deo enim
ait toto corde tuo; de proximo sicut teipsum: quod si diligenter observaretur, nec servus esset nec liber, nec victor
nec victus, nec dives nec pauper, nec notus unquam esset diabolus: potius enim paleae ignis sustinerent
immissionem, quam fervorem caritatis diabolus; adeo cuncta superat dilectionis constantia. Gregorius Moralium.
Cum autem dicatur diliges proximum tuum sicut teipsum, quomodo alteri miserando pius est qui adhuc iniuste
vivendo sit impius sibimetipsi? chrysostomus. Cum autem legisperitus respondisset quae continebantur in lege,
Christus, cui nota sunt omnia, scindit fallaciae eius retia; sequitur enim dixitque illi: recte respondisti; hoc fac, et
vives.
Origenes. Ex his indubitanter colligitur, quod vita quae praedicatur secundum mundi creatorem Deum et
antiquas Scripturas ab eo traditas, vita perpetua est; attestatur enim dominus sumenti ex deuteronomio quidem
illud diliges dominum Deum tuum; ex levitico vero illud diliges proximum tuum sicut teipsum. Haec autem dicta
sunt contra sequaces valentini, basilidis et Marcionis.
Quid enim aliud voluit nos facere ad quaerendum vitam aeternam, nisi quae continent lex et prophetae?
|#9 Lectio 9
Cyrillus. Laudatus legisperitus a salvatore quod recte respondit, in superbiam prorumpit, nullum sibi proximum
putans esse, quasi nullus esset ei in iustitia comparandus; unde dicitur ille autem volens iustificare seipsum, dixit
ad Jesum: et quis est meus proximus? circumveniunt enim eum quodammodo alternatim vitia, a fallacia qua
tentando quaesiverat, ad arrogantiam lapsum. In hoc autem quod quaerit quis est meus proximus? vacuus a
dilectione proximi ostenditur, cum non aestimet aliquem sibi proximum esse: et per consequens a dilectione
divina, quoniam cum fratrem non diligat quem videt, non potest Deum diligere quem non videt. Ambrosius.
Respondit etiam quod nesciret proximum suum, quia non credebat in Christum; et qui Christum nescit, nescit
legem. Cum enim veritatem ignoret, quomodo potest scire legem, quae annuntiat veritatem? theophylactus.
Salvator autem non actibus aut dignitatibus, sed natura determinat proximum: quasi dicat: non putes quod
quamvis iustus sis, nullus tibi sit proximus: omnes namque qui eamdem naturam communicant, proximi tui sunt.
Fias igitur et tu eorum proximus, non loco, sed affectu, et circa eos cura; et ad hoc Samaritanum in exemplum
ducit; unde sequitur suscipiens autem Jesus dixit: homo quidam descendebat ab ierusalem in iericho. Graecus.
Bene est generis appellatio; non enim ait: descendit quidam, sed homo quidam: nam sermo fit de tota
humanitate. Augustinus de quaest. Evang.. Homo enim iste ipse Adam intelligitur in genere humano; ierusalem
civitas pacis, illa caelestis, a cuius beatitudine lapsus est; iericho interpretatur luna, et significat mortalitatem
nostram, propter hoc quod nascitur, crescit, senescit et occidit. Augustinus Hypognosticon.
Vel ierusalem, quae interpretatur visio pacis, Paradisum dicimus.
Ante enim quam peccaret homo, in visione pacis erat, hoc est in Paradiso, ubi quidquid videbat, pax erat, et
laetitia.
Inde descendit quasi humiliatus, et miser factus per peccatum, in iericho, idest in mundum, in quo omnia orta
occidunt, sicut luna. Theophylactus. Non autem dicit: descendit, sed descendebat: semper enim humana natura
ad inferiora tendebat; et non in parte, sed in toto vitae attendebat passibili. Basilius. Convenit etiam hoc, si quis
loca perspexerit: iericho enim tenet loca convallia palaestinae; ierusalem vero in cacumine sita est, occupans
apicem montis. Venit igitur homo ab altis ad infima, ut a latronibus caperetur, qui incolebant desertum; unde
sequitur et incidit in latrones. Chrysostomus.
Primus istius hominis miserandus est casus, qui inermis ac destitutus in latrones inciderit; quique improvidus
incautusque eam viam elegerit qua evadere praedonum manus nequiverit; non enim posset inermis armatos,
improvidus pessimos, incautus nocivos effugere: quippe cum malitia semper armata sit dolis, crudelitate septa,
munita fallacia, et ad nocendi saevitiam praeparata. Ambrosius.
Qui sunt autem isti latrones, nisi Angeli noctis atque tenebrarum, in quos non incidisset nisi eis mandati caelestis
devius se fecisset obnoxium? chrysostomus. In exordio igitur mundi nocendi fallaciam diabolus est operatus in
hominem, in quem fallendi virus exercuit, et malitiae nocentiam dedicavit. Augustinus.
Incidit ergo in latrones, idest in diabolum et Angelos eius: qui per inobedientiam primi hominis humanum genus
despoliaverunt, morum scilicet ornamentis, et vulneraverunt, dono scilicet possibilitatis liberi arbitrii perdito;
unde sequitur qui etiam despoliaverunt eum, et plagis impositis abierunt. In illo enim peccante plagam fecit, in
116

