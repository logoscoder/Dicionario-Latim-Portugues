Gregorius Nyssenus. Et quia cum utraque hominis particula, anima scilicet et corpore, unita est Deitas, per
utraque patebant supernae naturae indicia. Corpus enim reconditum in se lumen declarabat, cum palpando
praestabat remedia, sed anima praepotenti voluntate divinam ostendebat virtutem: velut enim sensus tactus
proprius corporis est, sic et animae voluntarius motus: vult anima, tangit corpus.
Ambrosius. Dicit ergo volo, propter Photinum; imperat propter Arium; tangit propter Manichaeum. Nihil autem
medium est inter opus Dei atque praeceptum, ut intelligas medentis affectum, virtutem operis; unde sequitur et
confestim lepra discessit ab illo. Sed ne lepra transire possit in medicum, unusquisque dominicae humilitatis
exemplo iactantiam vitet; nam sequitur et praecepit illi ut nemini diceret: ut scilicet doceret non vulganda nostra
beneficia, sed premenda, ut non solum a mercede abstineamus pecuniae, sed etiam gratiae. Aut fortasse illa
silentii causa est imperati, quod meliores putabat, qui fide magis spontanea quam speratis beneficiis credidissent.
Cyrillus.
Leproso etiam silente sufficiebat ipsa negotii vox ad narrandum omnibus agnoscentibus per eum potestatem
curantis.
Chrysostomus in Matth.. Et quia ut plurimum homines, dum aegrotant, Dei sunt memores, ut autem convalescunt
hebetantur, mandat ut Deum prae oculis habeat, dans gloriam Deo; unde sequitur sed vade, ostende te sacerdoti:
ut scilicet mundatus leprosus committeret se sacerdotis aspectui; ac sic per illius censuram numeraretur inter
suos. Ambrosius. Et ut etiam intelligeret sacerdos non legis ordine, sed gratia Dei supra legem esse curatum; et
dum mandatur sacrificium secundum praeceptum Moysi, ostendit dominus quia legem non solveret, sed
impleret; unde sequitur et offer pro emundatione tua sicut praecepit Moyses.
Augustinus de quaest. Evang..
Videtur hic approbare sacrificium quod per Moysen praeceptum est, cum id non recipiat ecclesia: quod ideo
iussisse intelligi potest, quia nondum coeperat esse sacrificium sanctum sanctorum, quod corpus eius est: non
enim oportebat auferri significativa sacrificia priusquam illud quod significabatur confirmatum esset
contestatione apostolorum praedicantium, et fide credentium populorum. Ambrosius.
Vel quia lex spiritualis est, videtur sacrificium mandasse spirituale; unde dixit sicut praecepit Moyses; denique
addidit in testimonium illis. Titus. Haeretici perperam hoc accipiunt, dicentes in opprobrium legis esse dictum.
Qualiter autem iuberet offerre pro emundatione secundum praeceptum Moysi? chrysostomus in matthaeum.
Dicit ergo in testimonium illis, quia ex hoc facto ostenditur Christum incomparabili excellentia Moysi praeferri;
quia enim Moyses insufficiens erat a sorore leprae pellere morbum, orabat dominum ut eam liberaret; sed
salvator in potestate divina protulit volo, mundare. Cyrillus.
Vel in testimonium illis, hoc est ad reprehensionem eorum, et ad probationem quod legem revereor. Cum enim te
curaverim, mitto te ad sacerdotum experientiam, ut attesteris mihi quod non sum praevaricatus in legem. Et
quamvis dominus impendens remedia, moneret nemini dicere, instruens nos evitare superbiam; fama tamen eius
volabat, undique installans auditui cunctorum miraculum; unde sequitur perambulabat magis sermo de illo.
Beda. Unius autem perfecta salvatio multas ad dominum cogit turbas: unde sequitur et conveniebant turbae
multae, ut audirent et curarentur ab infirmitatibus suis. Ut enim leprosus exterius se sanatum doceret, perceptum
beneficium, ut marcus ait, etiam iussus non tacet.
Gregorius Moralium.
Redemptor autem noster per diem miracula in urbibus exibet, et ad orationis studium in nocte pernoctat: unde
sequitur ipse autem secedebat in desertum, et orabat: ut perfectis videlicet praedicatoribus innuat quatenus nec
activam amore speculationis funditus deserant, nec contemplationis gaudia operationis nimietate contemnant;
sed quieti contemplantes sorbeant quod occupati erga proximos loquentes profundant. Beda. Quod autem secedit
orare, non ei naturae tribuas quae dicit volo, mundare, sed ei quae extendens manum tetigit leprosum: non quod
iuxta Nestorium gemina sit filii persona; sed eiusdem personae, sicut naturae, sic et operationes sunt duae.
Gregorius Nazianzenus. Et opera quidem in populo, orationes autem in deserto peragebat ut plurimum; sanciens
quod liceat parumper quiescere, ut mente sincera cum Deo colloquamur. Neque enim ipse indigebat remotione,
quia non erat in eo quod remitteretur, cum Deus esset: sed ut pateat nobis et operationis hora et altioris solertiae.
Beda. Typice autem leprosus humanum genus languidum peccatis designat, plenum lepra: quia omnes
peccaverunt, et egent gratia Dei, ut scilicet extenta manu, idest verbo Dei humanam contingente naturam, a prisci
erroris varietate mundentur, et offerant Deo pro emundatione corpora sua hostiam vivam. Ambrosius. Si autem
leprae medicina verbum est, contemptus verbi lepra mentis est. Theophylactus.
Vide autem, quod postquam mundatus est aliquis, tunc dignus est offerre hoc munus, scilicet corpus et
sanguinem domini, quod est divinae unitum naturae.
|#5 Lectio 5
Cyrillus. Scribae et Pharisaei, qui facti fuerant prodigiorum Christi visores, audiebant ipsum quoque docentem;
unde dicitur et factum est in una dierum, et Jesus sedebat docens; et erant Pharisaei sedentes, et legis doctores,
qui venerant ex omni castello Galilaeae, et Iudaeae, et ierusalem; et virtus domini erat ad sanandum eos. Non
quasi mutuo acciperet potestatem alterius, sed quasi Deus et dominus propria operabatur virtute.

58

