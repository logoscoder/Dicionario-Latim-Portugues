enim etiam in tenebris lumen a lucerna emitti illuminans medium. Et ita, si per emissionem luminis oculus videt,
sequitur quod etiam in tenebris oculus videre possit.
|#10 Deinde cum dicit dicere autem excludit positionem Platonis quam in timaeo ponit dicens, quod, quando
lumen egreditur ex oculo, si quidem inveniat in medio lumen, salvatur per ipsum, sicut per sibi simile, et ex hoc
accidit visio. Si tamen non inveniat lumen, sed tenebras, propter dissimilitudinem tenebrarum ad lumen ab oculo
egrediens extinguitur, et ideo oculus non videt.
|#11 Sed Aristoteles dicit hanc causam non esse veram; et hoc probat ibi, quae enim.
Non enim potest assignari ratio, quare lumen oculi a tenebris extinguitur, dicebant enim Platonici tres esse
species ignis: scilicet lumen, flammam, et carbonem. Ignis autem, cum sit naturaliter calidus et siccus,
extinguitur, vel ex frigido, vel ex humido: et hoc manifeste apparet in carbonibus et flamma. Sed neutrum
contingit in lumen, quia nec per frigidum nec per humidum extinguitur. Non ergo bene dicitur, quod extinguitur
ignis per modum ignis. Alexander autem in commento dicit, quod invenitur alia litera talis: qualis videtur
quidem in carbonibus esse ignis et flamma in lumine: neutrum autem videtur conveniens. Neque enim humidum,
nec frigidum, quibus extinctio fit. Et secundum hanc literam ratio Aristotelis magis videtur esse ad propositum.
Lumen enim igneum quod apparet in carbonibus et flamma extinguitur frigido aut humido. Tenebrae autem
neque sunt aliquid frigidum nec humidum. Non ergo per tenebras potest extingui lumen igneum egrediens ab
oculo.
|#12 Posset autem aliquis dicere, quod lumen igneum egrediens ab oculo non extinguitur in tenebris, sed quia
debile est, nec confortatur ab exteriori lumen, ideo latet nos.
Et propter hoc non fit visio.
|#13 Sed Aristoteles hoc reprobat ibi, si igitur.
Circa quod sciendum est, quod lumen igneum extinguitur vel obtenebratur dupliciter.
Uno quidem modo secundum proprietatem luminis, prout parvum lumen extinguitur ex praesentia maioris
luminis. Alio modo secundum proprietatem ignis, qui extinguitur in aqua. Si ergo illud debile lumen ab oculo
egrediens esset igneum, oporteret quod extingueretur in die propter excellentiorem claritatem, et in aqua propter
contrarietatem ad ignem; et per consequens inter glacies magis obtenebraretur praedictum lumen visibile.
Videmus enim hoc accidere in flamma et in corporibus igneis vel ignitis, quod tamen non accidit circa visum.
Unde patet praedictam responsionem vanam esse.
|#14 Deinde cum dicit empedocles autem narrat opinionem empedoclis, de cuius improbatione iam dictum est:
et dicit quod empedocles videtur aestimare sicut dictum est, quod visio fiat lumine exeunte: et ponit verba eius
quae metrice protulit. Dicebat enim quod ita accidit in visu, sicut quando aliquis cogitans progredi per aliquod
iter per noctem hyemis, flant venti, praeparat lucernam, accendens lumen ardentis ignis, licet impetus omnium
ventorum sufficienter prohibens, ponens accensum in laternam, et per hoc flatum ventorum spirantium
impediens, scilicet eos ne possint eorum flatus pervenire usque ad lumen ignis, lumen autem ignis contentum
extragrediatur, et quanto magis expansum fuerit extra, tanto magis illustrat aerem, ita tamen quod radii exeuntes
sunt domiti, idest attenuati per velum laternae, puta per pellem, vel aliud huiusmodi. Non enim ita clare
illuminatur aer per laternam, sicut illuminaretur ab igne non velato. Et similiter dicit accidere in oculo in quo
lumen antiquum, idest a prima formatione oculi ad sensum contutatur, idest tute conservatur in miringis, idest in
tunicis oculi per quas sicut per quosdam subtiles linteos lumen diffunditur circumquaque per pupillam, quae
quidem tunicae revelant radiis per eas emissis profundum aquae fluentis circa ignis accensum in pupilla ad
nutritionem, vel potius contemperationem ignis in profundo collocati. Et sic lumen extra pervenit, quando magis
fuerit expansum, ab interiori procedens. Vel quod dicit circulo referendum est ad circularitatem pupillae.
|#15 Notandum est, quod signanter dixit per velum domitis radiis, ad signandum causam quare non videtur in
tenebris, quia scilicet lumen egrediens debilitatur per hoc quod transit per praedicta velamenta ut possint perfecte
aerem illuminare. Positis autem verbis empedoclis, subiungit, quod aliquando dicebat visionem fieri per
emissionem luminis, ut dictum est, aliquando autem dicebat quod visio fit per quaedam corpora defluentia a
visibilibus et pervenientia ad visum; et forte eius opinio erat, quod utrumque coniungeretur ad visionem.
|+4 Lectio 4
|#1 Post opinionem Platonis et empedoclis hic tertio Philosophus prosequitur de opinione democriti.
Circa quod tria facit. Primo ostendit in quo democritus bene dixerit et in quo male.
Secundo prosequitur illud in quo male dixit, ibi, incongruum autem est. Tertio prosequitur illud, in quo bene
dixit, ibi, quod visus namque.
9

