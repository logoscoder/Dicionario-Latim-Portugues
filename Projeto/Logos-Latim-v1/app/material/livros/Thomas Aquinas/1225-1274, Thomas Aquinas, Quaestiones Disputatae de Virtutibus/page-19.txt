Praeterea, tullius dicit, quod celsitudo animi est nobis a natura. Sed hoc videtur ad magnanimitatem pertinere.
Ergo magnanimitas inest nobis a natura; et eadem ratione aliae virtutes.
AG6
Praeterea, ad faciendum opus virtutis non requiritur nisi posse bonum, et velle, et nosse.
Sed notio boni inest nobis a natura, ut dicit Augustinus in II de libero arbitrio.
Velle etiam bonum inest homini a natura, ut idem dicit super genes. Ad litteram. Posse etiam bonum inest
homini naturaliter, cum voluntas sit domina sui actus. Ergo ad opus virtutis sufficit natura. Virtus igitur est
homini naturalis, quantum ad sui inchoationem.
AG7
Sed diceretur, quod virtus est homini naturalis quantum ad sui inchoationem, sed perfectio virtutis non est a
natura. Sed contra est quod Damascenus dicit in III Lib.: manentes in eo quod secundum naturam, in virtute
sumus; declinantes autem ab eo quod est secundum naturam, ex virtute, ad id quod est praeter naturam
devenimus et in malitia sumus. Ex quo patet, quod secundum naturam inest a malitia declinare. Sed hoc est
perfectae virtutis. Ergo et perfectio virtutis est a natura.
AG8
Praeterea, virtus, cum sit forma, est quoddam simplex, et partibus carens. Si igitur secundum aliquid sui est a
natura videtur quod totaliter sit a natura.
AG9
Praeterea, homo dignior est et perfectior aliis creaturis irrationalibus. Sed aliae creaturae sufficienter habent a
natura ea quae pertinent ad suam perfectionem. Cum igitur virtutes sint quaedam perfectiones hominis, videtur
quod insint homini a natura.
AG10
Sed diceretur, quod hoc non potest esse, quia perfectio hominis consistit in multis et diversis; natura autem
ordinatur ad unum.
Sed contra est, quod virtutis inclinatio est etiam ad unum, sicut et naturae: dicit enim tullius, quod virtus est
habitus in modum naturae, rationi consentaneus. Ergo nihil prohibet virtutes inesse homini a natura.
AG11
Praeterea, virtus in medio consistit.
Medium autem est unum determinatum. Ergo nihil prohibet inclinationem naturae esse ad id quod est virtutis.
AG12
Praeterea, peccatum est privatio modi, speciei et ordinis. Sed peccatum est privatio virtutis. Ergo virtus consistit
in modo, specie et ordine. Sed modus, species et ordo sunt homini naturalia. Ergo virtus est homini naturalis.
AG13
Praeterea, pars appetitiva in anima sequitur partem cognitivam. Sed in parte cognitiva est aliquis habitus
naturalis, scilicet intellectus principiorum. Ergo et in parte appetitiva et affectiva, quae est subiectum virtutis, est
aliquis habitus naturalis; et ita videtur quod aliqua virtus sit naturalis.
AG14
Praeterea, naturale est cuius principium est intra; sicut ferri sursum est naturale igni, quia principium huius
motus est in eo quod movetur. Sed principium virtutis est in homine.
Ergo virtus est homini naturalis.
AG15
Praeterea, cuius est semen naturale, ipsum quoque est naturale. Sed semen virtutis est naturale; dicit enim
quaedam Glossa, Hebr., I, quod voluit Deus inseminare omni animae initia sapientiae et intellectus. Ergo videtur
quod virtutes sint naturales.
AG16
Praeterea, contraria sunt eiusdem generis.
Sed virtuti contrariatur malitia. Malitia autem est naturalis; dicitur enim Sap., XII, V. 10: erat enim naturalis
malitia eius; et Ephes., II, 3, dicitur: eramus natura filii irae. Ergo videtur quod virtus sit naturalis.
AG17
Praeterea, naturale est quod vires inferiores rationi subdantur; dicit enim Philosophus in III de anima, quod
appetitus superioris, qui est rationis, movet inferiorem, qui est partis sensitivae; sicut sphaera superior movet
inferiorem sphaeram. Virtus autem moralis in hoc consistit quod inferiores vires rationi subdantur. Ergo
huiusmodi virtutes sunt naturales.
AG18
Praeterea, ad hoc quod aliquis motus sit naturalis, sufficit naturalis aptitudo interioris principii passivi. Sic enim
generatio simplicium corporum dicitur naturalis, et etiam motus caelestium corporum; nam principium activum
caelestium corporum non est natura, sed intellectus; principium etiam generationis simplicium corporum est
extrinsecus. Sed ad virtutem inest homini aptitudo naturalis; dicit enim Philosophus in II ethicor.: innatis quidem
nobis a natura suscipere, perfectis autem ab assuetudine. Ergo videtur quod virtus est naturalis.
AG19
19

