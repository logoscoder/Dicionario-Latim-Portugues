Ad nonum dicendum, quod certitudo quae est in beatis de perpetua stabilitate, non est per aliquid quod
expectetur futurum, sed per id quod iam acceperunt; unde non pertinet ad rationem spei.
RA10
Ad decimum dicendum, quod, sicut Philosophus dicit in III physic., in motibus accipiuntur magis et minus loco
contrariorum, ut magis et minus album loco albi et nigri; et similiter magis et minus bonum loco boni et mali. Sic
igitur beatitudo superveniens evacuat spem, non sicut bonum malum, sed minus bonum; sicut iuventus
pueritiam.
RA11
Ad undecimum dicendum, quod obiectum alicuius virtutis potest deesse dupliciter. Uno modo, cum possibilitate
habendi; et sic etiam obiecto non habito potest esse actus virtutis et virtus, sub hac conditione, si facultas adesset.
Alio modo, cum impossibilitate habendi: et sic nec habitus nec actus manet: frustra enim remaneret. Et hoc modo
tollitur obiectum spei in patria; quia nunquam de cetero erit possibile beatitudinem esse futuram.
RA12
Ad duodecimum dicendum, quod fortitudo illa quae erit in sanctis, non erit consequens ex principio
praeexistenti, id est ex perfecta inhaesione ad omnipotentem Deum; non autem erit ordinata ut ad finem, sed
magis finem consequens, ut dictum est. Et ideo non est similis ratio de spe, quae non datur nisi propter motum in
finem.
RA13
Ad decimumtertium dicendum, quod maiestas Dei non est minor quam eius bonitas.
Sed caritas alio modo, se habet ad bonitatem quam spes ad maiestatem; quia caritas de sui ratione importat
unionem, et ideo perficitur in patria. Spes autem importat distantiam, quae repugnat statui patriae.
RA14
Ad decimumquartum dicendum, quod fides et spes habent rationem fundamenti vel parietis ex parte eius quod
est perfectionis in eis: scilicet ex eo quod fides inhaeret primae veritati, spes autem summae maiestati; non autem
ex hoc quod est imperfectionis in utraque: in quantum, scilicet, fides est non apparentium, et spes non habitorum.
Et ideo in statu perfectae beatitudinis, quando caritas, quae nihil de sui ratione imperfectionis importat,
perficietur, fidei succedet perfectius fundamentum, scilicet visio aperta; et spei perfectior paries, scilicet
comprehensio plena, secundum illud I Cor. IX, 24: sic currite ut comprehendatis.
RA15
Ad decimumquintum dicendum, quod gloria corporis derivatur in sanctis a gloria animae; et ideo habentibus
gloriam animae, quae est potior, gloria corporis non habet rationem ardui.
RA16
Ad decimumsextum dicendum, quod Christus speravit secundum communem rationem spei, non autem habuit
spem quae est virtus theologica, quia beatitudo non erat ei futura, sed praesens.
|q5 Quaestio 5
Prologus
PR1
Et primo enim quaeritur, utrum prudentia, iustitia, fortitudo et temperantia sint virtutes cardinales.
PR2
Secundo utrum virtutes sint connexae, ut qui habet unam habeat omnes.
PR3
Tertio utrum omnes virtutes in homine sint aequales.
PR4
Quarto utrum virtutes cardinales maneant in patria.
|a1 Articulus 1
TTA
Et primo quaeritur utrum istae sint quatuor virtutes cardinales, scilicet iustitia, prudentia, fortitudo et
temperantia.
TTB
Et videtur quod non.
AG1
Ea enim quae non distinguuntur ad invicem, non debent ad invicem connumerari; quia distinctio est causa
numeri, ut dicit Damascenus.
Sed praedictae virtutes non distinguuntur ad invicem; dicit enim Gregorius in XXII Moral.: prudentia vera non
est, quae iusta et temperans et fortis non est; nec perfecta temperantia, quae fortis, iusta et prudens non est; neque
fortitudo integra, quae prudens, temperans et iusta non est; nec vera iustitia, quae prudens, fortis et temperans
non est. Ergo non debent dici hae quatuor virtutes cardinales.
AG2
110

