Ad tertium dicendum, quod virtus moralis, quae acquiritur ex actibus, consistit in inclinatione potentiae ad
actum; quae quidem inclinatio non tollitur totaliter per unum actum. Sed influentia caritatis a Deo intercipitur per
unum actum; et ideo unus actus peccati tollit caritatem.
RA4
Ad quartum dicendum, quod caritatis oppositum generale est odium; sed indirecte omnia peccata caritati
opponuntur, in quantum pertinent ad Dei contemptum, qui est super omnia diligendus.
RA5
Ad quintum dicendum, quod superior ratio, in qua est caritas, movet inferiorem; unde peccatum, in quantum in
inferiori parte opponitur motui caritatis, caritatem excludit.
Vel dicendum, quod peccatum mortale non est sine consensu, qui attribuitur superiori parti rationis, in qua est
caritas.
RA6
Ad sextum dicendum, quod peccatum non expellit caritatem ex sua virtute; sed ex eo quod homo voluntarie se
peccato subiicit.
RA7
Ad septimum dicendum, quod homo qui peccat mortaliter, non diligit Deum super omnia, sicut diligendus est ex
caritate; sed est aliquid aliud quod praefert amori Dei, propter quod Dei mandatum contemnit.
RA8
Ad octavum dicendum, quod delectatio quae est in considerando, non habet contrarium in eodem genere, ut
scilicet aliqua alia consideratio sit ei contraria; et hoc ideo quia species contrariorum in intellectu non sunt
contrariae; unde delectationi quae est in considerando album, non contrariatur delectatio quae est in
considerando nigrum. Sed quia actus voluntatis consistit in motu animae ad rem, sicut res in seipsis sunt
contrariae, ita motus voluntatis in contraria sunt contrarii: desiderium enim dulcis contrariatur desiderio amari.
Et secundum hoc amor Dei contrariatur amori peccati, quod excludit a Deo.
Consideratio autem in qua non est contrarietas, non est proprius actus caritatis, qui ab ipsa elicitur, sed solum ab
ipsa imperatur quasi eius effectus.
RA9
Ad nonum dicendum, quod caritas quae est universalis motor virtutum, cum impeditur in his quae pertinent ad
unam virtutem, per peccatum mortale, impeditur in suo universali obiecto; et ob hoc universaliter in omnibus
impeditur. Non est autem sic cum universale mobile sic impeditur in particulari effectu, quod non impeditur in
his quae pertinent ad universalem virtutem.
RA10
Ad decimum dicendum, quod licet spes et fides habeant Deum pro obiecto, non tamen eis competit quod sint
forma aliarum virtutum, sicut competit caritati ratione supradicta, art. 3; et ideo, licet caritas non sit informis,
spes tamen et fides esse possunt informes.
RA11
Ad undecimum dicendum, quod non facit virtutem informem defectus cuiuscumque perfectionis, sed ille tantum
defectus qui tollit ordinem ultimi finis; qui quidem ordo existit in caritate viae, licet caritas viae non habeat
perfectionem patriae, quae est secundum fruitionem propriam et perfectam.
RA12
Ad duodecimum dicendum, quod actus imperfecti possunt esse habentis caritatem, sed non sunt caritatis; non
enim quilibet actus agentis est actus cuiuslibet formae in agente existentis, et praecipue in rationali natura, quae
habet libertatem ad hoc quod utatur habitu in ea existente.
RA13
Ad decimumtertium dicendum, quod licet non quaelibet ignorantia propriorum principiorum excludat scientiam,
tamen ignorantia principiorum communium tollit scientiam; eis enim ignoratis, necesse est ignorare artem, ut
dicitur in I elench.. Ultimus autem finis se habet sicut principium communissimum; et ideo huius Deordinatio ab
ultimo fine per peccatum mortale, tollit totaliter caritatem; non autem quaelibet Deordinatio particularis, ut patet
in peccatis venialibus.
RA14
Ad decimumquartum dicendum, quod quicumque per incontinentiam agit contra bonum quod amat, existimat
bonum non totaliter perdi per hoc quod incontinenter agit. Si enim aliquis amans civitatem aliquam, vel proprii
corporis salutem, existimaret se alterum horum perdere per hoc quod agit: vel totaliter abstineret, vel illud quod
ageret, plus diligeret quam propriam salutem vel civitatis.
Unde cum aliquis sciens se amittere Deum per peccatum mortale (quod est scire se peccare mortaliter),
nihilominus hoc incontinenter agit: convincitur plus amare quod agit quam Deum.
RA15
Ad decimumquintum dicendum, quod caritas non solum requirit hoc haberi in universali acceptione, quod Deus
sit super omnia diligendus; sed quod etiam in hoc actus electionis et voluntatis tendat sicut in quoddam aliud

65

