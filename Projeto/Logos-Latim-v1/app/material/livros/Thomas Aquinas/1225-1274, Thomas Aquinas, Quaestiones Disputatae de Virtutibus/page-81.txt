RA3
Ad tertium dicendum, quod aliud est habitualiter referre in Deum, et aliud virtualiter.
Habitualiter enim refert in Deum et qui nihil agit, nec aliquid actualiter intendit, ut dormiens; sed virtualiter
aliquid referre in Deum, est agentis propter finem ordinantis in Deum. Unde habitualiter referre in Deum, non
cadit sub praecepto; sed virtualiter referre omnia in Deum, cadit sub praecepto caritatis: cum hoc nihil aliud sit
quam habere Deum ultimum finem.
RA4
Ad quartum dicendum, quod illud quod dicitur, estote perfecti etc., videtur esse referendum ad dilectionem
inimicorum, quae quodammodo est de perfectione consilii, et quodammodo est de necessitate praecepti, ut supra,
art. 8, expositum est.
RA5
Ad quintum dicendum, quod perfectio vitae aeternae in quibusdam quidem consistit principaliter et per se; in
quibusdam autem secundario, et quasi per accidens. Principaliter quidem et per se consistit perfectio in his quae
pertinent ad interiorem mentis dispositionem, et praecipue in actu caritatis, quae est radix omnium virtutum;
secundario vero et per accidens consistit etiam in quibusdam exterioribus, ut puta in virginitate, paupertate, et
huiusmodi.
Haec enim ad perfectionem pertinere dicuntur tripliciter.
Primo quidem, in quantum per ea subtrahuntur homini impedimenta occupationum, quibus remotis mens liberius
fertur in Deum; unde et Dominus cum dixisset, Matth. XIX, 21: si vis perfectus esse, vade, et vende omnia quae
habes, et da pauperibus, consequenter adiecit: et veni, et sequere me; ut ostenderet, quod paupertas ad
perfectionem non pertineret, nisi in quantum disponit ad sequendum Christum. Quem quidem sequimur non
passibus corporis, sed affectibus mentis.
Similiter apostolus, I ad Cor., VII, 34, consilium dat de non nubendo; quia quae virgo est, cogitat quae Dei sunt,
quomodo placeat Deo; et eadem ratio est de aliis similibus.
Secundo pertinent ad perfectionem, in quantum sunt quidam perfectae caritatis effectus qui enim perfecte diligit
Deum, ab his se retrahit quae eum retrahere possunt ne Deo vacet.
Tertio pertinent ad perfectionem poenitentiae; quia nulla satisfactio pro peccatis adaequari potest votis religionis,
quibus homo se Deo consecrat, et animam per votum obedientiae, et corpus per votum continentiae, et res omnes
per votum paupertatis.
Sic igitur in his quae principaliter et per se ad perfectionem pertinent, sequitur quod sit maior perfectio ubi haec
inveniuntur magis, sicut quod perfectior est qui maioris est caritatis.
In his autem quae ex consequenti et quasi per accidens, ad perfectionem pertinent, non sequitur magis simpliciter
ubi magis inveniuntur.
Unde non sequitur quod magis pauper sit magis perfectus; sed mensuranda est in talibus perfectio per
comparationem ad illa in quibus consistit perfectio simpliciter; ut scilicet ille dicatur perfectior, cuius paupertas
magis sequestrat hominem a terrenis occupationibus, et facit liberius Deo vacare.
RA6
Ad sextum dicendum, quod haec est differentia inter amicitiam honesti et delectabilis: quia in amicitia
delectabilis, amicus diligitur propter delectationem; in amicitia autem honesti amicus diligitur propter seipsum,
sed delectatio provenit ex consequenti. Ad perfectionem igitur amicitiae honesti pertinet ut aliquis propter
amicum interdum abstineat etiam a delectatione quam in eius praesentia habet, in eius servitiis occupatus.
Secundum igitur hanc amicitiam plus amat aliquem qui ab eo se absentat propter amicum, quam qui a praesentia
amici discedere non vult etiam propter amicum. Sed si quis libenter vel faciliter a praesentia amici divellitur et in
aliis magis delectatur, vel nihil vel parum comprobatur amicum diligere.
Hos igitur tres gradus considerare possumus in caritate. Deus autem maxime propter seipsum est diligendus.
Sunt enim quidam qui libenter, vel sine magna molestia, separantur a vacatione divinae contemplationis, ut
terrenis negotiis implicentur, et in his vel nihil vel modicum caritatis apparet. Quidam verum in tantum
delectantur in vacatione divinae contemplationis, quod eam deserere nolunt, etiam ut divinis obsequiis
mancipentur ad salutem proximorum. Quidam vero ad tantum culmen caritatis ascendunt, quod etiam divinam
contemplationem, licet in ea maxime delectentur, praetermittunt, ut Deo serviant in salutem proximorum; et haec
perfectio in Paulo apparet, qui dicebat Rom., IX, 3: optabam ego ipse anathema, id est separatus, esse a Christo
pro fratribus meis;- et ad philipp., I, 23-24: desiderium habens dissolvi, et esse cum Christo; permanere autem in
carne necessarium propter vos.
Et haec perfectio est proprie praelatorum, et praedicatorum, et quorumcumque aliorum, qui procurandae saluti
aliorum insistunt; unde significantur per Angelos in scala Iacob ascendentes quidem per contemplationem,
descendentes vero per sollicitudinem quam de salute proximorum gerunt. Nec derogare potest perfectioni status
praelatorum, quod aliqui statu praelatorum abutuntur quaerentes praelationem propter temporalia bona, quasi
dulcedine contemplationis non allecti; sicut nec incredulitas multorum, fidem Dei evacuat, ut dicitur Rom., III.
RA7

81

