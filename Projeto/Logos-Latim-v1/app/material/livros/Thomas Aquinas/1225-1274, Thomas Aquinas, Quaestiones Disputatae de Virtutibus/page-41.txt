virtus moralis nihil aliud est quam participatio quaedam rationis rectae in parte appetitiva, ut in superioribus
dictum est.
RA17
Ad decimumseptimum dicendum, quod materia artis sunt exteriora factibilia; materia autem prudentiae sunt
agibilia in nobis existentia. Sicut igitur ars requirit rectitudinem quamdam in rebus exterioribus, quae ars
disponit secundum aliquam formam; ita prudentia requirit rectam dispositionem in passionibus et affectionibus
nostris; et propter hoc prudentia requirit aliquos habitus morales in parte appetitiva, non autem ars.
RA18
Ad decimumoctavum concedimus. Appetitus enim intellectivae partis, qui est voluntas, potest esse universalis
boni, quod per intellectum apprehenditur; non autem appetitus qui est in parte sensitiva, quia nec sensus
universale apprehendit.
RA19
Ad decimumnonum dicendum, quod licet appetitus naturaliter moveatur in bonum apprehensum; ad hoc tamen
quod faciliter inclinetur in hoc bonum, quod ratio consequitur per prudentiam perfectam, requiritur in parte
appetitiva aliquis habitus virtutis; et praecipue vera ratio deliberans et demonstrans aliquod bonum, in cuius
contrarium appetitus natus est ferri absolute; sicut concupiscibilis nata est moveri in delectabile sensus, et
irascibilis in vindictam, quae tamen interdum ratio prohibet per suam deliberationem.
Similiter etiam voluntas, ea quae in usum hominis veniunt, nata est appetere sibi ad necessitatem vitae, sed ratio
deliberans aliquando praecipit alteri communicanda.
Et ideo in parte appetitiva necessarium est ponere habitus virtutum ad hoc quod faciliter obediat rationi.
RA20
Ad vicesimum dicendum est, quod cognitio ad prudentiam immediate pertinet; sed operatio pertinet ad eam
mediante appetitiva virtute; et ideo debent in appetitiva etiam virtute esse aliqui habitus, qui dicuntur virtutes
morales.
RA21
Ad vicesimumprimum dicendum, quod in omnibus moralibus est una ratio veri: in omnibus enim moralibus est
verum contingens agibile; non tamen in eis est una ratio boni, quod est obiectum virtutis. Et ideo respectu
omnium Moralium est unus habitus cognoscitivus, sed non una virtus moralis.
RA22
Ad vicesimumsecundum dicendum, quod medium in diversis materiis diversimode invenitur; et ideo diversitas
materiae in virtutibus moralibus causat diversitatem formalem secundum quam virtutes morales specie differunt.
RA23
Ad vicesimumtertium dicendum, quod quaedam virtutes morales speciales, et circa materiam specialem
existentes, appropriant sibi illud quod est commune omni virtuti, et ab eo denominantur: propterea quod illud
quod est omnibus commune in aliqua speciali materia, praecipue difficultatem et laudem habet.
Manifestum est enim quod ad quamlibet virtutem requiritur quod actus eius sit modificatus secundum debitas
circumstantias, quibus in medio constituitur, et quod sit directus in ordine ad finem, vel ad quodcumque aliud
exterius; et iterum quod habeat firmitatem.
Immobiliter enim operari est una de conditionibus virtutis, ut patet III ethic.; persistere autem firmiter praecipue
habet difficultatem et laudem in periculis mortis, et ideo virtus quae est circa hanc materiam, nomen sibi
fortitudinis vindicat.
Continere autem, specialiter habet difficultatem et laudem in delectabilibus tactus; unde virtus quae est circa
hanc materiam, temperantia nominatur.
In usu autem rerum exteriorum praecipue requiritur et laudatur rectitudo, quia in huiusmodi bonis homines sibi
communicant; et ideo hoc est bonum virtutis in eis, quia quantum ad ea homo directe secundum aequalitatem
quamdam se habet ad alios; et ab hoc denominatur iustitia.
Quandoque ergo homines de virtutibus loquentes, utuntur nomine fortitudinis et temperantiae et iustitiae, non
secundum quod sunt virtutes speciales in determinata materia, sed secundum conditiones generales a quibus
denominantur. Et per hoc dicitur quod temperantia debet esse fortis, id est firmitatem habere; et fortitudo debet
esse temperata, id est modum servare, et eadem ratio est in aliis.
De prudentia vero manifestum est quod quodammodo est generalis, in quantum habet pro materia omnia moralia,
et in quantum omnes virtutes morales quodammodo eam participant, ut ostensum est in isto art.
Ad 16 arg., et hac ratione dicitur quod omnis virtus moralis debet esse prudens.
RA24
Ad vicesimumquartum dicendum, quod virtus aliqua dicitur cardinalis, quasi principalis, quia super eam aliae
virtutes firmantur sicut Ostium in cardine.
Et quia Ostium est per quod introitur in domum, ratio cardinalis virtutis non competit virtutibus theologicis, quae
sunt circa ultimum finem, ex quo non est introitus vel motus ad aliquid interius. Convenit enim virtutibus
theologicis quod super eas aliae virtutes firmentur, sicut supra aliquid immobile; et ideo fides dicitur

41

