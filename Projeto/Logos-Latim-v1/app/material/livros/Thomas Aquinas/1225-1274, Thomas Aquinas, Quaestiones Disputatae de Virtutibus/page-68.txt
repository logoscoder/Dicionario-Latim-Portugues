Primo ergo modo illa tantum possunt ex caritate amari quibus possumus velle bonum beatitudinis aeternae; haec
autem sunt quae nata sunt huiusmodi bonum habere. Unde, cum sola intellectualis natura sit nata habere bonum
beatitudinis aeternae; sola intellectualis natura est ex caritate diligibilis, secundum quod diligi dicuntur ea quibus
volumus bonum.
Et propter hoc, secundum quod diversimode aliqua possunt habere beatitudinem aeternam, secundum hoc
distinguuntur ab Augustino quatuor diligenda ex caritate.
Est enim aliquid habens beatitudinem aeternam per suam essentiam, et hoc est Deus; et aliquid habens per
participationem, et hoc est creatura rationalis; tam illa quae diligit, quam aliae creaturae, quae ei associari
possunt in participatione beatitudinis. Aliquid autem est ad quod pertinet habere beatitudinem aeternam per
solam redundantiam quamdam, sicut corpus nostrum, quod glorificatur per redundantiam gloriae ab anima in
ipsum.
Unde diligendus est ex caritate Deus ut radix beatitudinis; quilibet autem homo debet seipsum ex caritate
diligere, ut participet beatitudinem; proximum autem ut socium in participatione beatitudinis; corpus autem
proprium secundum quod ad ipsum redundat beatitudo.
Secundo vero modo, prout scilicet dicuntur diligi illa bona quae volumus aliis, diligi possunt ex caritate omnia
bona, in quantum sunt quaedam bona eorum qui possunt habere beatitudinem. Omnes enim creaturae sunt
homini via ad tendendum in beatitudinem; et iterum omnes creaturae ordinantur ad gloriam Dei, in quantum in
eis divina bonitas manifestatur. Nunc igitur omnia ex caritate diligere possumus, ordinando tamen ea in illa quae
beatitudinem habent, vel habere possunt.
Considerandum etiam est, quod sic se habent dilectiones ad invicem, sicut et bona quae sunt earum obiecta.
Unde, cum omnia bona humana ordinentur in beatitudinem aeternam sicut in ultimum finem, dilectio caritatis
sub se comprehendit omnes dilectiones humanas, nisi tantum illas quae fundantur super peccatum, quod non est
ordinabile in beatitudinem. Unde quod aliqui consanguinei diligant se invicem, vel aliqui concives, vel simul
peregrinantes, vel quicumque tales, potest esse meritorium et ex caritate; sed quod aliqui ament se invicem
propter communicationem in rapina vel adulterio, hoc non potest esse meritorium neque ex caritate.
RA1
Ad primum ergo dicendum, quod virtutem et beatitudinem diligimus ex caritate, in quantum hoc volumus his
quibus competit habere beatitudinem.
RA2
Ad secundum dicendum, quod Deus diligit omnia ex caritate, non ita quod velit eis beatitudinem, sed ordinans ea
ad seipsum, et ad alia quae beatitudinem habere possunt.
RA3
Ad tertium dicendum, quod omnia bona sunt in Deo sicut in primo principio; et sic Origenes intellexit, quod
unum est diligere Deum et quaecumque bona.
RA4
Ad quartum dicendum, quod omnia diligere possumus meritorie, ordinando ea in illa quae sunt capacia
beatitudinis, non autem volendo eis beatitudinem.
RA5
Ad quintum dicendum, quod in bono universi sicut principium continetur rationalis natura, quae est capax
beatitudinis, ad quam omnes aliae creaturae ordinantur; et secundum hoc competit et Deo et nobis bonum
universi maxime ex caritate diligere.
RA6
Ad sextum dicendum, quod sicut caritas credit omnia credibilia, ita diligit omnia secundum quod sunt ex caritate
diligibilia.
RA7
Ad septimum dicendum, quod Deum non possumus hic illa perfectione diligere qua diligemus eum in patria, per
essentiam videntes.
RA8
Ad octavum dicendum, quod distantia creaturarum aliquarum non est causa cur non diligantur ex caritate, sed
quia non sunt capaces beatitudinis.
RA9
Ad nonum dicendum, quod Angeli non communicant nobiscum in vita naturae quantum ad speciem, sed solum
quantum ad genus rationalis naturae; sed possumus cum eis communicare in vita gloriae. Quod autem dicitur:
dedit unicuique secundum propriam virtutem, non est referendum tantum ad virtutem naturae: erroneum est enim
dicere, quod dona gratiae et gloriae dentur secundum mensuram naturalium; sed intelligenda est virtus quae est
etiam per gratiam, per quam datur hominibus ut possint mereri aequalem gloriam Angelis.
RA10
Ad decimum dicendum, quod lex scripta data est in auxilium legis naturae quae erat obtenebrata per peccatum.
Non autem erat sic obtenebrata quin moveret ad diligendum, ad hoc quod homo diligeret seipsum et corpus
suum; sed erat obtenebrata quantum ad hoc quod non movebat in dilectionem Dei et proximi. Et ideo in lege
68

