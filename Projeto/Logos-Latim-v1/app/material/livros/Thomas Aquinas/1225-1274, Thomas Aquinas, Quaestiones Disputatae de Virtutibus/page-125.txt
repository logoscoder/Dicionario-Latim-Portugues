erit, ubi nihil omnino mali erit; sed iustitiae erit regenti Deo subditum esse; prudentiae, nullum bonum Deum
praeponere vel aequare; fortitudinis, ei firmissime cohaerere; temperantiae, nullo affectu noxio delectari.
Ad cuius evidentiam sciendum est, quod sicut Philosophus dicit in I de caelo, virtus importat ultimum potentiae.
Manifestum est autem, quod in diversis naturis diversum est potentiae ultimum, quia altioris naturae est maior
potentia, ad plura et maiora se extendens. Et ideo illud quod est virtus uni, non est virtus alteri; puta, hominis
virtus determinatur ad ea quae sunt praecipua in humana vita; sicut temperantia humana est, quod a ratione homo
non discedat propter maximas delectationes, sed eas magis secundum rationem moderetur; fortitudo autem
humana est, ut propter bonum rationis firmiter stet contra maxima pericula, quae sunt pericula mortis. Sed quia
divinae potentiae ultimum non attenditur secundum ista, sed secundum aliquid altius pertinens ad infinitatem
potentiae eius; ideo fortitudo divina est eius immobilitas; temperantia erit conversio mentis divinae ad seipsam;
prudentia autem est ipsa mens divina; iustitia autem Dei ipsa lex eius perennis.
Est autem considerandum, quod diversa ultima dupliciter accipi possunt: uno modo secundum quod accipiuntur
in eadem serie motus; alio modo secundum quod accipiuntur ut omnino disparata, et ad invicem non ordinata.
Si igitur accipiantur diversa ultima quae sub una serie motus ordinantur, esse diversa ultima, faciunt diversas
species motus; non autem diversificant speciem principii motivi, eo quod idem est principium motus quod movet
a principio usque ad finem. Et huius exemplum accipere possumus in aedificatione, in qua ultimus terminus est
forma domus completa; possunt tamen alia ultima accipi secundum complexionem singularum partium domus;
unde, ut Philosophus dicit in X ethic., alius specie motus est fundatio domus, quae terminatur ad fundamentum,
et alia columnarum erectio, et alia completa aedificatio; sed tamen ars aedificatoria est una et eadem, quae est
horum trium motuum principium; et idem est in aliis motibus.
Si vero accipiantur diversa ultima disparata, quae non sunt in una serie motus, sed sunt omnino disparata: tunc et
motus specie differunt, et principia motiva; sicut alia ars est quae est principium aedificationis, et constructionis
navis.
Sic ergo ubi est idem ultimum specie, est et eadem virtus secundum speciem, idem actus, sive motus virtutis;
sicut patet quod idem ultimum specie est quod attingit temperantia in me et in te, scilicet moderantia circa
delectationes tactus; unde nec temperantia nec actus eius specie differt in me et in te.
Ubi vero ultimum quod attingit virtus, nec est in eadem specie, nec sub eadem serie motus continetur, oportet
quod sit differentia secundum speciem non solum in actu virtutis, sed etiam in ipsa virtute; sicut patet de istis
virtutibus secundum quod dicuntur de Deo et de homine.
Ubi vero ultimum virtutis differt specie (si tamen sub eadem serie motus continetur, ut scilicet ab uno
perveniatur in aliud), est quidem actus differens specie, sed virtus est eadem; sicut fortitudinis actus ad aliud
ultimum derivatur ante praelium, et ad aliud in ipso praelio, et ad aliud in triumpho: unde alius specie actus est
accedere ad bellum, et alius in praelio fortiter stare, et alius iterum de adepta victoria gaudere; et eadem fortitudo
est; sicut etiam eiusdem potentiae actus est amare, desiderare et gaudere.
Manifestum est igitur ex praedictis, in istomet artic., quod cum status patriae sit altior quam status viae, pertingat
ad perfectius ultimum.
Si igitur ultimum illud ad quod pertingit virtus viae, ordinetur ad ultimum illud ad quod pertingit virtus patriae,
necesse est quod sit eadem virtus secundum speciem; sed actus erunt differentes. Si autem non accipiatur unum
in ordine ad aliud, tunc non erunt eaedem virtutes nec secundum actum nec secundum habitum.
Manifestum est autem quod virtutes acquisitae, de quibus locuti sunt Philosophi, ordinantur tantum ad
perficiendum homines in vita civili, non secundum quod ordinantur ad caelestem gloriam consequendam. Et ideo
posuerunt, quod huiusmodi virtutes non manent post hanc vitam, sicut de tullio Augustinus narrat.
Sed virtutes cardinales, secundum quod sunt gratuitae et infusae, prout de eis nunc loquimur, perficiunt hominem
in vita praesenti in ordine ad caelestem gloriam. Et ideo necesse est dicere, quod sit idem habitus harum virtutum
hic et ibi; sed quod actus sunt differentes: nam hic habent actus qui competunt tendentibus in finem ultimum;
illic autem habent actus qui competunt iam in fine ultimo quiescentibus.
RA1
Ad primum ergo dicendum, quod huiusmodi virtutes perficiunt hominem in vita activa, sicut in quadam via qua
pervenitur ad terminum contemplationis patriae; et ideo in patria manent secundum actus consummatos in fine.
RA2
Ad secundum dicendum, quod virtutes cardinales sunt circa ea quae sunt ad finem, non quasi in his sit ultimus
eorum terminus, sicut ultimus terminus navis est navigatio; sed in quantum, per ea quae sunt ad finem, habent
ordinem ad finem ultimum; sicut temperantia gratuita non habet pro finali ultimo moderari concupiscentias
tactus, sed hoc facit propter similitudinem caelestem.
RA3
Ad tertium dicendum, quod bonum civile non est finis ultimus virtutum cardinalium infusarum, de quibus
loquimur, sed virtutum acquisitarum de quibus Philosophi sunt locuti, sicut dictum est in corp. Art..
RA4
Ad quartum dicendum, quod nihil prohibet unam et eamdem rem esse finem diversarum virtutum vel artium;
sicut conservatio boni civilis est finis et terminus militaris et legis positivae: unde utraque ars vel virtus habet
125

