Praeterea, cognito effectu Dei, non propter hoc ipse Deus cognoscitur. Sed per cognitionem dilectionis supernae
ipse Deus cognoscitur.
Dicit enim Augustinus, VIII de Trinit.: magis quis novit dilectionem qua diligit, quam fratrem quem diligit.
Ecce iam potest notiorem Deum habere quam fratrem. Amplectere dilectionem, et dilectione amplectere Deum.
Non igitur Deus dicitur dilectio fraterna solum per causam.
AG8
Sed dicebatur, quod fraterna dilectione cognita, cognoscitur Deus sicut in sua similitudine.
Sed contra, homo secundum ipsam substantiam animae factus est ad imaginem et similitudinem Dei. Sed
similitudo ista obscuratur per peccatum. Ad hoc igitur quod Deus possit in anima sicut in sua similitudine
cognosci, requiritur solum quod peccatum tollatur; et non quod aliquid creatum animae superaddatur.
AG9
Praeterea, omne quod est in anima, vel est potentia, vel passio, vel habitus, ut dicitur in III ethic.. Sed caritas non
est potentia animae, quia esset naturalis; nec est passio, quia non est in potentia sensitiva, in qua sunt omnes
passiones; nec est habitus, quia habitus est difficile mobilis; caritas autem de facili amittitur, quia per unum
actum peccati mortalis. Ergo caritas non est aliquid creatum in anima.
AG10
Praeterea, nullum creatum habet virtutem infinitam. Sed caritas habet virtutem infinitam, quia coniungit infinite
distantia, scilicet animam Deo, et meretur bonum infinitum.
Ergo caritas non est aliquid creatum in anima.
AG11
Praeterea, omnis creatura vanitas est, ut patet Eccle. I. Vanitas autem non coniungit veritati. Cum ergo caritas
coniungat nos primae veritati, videtur quod caritas non sit creatura.
AG12
Praeterea, omne creatum est natura quaedam, cum sit in aliquo decem generum.
Si igitur caritas est aliquid creatum in anima, videtur quod sit natura quaedam. Cum igitur caritate mereamur: si
caritas est aliquid creatum, sequetur quod natura sit principium merendi; quod est erroneum secundum
sententiam Pelagii.
AG13
Praeterea, homo secundum esse gratiae est propinquior Deo quam secundum esse naturae. Sed Deus creavit
hominem secundum esse naturae sine medio. Ergo nec in esse gratiae utitur medio, scilicet caritate creata.
AG14
Praeterea, agens quod agit sine medio, est perfectius quam agens quod agit cum medio. Sed Deus est
perfectissimum agens.
Ergo agit sine medio: non ergo iustificat animam mediante aliquo creato.
AG15
Praeterea, creatura rationalis est nobilior aliis creaturis. Sed aliae creaturae consequuntur suum finem absque
aliquo alio superaddito.
Multo magis igitur creatura rationalis movetur a Deo ad suum finem absque aliquo creato ei superaddito.
AG16
Sed dicebatur, quod creatura rationalis non est proportionata ad suum finem per sua naturalia; et ideo indiget
aliquo superaddito.
Sed contra, finis hominis est bonum infinitum. Sed nullum creatum est proportionatum bono infinito. Ergo id per
quod homo ordinatur in suum finem, non est bonum creatum in anima.
AG17
Praeterea, sicut Deus est lumen primum, ita est et bonum summum. Sed lumen quod Deus est, praesens est
animae; quia de eo dicitur, Psal. XXXV, 10: in lumine tuo videbimus lumen. Ergo et summum bonum, quod
Deus est, praesens est animae. Sed bonum est quo aliquid diligimus. Ergo id quo diligimus, est Deus.
AG18
Sed dicebatur, quod bonum quod Deus est, est praesens animae non formaliter, sed effective. Sed contra, Deus
est pura forma.
Ergo formaliter adest his quibus adest.
AG19
Praeterea, nihil diligitur nisi cognitum, ut dicit Augustinus, X de trinitate. Ergo secundum hoc aliquid est
diligibile secundum quod est cognoscibile. Sed Deus est per seipsum cognoscibilis, sicut primum principium
cognoscendi. Ergo est per seipsum diligibilis: non ergo per aliquam caritatem creatam.
AG20
Praeterea unumquodque, secundum hoc est diligibile, secundum quod est bonum. Sed Deus est infinitum bonum.
Ergo est in infinitum diligibilis. Sed nullus amor creatus est infinitus. Ergo cum aliqui qui sunt in caritate,
diligant eum secundum quod diligibilis est; videtur quod dilectio qua diligimus Deum, non sit aliquid creatum.
AG21
48

