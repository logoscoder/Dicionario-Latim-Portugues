RA2
Ad secundum dicendum, quod cum amor respiciat bonum, secundum diversitatem boni est diversitas amoris.
Est autem quoddam bonum proprium alicuius hominis in quantum est singularis persona; et quantum ad
dilectionem respicientem hoc bonum, unusquisque est sibi principale obiectum dilectionis. Est autem quoddam
bonum commune quod pertinet ad hunc vel ad illum in quantum est pars alicuius totius, sicut ad militem, in
quantum est pars exercitus, et ad civem, in quantum est civitatis; et quantum ad dilectionem respicientem hoc
bonum, principale obiectum dilectionis est illud in quo principaliter illum bonum consistit, sicut bonum exercitus
in duce, et bonum civitatis in rege; unde ad officium boni militis pertinet ut etiam salutem suam negligat ad
conservandum bonum ducis; sicut etiam homo naturaliter ad conservandum caput, brachium exponit.
Et hoc modo caritas respicit sicut principale obiectum, bonum divinum, quod pertinet ad unumquemque,
secundum quod esse potest particeps beatitudinis; unde ea sola ex caritate diligimus quae nobiscum beatitudinem
participare possunt, ut Augustinus dicit in Lib. De doctrina Christiana.
RA3
Ad tertium dicendum, quod ioannes argumentatur a maiori, negando, non quod proximus magis debeat diligi;
sed quia magis est in promptu ut diligatur, quia homines proniores sunt ad diligendum visibilia quam invisibilia.
RA4
Ad quartum dicendum, quod licet cognitum diligatur, tamen non sequitur quod magis cognitum magis diligatur.
Non enim ea ratione aliquid diligitur quia cognoscitur, sed quia est bonum; unde quod est magis bonum, magis
est diligibile, licet non sit magis cognitum; sicut homo minus diligit aliquem servum, vel etiam equum, quem in
continuo usu habet, quam aliquem bonum hominem quem tantum fama cognoscit.
RA5
Ad quintum dicendum, quod caritas respicit ut formale obiectum, bonum divinum, sicut dictum est, art. Praec. Et
in corp. Huius art., quod quidem bonum diversimode se habet ad ipsum Deum et ad proximum, et ideo oportet
quod habeat diversum modum circa principale obiectum et secundarium; unde circa principale obiectum habet
unum modum tantum.
RA6
Ad sextum dicendum, quod praecepta legis sunt de actibus virtutum, et non de habitibus; unde ex diversitate
praeceptorum non potest concludi diversitas habituum, sed diversitas actuum; qui tamen pertinent ad unum
habitum, propter rationem formalem.
RA7
Ad septimum dicendum, quod in proximo honoratur etiam bonum proprium ipsius; et ideo alius honor debetur
proximo, et alius Deo.
RA8
Ad octavum dicendum, quod tam dilectio proximi quam dilectio Dei continetur sub contemplativa vita, ut
Gregorius dicit super ezechiel.
Nam oratio, quae maxime ad contemplativam vitam pertinere videtur, ad Deum pro proximis fit. Sed tamen
principium vitae activae praecipue est amor Dei in seipso. Nec tamen sequitur, si caritas est principium
diversorum, quod caritas non sit una.
RA9
Ad nonum dicendum, quod caritas non est una continuitate; sed potest dici una indivisibilitate, in quantum est
una forma simplex.
Non enim dicitur finita vel infinita secundum quantitatem dimensivam, sed secundum quantitatem virtutis. Sed
sic non agimus hic de virtute caritatis, sed secundum quod est una ratione: non quidem una numero, ut tunica et
vestis; sed ratione speciei, sicut socrates et Plato sunt unum in ratione hominis.
RA10
Ad decimum dicendum, quod ratio illa procederet, si temporale ratione sui esset obiectum caritatis, et non
ratione aeterni, ut dictum est.
RA11
Ad undecimum dicendum, quod amicitia perfecta non habetur ad multos, ita quod ad unumquemque sit ratione
sui ipsius; sed quanto amicitia est perfectior ad unum ratione eius, tanto ad plures se posset extendere ratione
ipsius. Et sic caritas, quia perfectissima amicitia est, ad Deum se extendit, et ad omnes qui possunt percipere
Deum; et non solum ad notos, sed etiam ad inimicos.
RA12
Ad duodecimum dicendum, quod virtus quae delectabiliter operatur circa principale obiectum, potest eadem
circa aliquod accessorium non delectabiliter, sed sine tristitia, operari; et hoc modo caritas delectabiliter operatur
in principali obiecto, licet difficultatem patiatur in aliquo secundario obiecto, ita ut sufficiat sine tristitia operari.
|a5 Articulus 5
TTA
Quinto quaeritur utrum caritas sit virtus specialis distincta ab aliis virtutibus vel non.
60

