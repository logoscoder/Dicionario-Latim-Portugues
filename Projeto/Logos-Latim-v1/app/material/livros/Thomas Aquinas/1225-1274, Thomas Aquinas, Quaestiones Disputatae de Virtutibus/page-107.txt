RA5
Et per hoc patet solutio ad quintum et ad sextum.
RA7
Ad septimum dicendum, quod recta voluntas dicitur caritas causaliter; quia scilicet perfecta rectitudo voluntatis
non potest esse nisi ex caritate. Sed talis perfectio voluntatis non praecedit spem informem.
RA8
Ad octavum dicendum, quod auctoritas Gregorii intelligitur de fide, spe et caritate secundum quod sunt virtutes,
quod non convenit fidei et spei nisi secundum quod formantur caritate. Sed secundum quod sunt informes,
quandoque praecedunt caritatem tempore.
RA9
Ad nonum dicendum, quod bonum divinum, ut secundum se dilectum, est obiectum caritatis; sed sicut
adipiscendum, est obiectum spei: et propter hoc caritas a spe differt.
RA10
Ad decimum dicendum, quod si spes sit informis, merita non praecedunt spem, sed rem speratam. Si autem spes
sit formata, sic merita praecedunt etiam spem; et hoc modo naturaliter praecedit ipsam caritas.
RA11
Ad undecimum dicendum, quod ea quae sunt posteriora in compositione, sunt priora in resolutione; et ideo, quia
in via generationis spes praecedit caritatem, in via resolutionis, e converso, culpa per quam amittitur caritas,
praecedit desperationem, per quam amittitur spes.
RA12
Ad duodecimum dicendum, quod ratio illa concludit, quod amor universaliter sit prius quam spes, quia bonum
communiter sumptum, est obiectum amoris; non autem oportet quod caritas sit prior spe.
RA13
Ad decimumtertium dicendum, quod praecedere in via generationis, non pertinet ad perfectionem; quia
secundum hanc viam imperfecta sunt perfectis priora.
|a4 Articulus 4
TTA
Quarto quaeritur utrum spes sit solum in viatoribus.
TTB
Et videtur quod non.
AG1
Sicut enim spes est rei non habitae, quod videtur repugnare statui beatorum; ita etiam desiderium est rei non
habitae. Sed desiderium est in beatis, secundum illud I Petri I, 12: in quem desiderant Angeli prospicere.
Ergo etiam spes potest esse in beatis.
AG2
Praeterea, spes, cuius obiectum est bonum, est aliquid perfectius timore, cuius obiectum est malum. Sed aliquis
timor est in beatis, secundum illud Ps. XVIII, 10: timor Domini sanctus permanet in saeculum.
Ergo aliqua spes est etiam in beatis.
AG3
Praeterea, sicut adeptio beatitudinis est quoddam bonum arduum, ita etiam et eius continuatio. Sed antequam
beatitudinem aliqui adipiscantur, sperant beatitudinis adeptionem.
Ergo etiam postquam sunt beatitudinem adepti, possunt sperare beatitudinis continuationem.
AG4
Praeterea, spes et desperatio sunt in eodem. Sed desperatio potest esse de alio; unde mandatur nobis de nemine
esse desperandum in via. Ergo etiam spes potest esse de aliquo alio; et ita, sancti qui sunt in patria, possunt
sperare de aliis qui sunt in via, quod ad beatitudinem perveniant.
AG5
Sed dicendum, quod sperare beatitudinem alterius, non pertinet ad virtutem spei.
Sed contra, sicut spes est virtus theologica, ita et caritas. Sed eadem virtute caritatis, homo diligit se et
proximum. Ergo eadem virtute spei sperat homo vitam aeternam sibi et aliis; et sic, cum boni sperent vitam
aeternam aliis, videtur quod in eis sit virtus spei.
AG6
Praeterea, oratio ex virtute spei procedit, secundum illud Ps. XXXVI, 5: revela Domino viam tuam, et spera in
eo; et ipse faciet. Sed sanctis qui sunt in patria convenit orare; et de hoc rogamus eos dicentes orate pro nobis,
omnes sancti Dei. Ergo in eis potest esse etiam spes.
AG7
Praeterea, idem est principium movendi ad terminum, et quiescendi in termino. Sed spes est principium motus in
beatitudinem, secundum illud Hebr. VI, 19: qui spem habemus incedentem, id est incedere facientem, usque ad
interiora velaminis. Ergo etiam spes est principium quiescendi in beatitudine; et ita oportet quod beatis insit spes.
107

