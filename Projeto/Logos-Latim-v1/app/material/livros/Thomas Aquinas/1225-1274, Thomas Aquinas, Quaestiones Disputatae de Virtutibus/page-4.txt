Praemium ergo cum merito debeatur, debetur quodammodo et qualitati habituali, per quam aliquis redditur
idoneus ad praemium: et sic debetur parvulis baptizatis. Et iterum debetur merito actuali; et sic non debetur
virtuti, sed actui virtutis. Et tamen etiam parvulis quodammodo redditur ratione meriti actualis, in quantum ex
merito Christi sacramentum efficaciam habet, quo regenerantur ad vitam.
RA3
Ad tertium dicendum, quod Augustinus dicit, virtutes esse maxima bona, non simpliciter, sed in genere; sicut et
ignis dicitur subtilissimum corporum. Unde non sequitur quod nihil sit in nobis ipsis virtutibus melius; sed quod
sint de numero eorum quae sunt maxima bona secundum genus suum.
RA4
Ad quartum dicendum, quod sicut in vita est perfectio habitualis quae est virtus, et perfectio actualis quae est
virtutis actus; ita etiam in ipsa patria felicitas est perfectio actualis, procedens ex aliquo habitu consummato.
Unde etiam Philosophus in I ethic.
Dicit, quod felicitas est operatio secundum virtutem perfectam.
RA5
Ad quintum dicendum, quod actus vitiosus directe tollit actum virtutis per modum contrarietatis; ipsum vero
virtutis habitum tollit per accidens, in quantum separatur a causa virtutis infusae, scilicet a Deo. Unde Is., LIX, 2:
peccata vestra diviserunt inter vos et Deum vestrum. Et propter hoc virtutes acquisitae, per unum actum vitiosum
non tolluntur.
RA6
Ad sextum dicendum, quod illa definitio Philosophi potest dupliciter intelligi. Uno modo materialiter, ut per
virtutem intelligamus id in quod virtus potest, quod est ultimum inter ea in quae potentia potest; sicut virtus eius
qui potest ferre centum libras, est in eo in quantum potest ferre centum libras non in quantum ferre potest
sexaginta. Alio modo potest intelligi essentialiter; et sic virtus dicitur ultimum potentiae, quia designat potentiae
complementum; sive id per quod potentia completur, sit aliud a potentia, sive non.
RA7
Ad septimum dicendum, quod non est similis ratio de potentiis sensitivis et rationabilibus, ut dictum est.
RA8
Ad octavum dicendum, quod dispositio ad aliquid dicitur id per quod aliquid movetur in illud consequendum.
Motus autem habet quandoque terminum in eodem genere, sicut motus alterationis est qualitas; unde dispositio
ad hunc terminum semper est eiusdem generis cum termino. Quandoque vero habet terminum alterius generis,
sicut alterationis terminus est forma substantialis; et sic dispositio non est semper eiusdem generis cum eo ad
quod disponit; sicut calor est dispositio ad formam substantialem ignis.
RA9
Ad nonum dicendum, quod dispositio dicitur tribus modis. Uno modo per quam materia disponitur ad formae
receptionem, sicut calor est dispositio ad formam ignis. Alio modo per quam aliquod agens disponitur ad
agendum, sicut velocitas est dispositio ad cursum. Tertio modo dispositio dicitur ipsa ordinatio aliquorum ad
invicem; et hoc modo dispositio ab Augustino sumitur. Dispositio vero contra habitum dividitur primo modo;
ipsa vero virtus, dispositio est secundo modo.
RA10
Ad decimum dicendum, quod nulla res est adeo stabilis, quae non statim ex se deficiat, sua causa deficiente.
Unde non est mirum, si deficiente coniunctione ad Deum per peccatum mortale, deficiat virtus infusa. Nec hoc
repugnat suae immobilitati, quae intelligi non potest nisi sua causa manente.
RA11
Ad undecimum dicendum, quod ad utrasque operationes habitu indigemus; ad naturales quidem tribus rationibus
superius positis; ad meritorias autem insuper, ut naturalis potentia elevetur ad id quod est supra naturam ex
habitu infuso. Nec hoc removetur ex hoc quod Deus in nobis operatur; quia ita agit in nobis, quod et nos agimus;
unde habitu indigemus, quo sufficienter agere possimus.
RA12
Ad duodecimum dicendum, quod omnis forma recipitur in suo supposito secundum modum recipientis.
Proprietas autem rationalis potentiae est ut in opposita possit, et ut sit domina sui actus. Unde nunquam per
formam habitualem receptam cogitur potentia rationalis ad similiter agendum; sed potest agere vel non agere.
RA13
Ad decimumtertium dicendum, quod illa quae in sola electione consistunt facile est quod qualitercumque fiant;
sed quod debito modo fiant, scilicet expedite, firmiter, et delectabiliter, hoc non est facile; unde ad hoc habitibus
virtutum indigemus.
RA14
Ad decimumquartum dicendum, quod omnes motus animalium vel hominum, qui de novo incipiunt, sunt ab
aliquo movente moto, et dependent ab aliquo priori actu existente; et sic habitus de se actum non elicit, nisi ab
aliquo agente excitatus.
RA15
4

