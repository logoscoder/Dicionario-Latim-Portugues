Ad septimum dicendum, quod in doctrina evangelica quaedam dicta sunt apostolis in persona omnium fidelium,
ea scilicet quae pertinent ad necessitatem salutis; unde et Marc., XIII, 37, dicit: quod vobis dico, omnibus dico:
vigilate; nam in vigilantia ibi intelligitur sollicitudo quam homo debet habere, ne imparatus inveniatur a Christo.
Quaedam vero dicuntur apostolis quae pertinent ad perfectionem vitae, et ad praelati officium; et ad hoc extendi
non potest, quod vobis dico, omnibus dico.
Sciendum tamen, quod illa quae dixit Dominus discipulis Luc., IX, 3: nihil in via tuleritis etc., secundum quod
Augustinus exponit in Lib. De consen. Evangelist., non pertinent ad perfectionem vitae, sed ad potestatem
dignitatis apostolicae, per quam poterant, nihil secum ferentes, vivere de his quae ministrabantur ab his quibus
evangelium praedicabant: unde ibidem dicitur, quod dignus est operarius mercede sua, vel cibo suo, unde nec
praeceptum fuit, nec consilium, sed concessio. Et propter hoc Paulus, qui secum necessaria deferebat, non utens
hac concessione, supererogabat, quasi propriis stipendiis militans, ut patet I ad Cor., IX 7.
RA8
Ad octavum dicendum, quod in homine sunt duo affectus; unus caritatis, quo anima desiderat esse cum Christo;
alius autem naturalis, quo anima refugit separationem a corpore, qui adeo est homini naturalis, quod nec etiam
Petro senectus abstulit, ut Augustinus dicit super Ioan.. Ex coniunctione ergo horum duorum affectuum vellet
anima sic coniungi Deo, quod non separaretur a corpore; secundum illud apostoli, II ad corinth., V, 4: nolumus
expoliari, sed supervestiri; ut absorbeatur quod mortale est a vita. Sed quia hoc est impossibile (quamdiu enim
sumus in corpore, peregrinamur a Domino); insurgit quaedam contrarietas inter praedictos affectus, et quanto
caritas est perfectior, tanto sensibilius affectus caritatis vincit affectum naturae; et hoc ad perfectionem caritatis
pertinet.
Unde et apostolus ibidem subdit: audemus autem, et bonam voluntatem habemus, magis peregrinari a corpore; et
praesentes esse ad Dominum.
Sed in his in quibus est caritas imperfecta, si tantum affectus caritatis vincat, ex repugnantia tamen naturalis
affectus redditur insensibilis victoria caritatis. Quod ergo aperte et indubitanter, sive audacter, apostolus dicit:
cupio dissolvi, et esse cum Christo, hoc perfectae caritatis est; sed quod qualitercumque, licet insensibiliter,
praeferat anima fruitionem Dei unioni corporis, est de necessitate caritatis.
RA9
Ad nonum dicendum, quod ponere animam, id est, vitam praesentem, pro fratribus quodammodo est de
necessitate caritatis, et quodammodo est de perfectione ipsius. Plus enim homo debet diligere proximum quam
corpus proprium; unde in eo casu quo aliquis tenetur procurare proximi salutem, tenetur etiam pro ipsius salute
periculis corporalem vitam exponere. Sed hoc perfectae caritatis est ut etiam pro his in quibus proximo non
tenetur, pro eo corporalem suam vitam periculis quis exponat.
RA10
Ad decimum dicendum, quod licet quilibet teneatur esse sine peccato mortali, non tamen omnium est huiusmodi
rei securitatem habere; sed perfectorum, qui peccata totaliter subiugaverunt.
RA11
Ad undecimum dicendum, quod et parentibus, et multo magis Deo, tenetur homo rependere totum quod potest;
tamen secundum communem modum humanae vitae, supra quem potest aliquis aliquid erogare, ad quod tamen
ex necessitate praecepti non tenetur.
RA12
Ad duodecimum dicendum, quod perfectionem caritatis nullus profitetur; sed profitentur aliqui statum
perfectionis, qui consistit in his quae organice ordinantur ad perfectionem caritatis, ut paupertas et ieiunia; qui
tamen nec ad omnia huiusmodi tenentur, sed ad illa solum quae profitentur. Unde perfectio caritatis non cadit eis
sub voto, sed est eis ut finis, ad quem pervenire conantur per ea quae vovent.
|a12 Articulus 12
TTA
Duodecimo quaeritur utrum caritas semel habita possit amitti.
TTB
Et videtur quod non.
AG1
Dicitur enim I Ioan., III, 9: omnis qui natus est ex Deo, peccatum non facit, quoniam semen ipsius in eo manet;
et non potest peccare, quoniam ex Deo natus est. Sed caritatem non habent nisi filii Dei; ipsa enim est quae
distinguit inter filios regni et filios perditionis, ut Augustinus dicit in XV de Trinit..
Ergo ille qui habet caritatem, non potest eam amittere peccando.
AG2
Praeterea, omnis virtus quae peccando amittitur, per peccatum arescit, ut Augustinus dicit: unctio invisibilis
caritas est, quae in quocumque fuerit, radix illi erit, quae arescere non potest, et nutritur calore solis, ut non
arescat. Ergo caritas per peccatum amitti non potest.
AG3
82

