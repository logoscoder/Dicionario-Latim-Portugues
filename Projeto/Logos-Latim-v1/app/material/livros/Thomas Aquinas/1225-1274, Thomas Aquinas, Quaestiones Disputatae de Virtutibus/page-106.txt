Praeterea, prius est a quo non convertitur consequentia subsistendi. Sed spes est huiusmodi; in statu enim viae
quicumque habet caritatem, habet spem; sed non convertitur.
Ergo spes est prior caritate.
CO
Respondeo. Dicendum, quod prius dicitur aliquid, vel secundum rationem alicuius principii, vel quia principio
propinquius est. Sunt autem duo principia intrinseca rei: materia, et forma; et secundum horum differentiam
aliquid dicitur dupliciter prius.
Uno quidem modo est aliquid prius altero perfectione, sicut actus potentia, et perfectum imperfecto: quae quidem
prioritas respondet principio formali. Alio vero modo est aliquid prius in via generationis et temporis; et sic
potentia est prior actu in eodem, et imperfectum perfecto.
Simpliciter autem et universaliter etiam tempore perfectum est prius, quia imperfectum non movetur nisi ab
aliquo praeexistenti perfecto; hoc autem respondet materiali principio.
Secundum igitur primum prioritatis modum caritas est prior naturaliter spe; secundum autem modum secundum
spes in uno homine praecedit caritatem.
Ad cuius evidentiam sciendum est, quod omnes affectiones animae, quae sunt quidam appetitivi motus,
proportionantur motibus naturalibus, eo quod motus naturalis ex inclinatione naturali procedit, quae dicitur
appetitus naturalis; et similiter motus affectionum animalium procedunt ex inclinatione animalis, quae est
appetitus animalis.
In motibus autem naturalibus invenimus, primo quidem, principium ipsius motus, quod est informatio mobilis
per suam formam non animalem, sicut cum generatur grave aut leve.
Secundo est motus naturalis, proveniens ex tali forma; sicut cum corpus ascendit et descendit.
Tertio vero est quies in proprio loco.
Et similiter in appetitu animali, primo quidem est informatio quaedam ipsius appetitus per bonum; et hoc est
amor, qui unit amatum amanti. Ex hoc autem secundo sequitur, si bonum amatum sit distans, quod appetitus
tendat in illud motu desiderii vel spei. Tertio autem sequitur gaudium vel delectatio, quando aliquis pertingit ad
rem amatam.
Sicut igitur motus et quies naturalis provenit ex forma, ita omnis affectio animae provenit ex amore. Oportet
igitur quod secundum differentiam amoris attendatur differentia in caeteris affectionibus animae.
Est autem duplex amor: unus quidem imperfectus, alius autem perfectus. Imperfectus quidem amor alicuius rei
est, quando aliquis rem aliquam amat non ut ei bonum in seipsa velit, sed ut bonum illius sibi velit; et hic
nominatur a quibusdam concupiscentia, sicut cum amamus vinum, volentes eius dulcedine uti; vel cum amamus
aliquem hominem propter nostram utilitatem vel delectationem.
Alius autem est amor perfectus, quo bonum alicuius in seipso diligitur, sicut cum amando aliquem, volo quod
ipse bonum habeat, etiam si nihil inde mihi accedat; et hic dicitur esse amor amicitiae, quo aliquis secundum
seipsum diligitur; unde ista est perfecta amicitia, ut dicitur in VIII ethic..
Caritas autem est non quicumque amor Dei, sed amor perfectus, quo Deus in seipso diligitur.
Ad hoc autem quod aliquis bonum divinum secundum se diligat, inducitur ex bonis a Deo provenientibus, quae
sibi quis vult, et ex malis quae, Deo inhaerendo, vitat. Quantum ad vitationem malorum, pertinet ad hunc
amorem timor; quantum vero ad consecutionem bonorum, pertinet ad sui amorem spes, quae est motus tendens
in aliquid adipiscendum, sicut dictum est. Unde utrumque horum secundum propriam rationem derivatur ex
imperfecto Dei amore.
Et propter hoc in via generationis et temporis sicut timor praecedit caritatem, et introducit ad ipsam, ut
Augustinus dicit super canonicam Ioan.: ita etiam et spes introducit ad caritatem: dum aliquis per hoc quod
sperat se aliquod bonum a Deo consequi, ad hoc deducitur ut Deum propter se amet.
RA1
Ad primum ergo dicendum, quod sicut Ambrosius ibidem subdit, rursus in se quodam sancto circuitu
refunduntur, quia scilicet, cum aliquis ex spe iam ad caritatem introductus fuerit, tunc etiam perfectius sperat, et
castius timet, sicut etiam et firmius credit. Et ideo quod dicit quod ex caritate est spes, non loquitur quantum ad
primam caritatis generationem, sed quantum ad secundam caritatis refusionem; secundum quod iam nobis indita,
facit nos et perfectius sperare et credere.
RA2
Ad secundum dicendum, quod spes quae est ex meritis praecedentibus, non potest esse sine caritate, quae est
merendi principium. Sed spes informis, quae est sine meritis in actu, sed ex meritis in proposito, est quidem sine
caritate in actu, sed non sine caritate in proposito.
RA3
Ad tertium dicendum, quod Augustinus ibi loquitur de bonis motibus et affectibus meritoriis; huiusmodi enim ex
caritate causantur.
RA4
Ad quartum dicendum, quod ratio illa probat quod spes praesupponat aliquem amorem.
Non tamen oportet quod praesupponat amorem caritatis, sed amorem sui ipsius, quo quis optat bonum divinum.
106

