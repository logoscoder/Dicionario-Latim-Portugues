Praeterea, si simpliciter sequitur ad simpliciter, et magis sequitur ad magis. Sed ad hoc quod una virtus habeatur,
sequitur quod omnes habeantur, quia virtutes sunt connexae, ut supra, art. Praeced., dictum est. Ergo ad hoc quod
una magis habeatur, sequitur quod omnes magis habeantur; oportet ergo omnes virtutes esse aequales.
CO
Respondeo. Dicendum, quod aequale et inaequale dicuntur secundum quantitatem; unum enim in quantitate
aequale dicitur, sicut in qualitate simile, et in substantia idem, ut patet in V metaph..
Quantitas autem importat rationem mensurae, quae primo quidem invenitur in numeris; secundario autem in
magnitudinibus; et quodam alio modo in omnibus aliis generibus, ut patet in IX metaph..
In quolibet enim genere id quod est simplicissimum et perfectissimum, est mensura omnium aliorum, ut in
coloribus albedo, et in motibus motus diurnus; eo quod unaquaeque res tanto perfectior est, quanto magis accedit
ad primum sui generis principium.
Ex quo patet quod perfectio uniuscuiusque rei secundum quam attenditur mensuratio eius, est a primo principio;
similiter quantitas eius; et hoc est quod Augustinus dicit in VIII de Trinit., quod in his quae non mole magna
sunt, idem est melius quod maius.
Cum autem cuiuslibet formae non subsistentis esse consistat in eo quod subiecto vel materiae inest, dupliciter
potest eius quantitas seu perfectio considerari: uno modo, secundum rationem propriae speciei; alio modo,
secundum esse quod habet in materia seu subiecto.
Secundum quidem rationem propriae speciei, formae diversarum specierum sunt inaequales; sed formae unius
speciei quaedam quidem possunt esse aequales, quaedam autem non. Oportet enim principium specificum accipi
in aliquo indivisibili. Differentia enim huiusmodi principii speciem variat, et ideo, si hoc principio esset additio
vel subtractio, ex necessitate species variaretur. Unde et Philosophus dicit in VIII metaph., quod species rerum
sunt sicut numeri, in quibus unitas addita vel subtracta variat speciem.
Quaedam vero formae sunt quae sortiuntur speciem per aliquid suae essentiae, sicut omnes formae absolutae,
sive sint substantiales sive accidentales; et in talibus impossibile est quod in eadem specie secundum hunc
modum una forma maior alia inveniatur, non enim est una albedo secundum se considerata, magis albedo quam
alia.
Quaedam vero formae sunt quae sortiuntur speciem ex aliquo extrinseco ad quod ordinantur, sicut motus sortitur
speciem ex termino. Unde unus motus est maior alio, secundum propinquitatem vel distantiam a termino. Et
similiter inveniuntur quaedam qualitates quae sunt dispositiones in ordine ad aliquid; sicut sanitas est quaedam
commensuratio humorum in ordine ad naturam animalis, quod dicitur sanum: et ideo aliquis gradus
commensurationis humorum in leone est sanitas, qui in homine esset infirmitas.
Quia ergo secundum gradum commensurationis sanitas non recipit speciem, sed secundum naturam animalis ad
quam ordinatur, contingit etiam quod in eodem animali una sanitas est maior quam alia, ut dicitur X ethicorum:
in quantum, scilicet, diversi gradus commensurationis humorum possunt esse, in quibus salvatur convenientia
humanae naturae. Et eodem modo se habet in scientia, quae recipit unitatem ex unitate subiecti; unde in uno
potest esse geometria maior quam in alio, in quantum novit plures conclusiones ordinatas ad cognitionem
subiecti geometriae, quod est magnitudo.
Similiter etiam secundum quantitatem perfectionis quam habent huiusmodi formae secundum quod insunt
materiae vel subiecto, quaedam formae unius speciei inaequales esse possunt, in quantum insunt secundum
magis et minus; quaedam vero magis et minus inesse non possunt.
Non enim quaecumque forma dat speciem subiecto cui inest, potest inesse magis et minus: quia, sicut dictum est,
principium specificum oportet in indivisibili consistere; quod inde est, quia nulla forma substantialis recipit
magis et minus.
Similiter etiam si qua forma speciem sortiatur secundum aliquid quod secundum suam rationem est indivisibile,
non dicitur secundum magis et minus. Et inde est quod binarius, et quaelibet alia species numeri quae
specificatur secundum unitatem additam, non recipit magis et minus; et eadem ratio est in figuris quae secundum
numerum specificantur, ut triangulus et quadratum; et in quantitatibus determinatis, ut bicubitum et tricubitum;
et in relationibus numeralibus, sicut duplum et triplum.
Formae vero quae neque dant speciem subiecto, neque sortiuntur speciem ex aliquo quod secundum rationem
suam sit indivisibile, possunt inesse secundum magis et minus, ut albedo et nigredo, et alia huiusmodi.
Ex his igitur patet, quod dupliciter potest aliquid se ad diversas formas habere circa aequalitatem et
inaequalitatem.
Quaedam enim formae sunt quae in eadem specie inaequalitatem non recipiunt neque secundum se, ut una earum
sit maior quam alia eiusdem speciei, neque secundum esse, ut scilicet magis insit subiecto; et huiusmodi sunt
omnes formae substantiales.
Quaedam vero inaequalitatem non recipiunt secundum se, sed solum secundum quod insunt subiecto, sicut
albedo et nigredo.
Quaedam vero inaequalitatem recipiunt secundum se, non tamen secundum quod insunt subiecto, sicut
triangulus dicitur maior triangulo, eo quod lineae unius trianguli sunt maiores quam alterius, quamvis ordinentur
ad aliquid unum specificans; non tamen una superficies est magis triangula quam alia.
121

