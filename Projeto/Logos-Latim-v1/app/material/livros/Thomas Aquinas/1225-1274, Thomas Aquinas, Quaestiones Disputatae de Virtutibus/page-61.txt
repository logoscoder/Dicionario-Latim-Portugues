TTB
Et videtur quod non.
AG1
Illud enim quod ponitur in definitione cuiuslibet virtutis, non est virtus specialis: quia virtus generalis ponitur in
definitione cuiuslibet specialis virtutis. Sed caritas ponitur in definitione cuiuslibet virtutis: dicit enim
Hieronymus: ut breviter communem definitionem virtutis complectar; virtus est caritas, qua diligimus Deum et
proximum. Ergo caritas non est virtus specialis, ab aliis distincta.
AG2
Praeterea, caritas qua diligimus proximum, non est virtus distincta a caritate qua diligimus Deum, quia caritas
diligit proximum propter Deum. Sed omnis virtus diligit proximum propter Deum. Ergo nulla virtus distinguitur
a caritate.
AG3
Praeterea, distinctiones habituum attenduntur secundum actus virtutum. Sed caritas operatur actus omnium
aliarum virtutum: caritas est patiens, est benigna, ut dicitur I ad corinth., XIII, 4. Ergo caritas non est virtus ab
aliis distincta.
AG4
Praeterea, bonum est obiectum generale omnium virtutum: nam virtus est quae bonum facit habentem, et opus
eius bonum reddit.
Sed bonum est obiectum caritatis. Ergo caritas habet obiectum generale; et ita est generalis virtus.
AG5
Praeterea, una perfectio est unius perfectibilis.
Sed caritas est perfectio multorum perfectibilium, id est omnium virtutum. Ergo non est una.
AG6
Praeterea, idem habitus non potest esse in diversis subiectis. Sed caritas est in diversis subiectis: iubemur enim
Deum diligere ex tota mente, ex tota anima, ex toto corde, ex tota fortitudine. Ergo caritas non est virtus una.
AG7
Praeterea, virtus ad tollenda peccata ordinatur.
Sed caritas sufficit ad tollenda omnia peccata; quia minima caritas resistere potest cuilibet tentationi. Ergo caritas
facit id quod est omnium virtutum; et ita non videtur esse virtus specialis.
AG8
Praeterea, unicuique virtuti speciali opponitur aliquod peccatum speciale. Sed caritati contrariantur omnia
peccata: quia per quodlibet peccatum mortale perditur caritas.
Ergo caritas non est virtus specialis.
AG9
Praeterea, nulla virtus est necessaria nisi ad recte operandum. Sed sola caritas sufficienter nos dirigit ad recte
operandum; dicit enim Augustinus: habe caritatem, et fac quidquid vis. Ergo praeter caritatem non est aliqua alia
virtus; et ita non est virtus specialis distincta ab aliis.
AG10
Praeterea, habitus virtutum necessarii sunt ad hoc quod homo prompte et delectabiliter operetur: nullus enim est
iustus qui non gaudet iusta operatione, ut dicitur in I ethic.. Sed ad omnia prompte et delectabiliter operanda
sufficit caritas: quia dicit Augustinus in Lib. De verbis Domini: omnia gravia et immania, facilia et prope nulla
facit amor. Ergo praeter caritatem non est necessaria aliqua alia virtus.
AG11
Praeterea, ea quae sunt distincta ad invicem, habent distinctam generationem et corruptionem. Sed caritas et aliae
virtutes non habent distinctam generationem et corruptionem; quia simul cum caritate et infunduntur et perduntur
aliae virtutes. Ergo caritas non est specialis virtus.
SC
Sed contra, est quod apostolus, I ad Cor., cap. XIII, 13, condividit eam aliis virtutibus, dicens: nunc autem
manent fides, spes, caritas, tria haec.
CO
Respondeo. Dicendum, quod caritas est quaedam virtus specialis, distincta ab aliis virtutibus.
Ad cuius evidentiam considerandum est, quod quandocumque aliquis actus dependet a pluribus principiis,
secundum ordinem se habentibus, ad perfectionem illius actus requiritur quod quodlibet illorum principiorum sit
perfectum. Si enim sit imperfectio in primo, sive in medio, vel in ultimo, sequitur actus imperfectus; sicut, si
desit peritia artis artifici, sive recta dispositio in instrumento, opus sequitur imperfectum.
Et hoc etiam in ipsis potentiis animae considerari potest. Si enim sit recta ratio, quae est motiva inferiorum
potentiarum, et concupiscibilis sit indisposita, operabitur quidem aliquis secundum rationem, sed operatio erit
imperfecta, quia habebit impedimentum ex concupiscibili indisposita ad contrarium trahente; sicut circa
continentem apparet: et ideo praeter prudentiam, quae perficit rationem, necesse est, ad hoc quod homo recte se
habeat circa concupiscibilia, quod habeat temperantiam, ad hoc quod prompte operetur et sine impedimento.
61

