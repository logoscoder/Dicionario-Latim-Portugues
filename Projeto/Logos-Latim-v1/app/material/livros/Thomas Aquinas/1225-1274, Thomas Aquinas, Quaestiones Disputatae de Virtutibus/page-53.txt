Praeterea, secundum Philosophum in VIII ethic., amicitia in quadam aequalitate consistit. Sed Dei ad nos est
maxima inaequalitas, sicut infinite distantium.
Ergo non potest esse amicitia Dei ad nos, vel nostri ad Deum; et ita caritas, quae huiusmodi amicitiam designat,
non videtur esse virtus.
AG16
Praeterea, amor summi boni est nobis naturalis. Sed nullum naturale est virtus; quia virtutes non insunt nobis a
natura, ut patet in II ethic.. Ergo amor summi boni, quod est caritas, non est virtus.
AG17
Praeterea, amor est excellentius timore.
Sed timor, propter sui excellentiam, non est virtus, sed donum, quod est excellentius virtute. Ergo neque caritas
est virtus, sed donum.
SC
Sed contra, praecepta legis sunt de actibus virtutum. Sed actus caritatis praecipitur in lege; dicitur enim Matth.
XXII, 37, quod primum et maximum mandatum est: dilige Dominum Deum tuum. Ergo caritas est virtus.
CO
Respondeo. Dicendum, quod caritas absque dubio virtus est. Cum enim virtus sit quae bonum facit habentem, et
opus eius bonum reddit; manifestum est quod secundum propriam virtutem homo ordinatur ad proprium bonum.
Proprium autem bonum hominis oportet diversimode accipi, secundum quod homo diversimode accipitur. Nam
proprium bonum hominis in quantum homo, est bonum rationis, eo quod homini esse est rationale esse.
Bonum autem hominis secundum quod est artifex, est bonum artis; et sic etiam secundum quod est politicus, est
bonum eius bonum commune civitatis.
Cum ergo virtus operetur ad bonum; ad virtutem cuiuslibet requiritur quod sic se habeat quod ad bonum bene
operetur, id est voluntarie et prompte et delectabiliter, et etiam firmiter: hae enim sunt conditiones operationis
virtuosae, quae non possunt convenire alicui operationi, nisi operans amet bonum propter quod operatur, eo quod
amor est principium omnium voluntariarum affectionum.
Quod enim amatur, desideratur dum non habetur, et delectationem infert quando habetur et tristitiam ingerunt ea
quae ad habendo amatum impediunt. Ea etiam quae ex amore fiunt, et firmiter et prompte et delectabiliter fiunt.
Ad virtutem igitur requiritur amor boni ad quod virtus operatur.
Bonum autem ad quod operatur virtus quae est hominis in quantum homo, est homini connaturale; unde
voluntati eius naturaliter inest huius boni amor, quod est bonum rationis.
Sed si accipiamus virtutem hominis secundum aliquam aliam considerationem non naturalem homini, oportebit
ad huiusmodi virtutem amorem illius boni, ad quod talis virtus ordinatur, esse aliquid superadditum circa
naturalem voluntatem. Non enim artifex bene operatur nisi superveniat ei amor boni quod per operationem artis
intenditur; unde Philosophus dicit in VIII polit., quod ad hoc quod aliquis sit bonus politicus, requiritur quod
amet bonum civitatis.
Si autem homo, in quantum admittitur ad participandum bonum alicuius civitatis, et efficitur civis illius civitatis;
competunt ei virtutes quaedam ad operandum ea quae sunt civium, et ad amandum bonum civitatis; ita cum
homo per divinam gratiam admittatur in participationem caelestis beatitudinis, quae in visione et fruitione Dei
consistit, fit quasi civis et socius illius beatae societatis, quae vocatur caelestis ierusalem secundum illud, Ephes.
II, 19: estis cives sanctorum et domestici Dei.
Unde homini sic ad caelestia adscripto competunt quaedam virtutes gratuitae, quae sunt virtutes infusae; ad
quarum debitam operationem praeexigitur amor boni communis toti societati, quod est bonum divinum, prout est
beatitudinis obiectum.
Amare autem bonum alicuius civitatis contingit dupliciter: uno modo ut habeatur; alio modo ut conservetur.
Amare autem bonum alicuius civitatis ut habeatur et possideatur, non facit bonum politicum; quia sic etiam
aliquis tyrannus amat bonum alicuius civitatis ut ei dominetur: quod est amare seipsum magis quam civitatem;
sibi enim ipsi hoc bonum concupiscit, non civitati. Sed amare bonum civitatis ut conservetur et defendatur, hoc
est vere amare civitatem; quod bonum politicum facit: in tantum quod aliqui propter bonum civitatis
conservandum vel ampliandum, se periculis mortis exponant et negligant privatum bonum.
Sic igitur amare bonum quod a beatis participatur ut habeatur vel possideatur, non facit hominem bene se
habentem ad beatitudinem, quia etiam mali illud bonum concupiscunt; sed amare illud bonum secundum se, ut
permaneat et diffundatur, et ut nihil contra illud bonum agatur, hoc facit hominem bene se habentem ad illam
societatem beatorum. Et haec est caritas, quae Deum per se diligit, et proximos qui sunt capaces beatitudinis,
sicut seipsos; et quae repugnat omnibus impedimentis et in se et in aliis; unde nunquam potest esse cum peccato
mortali, quod est beatitudinis impedimentum.
Sic igitur patet quod caritas non solum est virtus, sed potissima virtutum.
RA1
Ad primum ergo dicendum, quod virtus est circa illud quod in se difficile est, sed tamen habenti virtutem fit
facile.
RA2
53

