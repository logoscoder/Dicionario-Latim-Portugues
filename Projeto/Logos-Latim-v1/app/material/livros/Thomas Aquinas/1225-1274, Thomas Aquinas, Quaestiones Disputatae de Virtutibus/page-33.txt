Sic autem non augetur virtus, ut patet in caritate: quia minima caritas se extendit ad omnia diligenda secundum
caritatem. Ergo virtus nullo modo augetur.
AG11
Praeterea, si virtus augetur, oportet quod ad aliquam speciem motus, eius augmentum reducatur. Sed non potest
reduci nisi ad alterationem, quae est motus in qualitate. Alteratio autem, secundum Philosophum, VII physic.,
non est in anima nisi secundum partem sensitivam: in qua non est caritas, neque plures aliarum virtutum
infusarum.
Ergo non omnis virtus infusa augetur.
AG12
Praeterea, si virtus infusa augetur, oportet quod augeatur a Deo, qui eam causat. Si autem Deus eam auget,
oportet quod hoc fiat per alium eius influxum. Sed novus influxus non potest esse, nisi sit nova virtus infusa.
Ergo virtus infusa non potest augeri nisi per additionem novae virtutis. Sic autem non potest augeri, ut supra
ostensum est. Ergo virtus infusa nullo modo augetur.
AG13
Praeterea, habitus maxime augentur ex actibus. Cum igitur virtus sit habitus; si augetur, maxime augetur per
suum actum. Sed hoc non potest esse, ut videtur; cum actus egrediatur ab habitu. Nihil autem augetur per hoc
quod aliquid ab eo egreditur, sed per hoc quod aliquid in eo recipitur. Ergo virtus nullo modo augetur.
AG14
Praeterea, omnes actus virtutis unius sunt rationis. Si igitur aliqua virtus per suum actum augetur, oportet quod
per quemlibet actum augeatur; quod videtur esse falsum ex experimento: non enim experimur quod virtus in
quolibet actu crescat.
AG15
Praeterea, illud cuius ratio in superlativo consistit, non potest augeri: optimo enim non est aliquid melius, nec
albissimo est aliquid albius. Sed ratio virtutis in superlatione consistit: est enim virtus ultimum potentiae.
Ergo virtus non potest augeri.
AG16
Praeterea, omne illud cuius ratio consistit in aliquo indivisibili, caret intensione et remissione; sicut forma
substantialis, et numerus, et figura. Sed ratio virtutis consistit in quodam indivisibili: est enim in medietate
consistens. Ergo virtus non intenditur neque remittitur.
AG17
Praeterea, nullum infinitum potest augeri; quia infinito non est aliquid magis. Sed virtus infusa est infinita, quia
per eam meretur homo infinitum bonum, scilicet Deum. Ergo virtus infusa augeri non potest.
AG18
Praeterea, nulla res procedit ultra suam perfectionem, quia perfectio est terminus rei.
Sed virtus est perfectio habentis eam; dicitur enim VII physic., quod virtus est dispositio perfecti ad optimum.
Ergo virtus non augetur.
SC1
Sed contra. Est quod dicitur I Petr., II, V. 2: sicut modo geniti infantes, rationabiles et sine dolo, lac concupiscite,
ut in eo crescatis in salutem. Non autem crescit aliquis in salutem nisi per augmentum virtutis, per quam homo in
salutem ordinatur. Ergo virtus augetur.
SC2
Praeterea, Augustinus dicit, quod caritas augetur, ut aucta mereatur et perfici.
CO
Respondeo. Dicendum, quod multis error accidit circa formas ex hoc quod de eis iudicant sicut de substantiis
iudicatur. Quod quidem ex hoc contingere videtur, quod formae per modum substantiarum signantur in abstracto,
ut albedo, vel virtus, aut aliquid huiusmodi; unde aliqui modum loquendi sequentes, sic de eis iudicant ac si
essent substantiae.
Et ex hinc processit error tam eorum qui posuerunt latitationem formarum, quam eorum qui posuerunt formas
esse a creatione. Aestimaverunt enim quod formis competeret fieri sicut competit substantiis; et ideo non
invenientes ex quo formae generentur, posuerunt eas vel creari, vel praeexistere in materia; non attendentes,
quod sicut esse non est formae, sed subiecti per formam, ita nec fieri, quod terminatur ad esse, est formae, sed
subiecti.
Sicut enim forma ens dicitur, non quia ipsa sit, si proprie loquamur, sed quia aliquid ea est; ita et forma fieri
dicitur, non quia ipsa fiat, sed quia ea aliquid fit: dum scilicet subiectum reducitur de potentia in actum.
Sic autem et circa augmentum qualitatum accidit; de quo aliqui locuti sunt ac si qualitates et formae substantiae
essent. Substantia autem augeri dicitur, in quantum ipsa est subiectum motus quo pervenitur de minori quantitate
in maiorem, qui motus augmenti dicitur.
Et quia augmentum substantiae fit per additionem substantiae ad substantiam; quidam aestimaverunt, quod hoc
modo caritas, sive quaelibet virtus infusa, augeatur per additionem caritatis ad caritatem, vel virtutis ad virtutem,
aut albedinis ad albedinem: quod omnino stare non potest.
33

