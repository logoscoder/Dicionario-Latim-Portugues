Et per hoc patet etiam solutio ad secundum.
Non enim probat: manet enim, quantum in se est, difficile illud circa quod est virtus, adveniente virtute, sed quod
facile fiat virtuoso, hoc est ex perfectione virtutis.
RA3
Ad tertium dicendum, quod difficultas non solum est ex contrarietate, sed etiam est ex excellentia obiecti; sic
enim aliquid dicitur esse difficile ad intelligendum quoad nos propter excellentiam intelligibilis, non propter
aliquam contrarietatem.
RA4
Ad quartum dicendum, quod illud velle quod adiacet nobis a natura, est imperfectum et infirmum quantum ad
spiritualia et gratuita; unde et apostolus ibidem subdit: non enim quod volo bonum, hoc ago; et ideo requiritur
auxilium gratuiti doni.
RA5
Ad quintum dicendum, quod spes elevat affectum hominis in summum bonum ut adipiscendum; sed super hoc
requiritur quod illud bonum ametur ad bonum esse hominis, ut supra, in corp. Art., dictum est.
RA6
Ad sextum dicendum, quod de ratione caritatis seu amoris est, quod coniungat secundum affectum; quae scilicet
coniunctio intelligitur quantum ad hoc quod homo amicum reputat quasi alterum se, et vult ei bonum sicut et
sibi. Sed coniungere secundum rem, non est de ratione caritatis, et ideo potest esse et habiti et non habiti. Sed
non habitum facit desiderare; in habito vero, facit delectari.
RA7
Ad septimum dicendum, quod gratia coniungit nos Deo per modum assimilationis; sed requiritur quod uniamur
ei per operationem intellectus et affectus, quod fit per caritatem.
RA8
Ad octavum dicendum, quod amicitia non ponitur virtus, sed consequens virtutem; quia ex hoc ipso quod aliquis
habet virtutem et amat bonum rationis, consequitur ex ipsa inclinatione virtutis quod diligat sibi similes, scilicet
virtuosos, in quibus bonum rationis viget. Sed amicitia quae est ad Deum, in quantum est beatus et beatitudinis
auctor, oportet praestitui ad virtutes quae in illam beatitudinem ordinant; et ideo, cum non sit consequens ad alias
virtutes, sed praeambulum, ut ostensum est, oportet quod ipsa sit per se virtus.
RA9
Ad nonum dicendum, quod amor, secundum quod est in sensitiva parte, est passio: qui quidem amor est boni
secundum sensum.
Talis autem amor non est amor caritatis; unde ratio non sequitur.
RA10
Ad decimum dicendum, quod hoc quod dicit Philosophus, virtutem esse in medio; intelligitur de virtutibus
moralibus; non autem est verum de virtutibus theologicis, inter quas est caritas, ut alibi, quaest. Praeced., art. 10,
ostensum est.
RA11
Ad undecimum dicendum, quod bonum intellectum movet voluntatem; et ideo licet intellectus per aliqua media
Deum intelligat ut summum bonum, ex hoc ipso movet voluntatem, ut sic possit immediate amari, licet per
media cognoscatur: quia hoc ipsum quo determinatur cognitio intellectus, movet affectum.
RA12
Ad duodecimum dicendum, quod delectatio non importat operationem, sed aliquid consequens ad operationem;
unde, cum virtus sit operationis principium, delectatio non ponitur inter virtutes, sed inter fructus, ut patet Galat.
V, 22: fructus autem spiritus est caritas, gaudium, pax, patientia.
RA13
Ad decimumtertium dicendum, quod obiectum caritatis transcendit omnem facultatem humanam, scilicet Deus;
unde quantumcumque voluntas humana conetur ad amandum Deum, non potest attingere ut amet eum quantum
est amandus. Et ideo dicitur non habere modum caritas, quia non est aliquis terminus fixus divinae dilectionis
ultra quem, si diligatur, sit contra rationem virtutis, sicut accidit in virtutibus moralibus, quae consistunt in
medio; hoc enim ipsum quod est non habere sic modum, est caritatis modus.
Ex hoc igitur non potest concludi quod caritas non sit virtus; sed quod non consistat in medio, sicut virtutes
morales.
RA14
Ad decimumquartum dicendum, quod caritas dicitur patiens et benigna, quasi denominata ab aliis virtutibus, in
quantum producit actus omnium virtutum.
RA15
Ad decimumquintum dicendum, quod caritas non est virtus hominis in quantum est homo, sed in quantum per
participationem gratiae fit Deus et filius Dei, secundum illud I Ioan. III, 1: videte qualem caritatem dedit nobis
pater, ut filii Dei nominemur et simus.
RA16
54

