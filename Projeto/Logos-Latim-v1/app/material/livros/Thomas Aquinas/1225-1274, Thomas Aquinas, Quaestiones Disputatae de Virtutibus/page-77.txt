AG4
Praeterea, perfectum est aliquid quod maxime recedit a contrario. Sed caritas in hac vita potest resistere omni
peccato et tentationi.
Ergo caritas in hac vita potest esse perfecta.
AG5
Praeterea, affectus noster in hac vita immediate fertur in Deum per dilectionem. Sed quando intellectus
immediate ferretur in Deum, perfecte et totaliter ipsum cognosceremus.
Ergo nunc perfecte et totaliter Deum diligimus: est ergo in hac vita caritas perfecta.
AG6
Praeterea, voluntas est domina sui actus.
Sed diligere Deum, est actus voluntatis. Ergo voluntas humana potest totaliter et perfecte ferri in Deum.
AG7
Praeterea, obiectum caritatis est divina bonitas, quae est delectabilissima. Sed in eo quod est delectabile, non est
difficile continue perseverare, et sine intermissione. Ergo videtur quod in hac vita de facili possit perfectio
caritatis haberi.
AG8
Praeterea, quod simplex est et indivisibile, si aliquo modo habetur, totum habetur.
Sed amor caritatis est simplex et indivisibilis, et ex parte animae diligentis, et ex parte obiecti diligibilis, quod est
Deus. Ergo, si quis habet in hac vita caritatem, totaliter et perfecte habet.
AG9
Praeterea, caritas est nobilissima virtutum, secundum illud I Cor., XII, 31: adhuc excellentiorem viam vobis
demonstro, scilicet caritatis. Sed aliae virtutes possunt esse perfectae in hac vita. Ergo et caritas.
SC1
Sed contra. Cum caritati repugnet omne peccatum, ut dictum est, perfectio caritatis requirit quod homo sit
omnino absque peccato.
Sed hoc non potest esse in hac vita, secundum illud I Ioan., I, 8: si dixerimus quia peccatum non habemus, nos
ipsos seducimus.
Ergo perfecta caritas in hac vita haberi non potest.
SC2
Praeterea, nihil diligitur nisi cognitum, ut Augustinus dicit in Lib. De Trinit..
Sed in hac vita Deus perfecte non potest cognosci, secundum illud I Cor., XIII, 9: nunc ex parte cognoscimus.
Ergo nec etiam potest perfecte diligi.
SC3
Praeterea, illud quod semper potest proficere, non est perfectum. Sed caritas in hac vita semper potest proficere,
ut dicitur in sermone.
Ergo caritas in hac vita semper perfecta esse non potest.
SC4
Praeterea, perfecta caritas foras mittit timorem, ut dicitur I Ioan., IV, 18. Sed in hac vita non potest homo esse
sine timore.
Ergo non potest aliquis habere caritatem perfectam.
CO
Respondeo. Dicendum, quod perfectum tripliciter dicitur. Uno modo perfectum simpliciter: alio modo perfectum
secundum naturam; tertio modo secundum tempus. Perfectum quidem dicitur simpliciter quod omnibus modis
perfectum est, et cui nulla perfectio deest. Perfectum autem secundum naturam dicitur, cui non deest aliquid
eorum quae nata sunt haberi a natura illa: sicut intellectum hominis dicimus perfectum, non quod nihil ei
intelligibilium desit, sed quia nihil ei deest eorum per quae homo natus est intelligere. Perfectum secundum
tempus dicimus quando nihil deest alicui eorum quae natum est habere secundum tempus illud: sicut dicimus
puerum perfectum, quia habet ea quae requiruntur ad hominem secundum aetatem illam.
Sic igitur dicendum, quod caritas perfecta simpliciter a solo Deo habetur. Caritas autem perfecta secundum
naturam haberi quidem potest ab homine, sed non in hac vita.
Caritas autem perfecta secundum tempus, etiam in hac vita haberi potest.
Ad cuius evidentiam sciendum est, quod cum actus et habitus speciem habeant ex obiecto, oportet quod ex
eodem ratio perfectionis ipsius sumatur. Obiectum autem caritatis est summum bonum. Caritas ergo est perfecta
simpliciter quae in summum bonum fertur in tantum quantum diligibile est.
Summum autem bonum diligibile est in infinitum, cum sit bonum infinitum. Unde nulla caritas creaturae, cum
sit finita, potest esse simpliciter perfecta, sed sic perfecta dici potest sola caritas Dei, qua diligit seipsum.
Sed tunc secundum naturam rationalis creaturae, caritas dicitur esse perfecta, quando rationalis creatura
secundum suum posse ad Deum diligendum convertitur. Impeditur autem homo in hac vita, ne totaliter mens
eius in Deum feratur, ex tribus. Primo quidem ex contraria inclinatione mentis; quando scilicet mens per
peccatum conversa ad commutabile bonum sicut ad finem, avertitur ab incommutabili bono. Secundo per
77

