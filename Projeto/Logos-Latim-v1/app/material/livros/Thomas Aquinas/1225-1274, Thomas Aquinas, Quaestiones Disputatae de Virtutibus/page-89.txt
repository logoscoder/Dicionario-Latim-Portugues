quod per quemlibet actum peccati mortalis homo caritatem amittit. Manifestum est enim quod in quolibet actu
peccati mortalis fit aversio ab incommutabili bono, cui caritas unit; cui actus peccati mortalis opponitur.
Sed quia actus non directe contrariatur habitui, sed actui, posset alicui videri quod per actum peccati mortalis
impediretur quidam oppositus caritatis actus, ita tamen quod non tolleretur habitus, sicut contingit in habitibus
acquisitis; non enim aliquis amittit habitum virtutis gratuitae, si contra virtutem gratuitam agat.
Sed de habitibus caritatis est aliter. Habitus enim caritatis non habet causam in subiecto, sed totaliter dependet a
causa extrinseca: caritas enim infunditur in cordibus nostris per spiritum sanctum, qui datus est nobis, ut dicitur
ad Rom. V, 5. Non autem sic Deus causat caritatem in anima, ut sit causa eius solum quantum ad fieri, et non
quantum ad conservationem ipsius, sicut aedificator est causa domus solum quantum ad fieri, unde eo subtracto
adhuc remanet domus; sed Deus est causa caritatis et gratiae in anima, et quantum ad fieri, et quantum ad
conservationem, sicut sol est causa luminis in aere.
Et ideo, sicut statim cessaret lumen in aere, si interponeretur aliquod obstaculum; ita statim cessat habitus
caritatis in anima, quando anima se avertit a Deo per peccatum. Et hoc est quod Augustinus dicit, VIII super gen.
Ad litteram: non ita Deus operatur hominem iustum, id est iustificando eum, ut si abscesserit, maneat in absente
quod fecit; sed potius, sicut aer praesente lumine non factus est lucidus, sed fit; sic homo Deo sibi praesente
illuminatur, absente autem continuo obtenebratur.
RA1
Ad primum ergo dicendum, quod verbum illud Origenis sic posset intelligi, quod homo qui est in statu perfecto,
non subito procedit in actum peccati mortalis, sed per aliquam negligentiam praecedentem. Sed quia ipse subdit:
si aliquis brevis lapsus acciderit etc., videtur melius dicendum, quod ipse intelligit, eum penitus evacuare et
decidere, qui sic decidit, ut ex malitia peccet, quod non statim a principio contingit; quia etiam, ut Philosophus
dicit in I ethic., non est facile iusto ut opus iniustum operetur statim, sicut iniustus facit, scilicet ex electione.
Amittit ergo caritatem per unum actum peccati mortalis, sed adhuc aliquae reliquiae de praecedenti perfectione
remanent, dum non habet ex malitia quod caritatem amittat.
RA2
Ad secundum dicendum, quod caritas amittitur dupliciter; uno modo directe, alio modo indirecte. Directe quidem
per actualem Dei contemptum, sicut accidit in illis qui dicunt Deo, iob XXI, 14: recede a nobis; scientiam viarum
tuarum nolumus sicut dicitur iob XII, 14. Alio modo indirecte; sicut non cogitans de Deo, propter aliquam
passionem timoris vel concupiscentiae consentit in aliquid quod est contra Dei praeceptum, et sic per consequens
caritatem amittit.
Intendit ergo bernardus dicere, quod caritas non fuit extincta in Petro per modum primum, sed amisit eam per
modum secundum, et hoc nominat soporem. Et similiter sunt intelligenda verba leonis Papae: quod patet ex hoc
quod subiungit: non tardatum est remedium ablutionis, ubi non fuit iudicium voluntatis; magis enim negatio Petri
fuit extorta ex terrore, quam ipse negaverit ex iudicio deliberatae voluntatis.
RA3
Unde patet solutio ad tertium.
RA4
Ad quartum dicendum, quod virtus acquisita habet causam in subiecto, et non totaliter ab extrinseco, sicut
caritas; et ideo non est similis ratio.
RA5
Ad quintum dicendum, quod in contrariis potest expelli unum contrarium, sine hoc quod alterum adveniat.
Habitus autem virtutis et vitii sunt contraria mediata; unde Philosophus dicit in praedicamentis, quod inter
bonum et malum est medium; unde non oportet quod solum tunc amittat homo habitum unius virtutis, quando
generatur in eo habitus contrarii vitii.
RA6
Ad sextum dicendum, quod habitus respicit, per se, formalem rationem obiecti magis quam ipsum obiectum
materialiter; et ideo, si formalis ratio obiecti tollatur, species habitus non manet.
Formalis autem ratio obiecti in fide est veritas prima, per doctrinam ecclesiae manifestata, sicut formalis ratio
scientiae est medium demonstrationis: et ideo, sicut aliquis memorialiter tenens conclusiones geometricas, non
habet geometriae scientiam, si non propter media geometriae eis assentiatur, sed habebit conclusiones illas
tamquam opinatas: ita, qui tenet ea quae sunt fidei, et non assentit eis propter auctoritatem catholicae doctrinae,
non habet habitum fidei. Qui autem propter doctrinam catholicam alicui assentit, omnibus assentit quae doctrina
catholica habet: alioquin magis credit sibi quam ecclesiae doctrinae.
Ex quo patet, quod qui deficit in uno articulo pertinaciter, non habet fidem de aliis articulis: illam dico fidem
quae est habitus infusus; sed oportet quod teneat ea quae sunt fidei, quasi opinata.
|q3 Quaestio 3
Prologus
PR1
Et primo quaeritur, utrum correctio sit in praecepto.
89

