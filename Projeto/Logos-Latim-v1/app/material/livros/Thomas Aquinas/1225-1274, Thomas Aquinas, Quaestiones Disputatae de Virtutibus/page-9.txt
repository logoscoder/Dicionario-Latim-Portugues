AG5
Sed dicendum, quod irascibilis et concupiscibilis possunt esse subiectum virtutis, in quantum participant
aliqualiter, ratione.
Sed contra, irascibilis et concupiscibilis dicuntur ratione participare, in quantum a ratione ordinantur. Sed ordo
rationis non potest virtuti sustentamentum praebere, cum non sit quid subsistens. Ergo nec in quantum ratione
participant, possunt irascibilis et concupiscibilis esse virtutis subiectum.
AG6
Praeterea, sicuti irascibilis et concupiscibilis, quae pertinent ad sensibilem appetitum, subserviunt rationi; ita et
potentiae apprehensivae et sensitivae. Sed in nulla apprehensiva potentiarum sensitivarum potest esse virtus.
Ergo nec in irascibili et concupiscibili.
AG7
Praeterea, si ordo rationis participari potest in irascibili et concupiscibili, poterit minui rebellio sensualitatis, quae
has duas vires continet ad rationem. Sed rebellio praedicta non est infinita, cum sensualitas sit virtus finita, et
virtutis finitae non possit esse actio infinita. Ergo poterit totaliter tolli praedicta rebellio; omne enim finitum
consumitur multoties ablato quodam, ut patet per Philosophum in I physic.; et sic sensualitas in hac vita possit
totaliter curari. Quod est impossibile.
AG8
Sed dicendum, quod Deus, qui virtutem infundit, posset totaliter praedictam rebellionem auferre; sed ex parte
nostra est quod non totaliter auferatur. Sed contra, homo est id quod est in quantum est rationalis; cum ex hoc
speciem sortiatur. Quanto igitur id quod est in homine, magis rationi subiicitur; tanto magis competit humanae
naturae. Maxime autem subiicerentur inferiores vires animae rationi si praedicta rebellio totaliter tolleretur. Ergo
hoc esset competens maxime humanae naturae; et ita ex parte nostra non est impedimentum quin praedicta
rebellio totaliter tollatur.
AG9
Praeterea, ad rationem virtutis non sufficit quod peccatum vitetur. Perfectio enim iustitiae in hoc consistit quod
in Psal. XXXIII, V. 15, dicitur: declina a malo, et fac bonum.
Sed ad irascibilem pertinet detestari malum, ut dicitur in Lib. De spiritu et anima.
Ergo in irascibili ad minus non potest esse virtus.
AG10
Praeterea, in eodem libro dicitur, quod in ratione est desiderium virtutum, in irascibili odium vitiorum. Sed in
eodem est desiderium virtutis et virtus, cum quaelibet res suam perfectionem desideret. Ergo omnis virtus est in
ratione, et non in irascibili et concupiscibili.
AG11
Praeterea, in nulla potentia potest esse habitus quae agitur tantum et non agit; eo quod habitus est id quo quis agit
cum voluerit, ut dicit Commentator in III de anima.
Sed irascibilis et concupiscibilis non agunt, sed aguntur: quia ut dicitur in III ethic., sensus nullius actus
Dominus est. Ergo non potest esse habitus virtutis in irascibili et concupiscibili.
AG12
Praeterea, proprium subiectum parificatur propriae passioni. Virtus autem parificatur rationi, non autem irascibili
et concupiscibili, quae sunt nobis et brutis communes.
Virtus ergo est in hominibus tantum, sicut et ratio; ergo omnis virtus est in ratione, non autem in irascibili et
concupiscibili.
AG13
Praeterea, Rom. VII, dicit Glossa: bona est lex, quae dum concupiscentiam prohibet, omne malum prohibet.
Omnia ergo vitia ad concupiscibilem pertinent, cuius est concupiscentia. Sed in eodem, sunt virtutes et vitia.
Ergo virtutes non sunt in irascibili, sed in concupiscibili ad minus.
SC1
Sed contra. Est quod Philosophus, dicit de temperantia et fortitudine, quod sunt irrationabilium partium.
Partes autem irrationabiles, id est sensibilis appetitus, sunt irascibilis et concupiscibilis, ut habetur in III de
anima. Ergo in irascibili et concupiscibili possunt esse virtutes.
SC2
Praeterea, peccatum veniale est dispositio ad mortale. Perfectio autem et dispositio sunt in eodem. Cum igitur
veniale peccatum sit in irascibili et concupiscibili (prius enim motus est actus sensualitatis, ut ponitur in Glossa
ad Rom. Viii); ergo et mortale peccatum ibi esse poterit; et sic etiam virtus, quae est peccato mortali contraria.
SC3
Praeterea, medium et extrema sunt in eodem. Sed virtus aliqua est medium inter contrarias passiones; sicut
fortitudo inter timorem et audaciam, et temperantia inter superfluum et diminutum in concupiscentiis.
Cum igitur huiusmodi passiones sint in irascibili et concupiscibili, videtur etiam quod in eisdem sit virtus.
CO

9

