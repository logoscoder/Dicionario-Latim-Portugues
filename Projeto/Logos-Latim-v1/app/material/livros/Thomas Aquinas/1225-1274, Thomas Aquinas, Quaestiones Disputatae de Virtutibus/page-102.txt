Si enim aliquis inniteretur humano auxilio, vel suo vel alterius, ad consequendum perfectum bonum absque
auxilio divino, esset hoc vitiosum, secundum illud Ierem., cap. XVII, 5: maledictus homo qui confidit in homine,
et ponit carnem brachium suum.
Sic igitur, sicut formale obiectum fidei est veritas prima, per quam sicut per quoddam medium assentit his quae
creduntur, quae sunt materiale obiectum fidei; ita etiam formale obiectum spei est auxilium divinae potestatis et
pietatis, propter quod tendit motus spei in bona sperata, quae sunt materiale obiectum spei. Sicut ergo ea quae
creduntur materialiter, omnia referuntur ad Deum, quamvis aliqua eorum sint creata: sicut quod credimus omnes
creaturas esse a Deo, et corpus Christi esse a filio Dei assumptum in unitate personae; ita etiam omnia quae
materialiter sperantur, ordinantur in unum finale speratum, quod est fruitio Dei. In ordine enim ad hanc
fruitionem speramus adiuvari a Deo non solum spiritualibus, sed etiam corporalibus beneficiis.
RA1
Ad primum ergo dicendum, quod spes secundum quod inhaeret divino auxilio, non potest se ad malum habere;
nullus enim potest nimis de Deo sperare. Sed quod aliquis male speret, hoc contingit quia non inhaeret Deo, sed
suae virtuti, vel falsae opinioni; puta cum praesumit se salvandum etiam in peccatis perseverans.
RA2
Ad secundum dicendum, quod cum dicitur spes esse expectatio futurae beatitudinis, ex gratia et meritis
proveniens, dupliciter potest intelligi. Uno modo ut expectatio intelligatur ex meritis provenire ex parte
expectantis; ut scilicet, expectatio talis causetur in homine ex praecedentibus meritis. Et in hoc sensu procedit
obiectio, qui falsus est. Alio modo potest intelligi expectatio esse ex meritis ex parte rei expectatae; et hic est
sensus verus: expectamus enim quod per gratiam Dei et bona merita beatitudinem consequamur.
RA3
Ad tertium dicendum, quod secundum hunc sensum, merita non praecedunt ex necessitate spem nec actu nec
habitu; sed praecedunt rem speratam scilicet beatitudinem: unde potest esse quod sperans non habeat merita nec
actu nec habitu, sed solum in proposito.
RA4
Ad quartum dicendum, quod spes secundum quod refertur ad materiale obiectum, est dispositio imperfecti, quia
quod speratur, nondum habetur; sed secundum quod respicit obiectum formale, scilicet auxilium divinum sic est
dispositio perfecti; in hoc enim consistit perfectio hominis ut Deo inhaereat. Et simile etiam est de fide, quae
habet imperfectionem, eo quod nondum videt ea quae credit; habet autem perfectionem ex eo quod inhaeret
testimonio primae veritatis, et ex hoc est virtus.
RA5
Ad quintum dicendum, quod spes est passio, secundum quod est motus appetitus sensitivi, cuius obiectum Deus
esse non potest; et ideo talis spes virtus non dicitur, sed illa quae est motus mentis, quae est capax Dei.
RA6
Ad sextum dicendum, quod nulla virtus potest denominari proprie ab aliqua passione, nisi theologica. Nam
virtutes intellectuales pertinent ad vim cognitivam; passiones autem animae sunt in VI appetitiva. Virtutes autem
morales consistunt medium in passionibus; unde virtus moralis non nominatur ab aliqua passione absolute, sed a
moderatione passionum, sicut temperantia, fortitudo, et similia.
Sed motus humanae mentis qualitercumque Deum attingeret, ad virtutem pertinet; et ideo nomina simplicium
motuum, sive passionum, adaptantur virtutibus theologicis.
Et quia virtutum theologicarum obiectum est Deus, quod est summum bonum, manifestum est quod passiones
quarum obiectum est malum, non possunt nominare virtutes theologicas. Similiter etiam, cum virtus theologica
pertineat ad statum viae ante iudicium tantum, passiones quarum obiectum est bonum praesens, ut delectatio et
gaudium, non sunt nomina aliquarum virtutum, sed magis pertinent ad beatitudinem; unde delectatio ponitur una
de dotibus beatitudinis. Desiderium autem importat quidem motum in futurum, sed sine aliqua praesenti
inhaesione vel spirituali contactu ipsius Dei; unde nec desiderium nominat virtutem aliquam.
Unde relinquitur quod solum spes et amor nominant theologicas virtutes.
RA7
Ad septimum dicendum, quod ideo virtutes morales consistunt in medio, quia ad virtutem moralem pertinet
attingere regulam rationis circa proprium et per se obiectum, scilicet circa passiones et operationes humanas.
Omne autem regulatum, in quantum est huiusmodi, habet rationem medii; quod autem a regula discedit, aut
superfluum aut diminutum est.
Dicitur etiam, quod virtus intellectualis consistit in hoc quod attingat verum, quod est bonum intellectus. Veritas
autem intellectus humani regulatur et mensuratur ab essentia rei; ex eo enim quod res est vel non est, opinio vera
est vel falsa. Et ideo etiam virtus intellectualis circa proprium obiectum, in medio consistit, ut scilicet hoc
apprehendat homo de re quod est, non plus nec minus.
Sed virtus theologica habet pro obiecto ipsam primam regulam non regulatam. Et ideo sufficit qualitercumque
attingere regulam ad rationem virtutis; propter quod secundum operationem ad proprium et formale obiectum
virtus theologica in medio non consistit.

102

