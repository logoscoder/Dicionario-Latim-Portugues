Duplex autem periculum imminet homini ex peccato; scilicet periculum conscientiae et famae.
Haec autem duo, scilicet conscientia et fama, hoc modo se habent ad invicem, quod conscientia est praeferenda
famae; quia testimonium conscientiae est in conspectu Dei, sed testimonium famae pertinet ad officium
humanum. Differunt etiam quantum ad hoc quod conscientia est necessaria homini propter seipsum; fama autem
propter se, et propter proximum.
Hoc igitur ordine Dominus voluit correctionem fraternam fieri, ut primo quidem, si possibile sit, ita provideatur
conscientiae, quod in nullo fama laedatur; et hoc per secretam admonitionem. Deinde, quia conscientia est famae
praeferenda; si aliter frater emendari non potest quam cum dispendio famae, finaliter ordinavit Dominus ut
publice denuntietur, ut obiurgatio quae fit a pluribus, ei sit remedium salutare.
Si autem statim ad publicam pronuntiationem procederetur, pateretur frater dispendium famae suae; quod
quidem vitandum est et propter ipsum, et propter alios, propter quos est sibi necessaria fama.
Propter ipsum quidem, duplici ratione.
Primo quidem, quia bona fama est praecipuum inter exteriora bona, secundum illud Prov. XXII, 1: melius est
nomen bonum quam divitiae multae. Et hoc ideo, quia bonitas famae reddit hominem idoneum ad humana
officia exequenda in conversatione humana; et ideo dicitur Eccli., XLI, 15: curam habe de bono nomine; hoc
enim magis permanebit tibi quam multi thesauri magni et pretiosi.
Sicut igitur peccaret qui absque necessitate ingereret alicui divitiarum dispendium; ita, et multo amplius, peccat
si aliquis absque necessitate proximo ingereret dispendium famae, absque necessitate eius peccatum publicando.
Secundo, quia propter conservationem famae homo multoties abstinet a peccatis. Et ideo, quando aliquis videt se
iam famam amisisse, pro nihilo ducit peccare secundum illud ieremiae III, 3: facies meretricis facta est tibi,
erubescere nescisti; unde et Hieronymus dicit super Matth.: corripiendus est seorsum frater, ne si semel pudorem
aut verecundiam amiserit, permaneat in peccato.
Similiter etiam ex parte aliorum est periculosum dupliciter.
Primo quidem, quia homines peccatum alicuius audientes scandalizantur, et contemnunt quandoque non solum
peccantem, sed et multos alios innocentes. Unde Augustinus dicit in epistola ad plebem hipponensem: cum de
aliquibus qui sanctum nomen profitentur, aliquid criminis vel falsi sonuerit, vel veri patuerit, instanter satagunt,
ambiunt, ut de omnibus hoc credatur.
Secundo, quia ex peccato nimis publico multi provocantur ad peccandum; secundum illud I ad Cor. V, 6: nescitis
quia modicum fermentum totam massam corrumpit? et ideo sub praecepto cadit ut non prius aliquis ad
denuntiationem publicam procedat quam secreto correxerit.
Sed quia de extremo ad extremum pervenitur per medium, interposuit Dominus quemdam medium gradum; ut
post secretam admonitionem nunquam publice omnibus denuntietur nisi unus vel duo testes adhibeantur, ut
possit secretius correctus non innotescere ceteris, ut Augustinus dicit in regula.
Sic igitur ordo fraternae correctionis sub praecepto cadit, sicut et ipsa fraterna correctio; hac tamen discretione
servata in utroque, ut debito loco, tempore, et aliis debitis circumstantiis observatis, omnia fiant secundum quod
quis utile esse prospexerit ad emendationem fratris, quae est finis et regula correctionis fraternae.
RA1
Ad primum ergo dicendum, quod, sicut Augustinus solvit in Lib. De verbis Domini, verbum apostoli est
intelligendum in publicis peccatis; sed verbum Domini est intelligendum in peccatis occultis, ut ex ipso modo
loquendi apparet. Dicit enim Dominus: si peccaverit in te frater tuus. Si enim publice peccat, non solum in te
peccat, cui contumeliam vel iniuriam infert, sed etiam in omnes videntes, ut significatur in parabola quam
Dominus ponit, Matth. XVIII, 31, de servo nequam, qui cum alium conservum affligeret, videntes conservi eius
quae fiebant contristati sunt valde. Et II Petri II, 8, dicitur, quod animam iusti iniquis operibus cruciabant.
RA2
Ad secundum dicendum, quod quidam sic intellexerunt ordinem correctionis fraternae esse servandum, ut primo
frater sit in secreto corripiendus; et si audierit, bene quidem; si autem non audierit, dicebant esse distinguendum:
quia aut est omnino occultum, et tunc non est procedendum ulterius; aut incipit iam ad plerorumque notitiam
pervenire, et tunc debet ulterius procedi, secundum quod Dominus mandat. Sed hoc non videtur bene dictum;
dicit enim Augustinus in regula: si frater tuus vulnus habet in corpore quod vult occultari, dum timet secari,
nonne a te crudeliter sileretur, et misericorditer indicaretur? quanto ergo magis non debet occultari, ne deterius
putrescat in corde? et ideo alia distinctione opus est. Si enim probabiliter possumus existimare quod ulterius
procedendo ad eius emendationem proficiamus, debemus ulterius procedere adhibendo testes, et denuntiando. Si
vero probabiliter existimemus quod ex tali publicatione fiat deterior, non est ulterius procedendum; sed propter
hanc causam a tota correctione fraterna est desistendum, ut supra dictum est.
RA3
Ad tertium dicendum, quod omnis veritas humanae iustitiae regulatur a veritate divina.
Sed hominum facta non eodem modo comparantur ad iudicium divinum et ad iudicium humanum, quia
secundum iudicium humanum quaedam peccata sunt occulta, in quibus non est statim procedendum ad
publicum. Et hoc modo non comparantur omnia peccata ad iudicium divinum, quia omnia nuda et aperta sunt
oculis eius, ut dicitur ad Hebr. IV, V. 13. Et ideo quantum ad iudicium divinum non requiritur quod secreta
97

