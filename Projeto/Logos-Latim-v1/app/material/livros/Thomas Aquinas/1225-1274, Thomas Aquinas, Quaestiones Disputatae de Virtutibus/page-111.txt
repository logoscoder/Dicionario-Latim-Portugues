Praeterea, virtutes videntur dici cardinales, ex eo quod sunt aliis principaliores; unde quas quidam cardinales,
aliquando principales vocant, ut patet per Gregorium, XXII Moralium. Sed cum finis principalior sit his quae
sunt ad finem; principaliores esse videntur virtutes theologicae, quae habent ultimum finem pro obiecto, quam
praedictae virtutes, quae sunt circa ea quae sunt ad finem.
Ergo non debent dici praedictae quatuor virtutes cardinales.
AG3
Praeterea, ea quae sunt diversorum generum, non debent poni in una coordinatione.
Sed prudentia est in genere virtutum intellectualium, ut patet in VI ethic.: aliae vero tres sunt virtutes morales.
Ergo inconvenienter ponuntur praedictae quatuor virtutes cardinales.
AG4
Praeterea, inter intellectuales virtutes sapientia est principalior quam prudentia, ut Philosophus probat in VI
ethic.; quia sapientia est de divinis, prudentia autem est de humanis. Si igitur debuit aliqua virtus intellectualis
poni inter virtutes cardinales, potius debuit poni sapientia quasi principalior.
AG5
Praeterea, ad virtutes cardinales aliae debent reduci. Sed Philosophus in II ethic.
Condividit quasdam alias virtutes fortitudini et temperantiae; scilicet liberalitatem et magnanimitatem et
huiusmodi, quae sic non reducuntur. Non ergo praedictae virtutes sunt cardinales.
AG6
Praeterea, illud quod non est virtus, non debet poni inter virtutes cardinales. Sed temperantia non videtur esse
virtus. Non enim habetur aliis virtutibus habitis; ut patet in Paulo, qui habebat omnes alias virtutes, et tamen
temperantiam non habebat: inerat enim adhuc in membris eius concupiscentia, secundum illud Rom., VII, 23:
video aliam legem in membris meis repugnantem legi mentis meae. Temperatus autem differt in hoc a
continente, quod temperatus non habet concupiscentias pravas; continens autem habet, sed non sequitur eas; ut
patet per Philosophum in VII ethic.. Ergo inconvenienter enumerantur praedictae quatuor cardinales virtutes.
AG7
Praeterea, sicut per virtutem homo ordinatur ad seipsum, ita et ad proximum. Sed duae virtutes ponuntur, quibus
homo ordinatur ad seipsum; scilicet fortitudo et temperantia.
Ergo etiam duae virtutes debent poni quibus aliquis ordinatur ad proximum; et non solum iustitia.
AG8
Praeterea, Augustinus dicit in Lib. De moribus eccles., quod virtus est ordo amoris.
Sed amor gratiae comprehenditur sub duobus praeceptis; scilicet dilectionis Dei et proximi.
Ergo non debent esse nisi duae virtutes cardinales.
AG9
Praeterea, diversitas materiae quae est secundum extensionem, facit solum diversitatem secundum numerum;
diversitas autem materiae quae est secundum diversas acceptiones formae, facit differentiam secundum genus:
propter quod corruptibile et incorruptibile differunt genere, ut dicitur X metaph..
Sed praedictae virtutes differunt secundum diversitatem materiae habentis rationem diversam recipiendi formam.
Nam modus rationis circa materiam temperantiae ponitur secundum refrenationem passionum; circa materiam
autem fortitudinis secundum quemdam conatum ad id a quo passio retrahit. Ergo praedictae virtutes differunt
genere; non ergo debent coniungi in una ordinatione virtutum cardinalium.
AG10
Praeterea, ratio virtutis moralis sumitur secundum quod attingit rationem, ut patet per Philosophum in II ethicor.,
qui definit virtutem per hoc, quod est secundum rationem rectam. Sed ratio recta est regula regulata a prima
regula quae est Deus; a qua etiam virtutem regulandi habet. Ergo virtutes morales praecipue habent rationem
virtutis ex eo quod attingunt primam regulam, scilicet Deum. Sed virtutes theologicae, quae sunt circa Deum,
non dicuntur cardinales. Ergo neque virtutes morales debent dici cardinales.
AG11
Praeterea, principalis pars animae est ratio. Sed temperantia et fortitudo non sunt in ratione, sed sunt
irrationabilium partium, ut Philosophus dicit in III ethic..
Ergo non debent poni virtutes cardinales.
AG12
Praeterea, laudabilius est dare de suo quam reddere vel non auferre alienum. Sed primum pertinet ad
liberalitatem, secundum ad iustitiam. Ergo liberalitas magis debet poni virtus cardinalis quam iustitia.
AG13
Praeterea, illud maxime videtur esse virtus cardinalis quod est firmamentum aliorum.
Sed huiusmodi est humilitas; dicit enim Gregorius, quod qui ceteras virtutes sine humilitate congregat, quasi
pulveres in ventum portat. Ergo humilitas debuit poni inter virtutes cardinales.
AG14
Praeterea, virtus est perfectio quaedam, ut patet per Philosophum in VI phys..

111

