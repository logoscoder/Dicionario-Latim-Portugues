AG14
Praeterea, caritas est amor Dei. Sed manente amore ad rem aliquam, aliquis propter incontinentiam operatur
contra illam; sicut aliquis amans seipsum, contra bonum agit per incontinentiam; et similiter aliquis amans
aliquam communitatem, contra eam agit propter incontinentiam, ut Philosophus dicit in V politic.. Ergo aliquis
potest peccando contra Deum agere, manente caritate.
AG15
Praeterea, aliquis habet se bene in universali, qui tamen deficit in particulari, sicut incontinens rectam rationem
habet circa universalia, utpote quod fornicari est malum, et tamen in singulari eligit nunc fornicari, ut bonum, ut
dicit Philosophus in VI ethic.. Sed caritas facit hominem bene se habere circa universalem finem. Ergo manente
caritate, potest aliquis peccare circa aliquod particulare; et sic caritas potest esse cum peccato mortali.
AG16
Praeterea, contraria sunt in eodem genere.
Sed peccatum est in genere actus: quia peccatum est dictum vel factum vel concupitum contra legem Dei: caritas
autem est in genere habitus. Ergo peccatum non contrariatur caritati; et sic non expellit ipsam: potest ergo simul
esse cum ea.
SC1
Sed contra. Est quod dicitur Sap., I, 5: spiritus sanctus disciplinae effugiet fictum, et avertet se a cogitationibus
quae sunt sine intellectu, et corripietur, id est expelletur, a superveniente iniquitate. Sed spiritus sanctus est in
homine quamdiu habet caritatem; quia per caritatem habitat in nobis spiritus Dei. Ergo a superveniente iniquitate
expellitur caritas; et sic non potest esse simul cum peccato mortali.
SC2
Praeterea, quicumque habet caritatem, dignus est vita aeterna, secundum illud apostoli, II Tim., IV, 8: in reliquo
reposita est mihi corona iustitiae, quam reddet mihi Dominus in illa die, iustus iudex; non solum autem mihi, sed
et his qui diligunt adventum eius. Quicumque autem peccat mortaliter, dignus est poena aeterna, secundum illud
Rom., cap. VI, 23. Stipendia peccati mors. Sed aliquis non potest esse simul dignus vita aeterna et poena aeterna.
Ergo non potest simul caritas cum peccato mortali haberi.
CO
Respondeo. Dicendum, quod caritas nullo modo potest simul esse cum peccato mortali.
Ad cuius evidentiam primo considerandum est, quod omne peccatum mortale directe opponitur caritati.
Quicumque enim praeeligit aliquid alteri, illud quod praeeligit, magis amat; unde quia homo magis amat
propriam vitam et sui consistentiam quam voluptatem, quantumcumque sit magna voluptas, homo retraheretur
ab ea, si eam existimaret esse suae vitae infallibiliter peremptivam; propter quod dicit Augustinus in Lib. Lxxxiii
quaestionum, quod nemo est qui non magis dolorem metuat quam appetat voluptatem; quandoquidem videmus
etiam immanissimas bestias a maximis voluptatibus abstinere dolorum metu.
Ex hoc autem aliquis mortaliter peccat quod aliquid magis eligit quam vivere secundum Deum, et ei inhaerere.
Unde manifestum est quod quicumque mortaliter peccat, ex hoc ipso magis amat aliud bonum quam Deum. Si
enim amaret magis Deum, praeeligeret vivere secundum Deum quam quocumque temporali bono potiri. Hoc
autem est de ratione caritatis quod Deus super omnia diligatur, ut ex superioribus patet; unde omne peccatum
mortale caritati contrariatur.
Caritas enim hominibus a Deo infunditur.
Quae autem ex infusione divina causantur, non solum indigent actione divina in sui principio, ut esse incipiant,
sed in tota sui duratione, ut conserventur in esse; sicut illuminatio aeris indiget praesentia solis, non solum cum
primo aer illuminatur, sed quamdiu illuminatus manet: et propter hoc, si aliquod obstaculum interponatur
intercipiens directum aspectum ad solem, desinit esse lumen in aere; et similiter quando peccatum mortale
advenit, quod impedit directum aspectum animae ad Deum, per hoc quod aliquid aliud praefert Deo, intercipitur
influxus caritatis, et desinit esse caritas in homine, secundum illud Is., LIX, 2: peccata nostra diviserunt inter nos
et Deum nostrum.
Sed cum rursus mens hominis redit ut recte in Deum aspiciat, eum super omnia diligendo (quod tamen sine
divina gratia esse non potest), iterato ad statum caritatis redit.
RA1
Ad primum ergo dicendum, quod verbum Origenis non sic est intelligendum, quod homo peccans mortaliter,
quantumcumque perfectus, non subito caritatem amittat sed quia non contingit de facile quod homo perfectus
statim a principio mortaliter peccet, sed per negligentiam et diversa peccata venialia, disponitur ut tandem
labatur in peccatum mortale.
RA2
Ad secundum dicendum, quod verbum bernardi non videtur sustinendum, nisi intelligatur caritas in Petro non
fuisse extincta, quia cito resurrexit; ea enim quae parum distant, quasi nihil distare videntur, ut dicitur in II
physic..
RA3

64

