Praeterea, praemium non debetur alicui nisi ratione actus. Debetur autem omni habenti virtutem; quia quicumque
in caritate decedit, ad beatitudinem perveniet. Ergo virtus est meritum. Meritum autem est actus. Ergo virtus est
actus.
AG3
Praeterea, quanto aliquid est in nobis Deo similius, tanto est melius. Sed maxime Deo similamur secundum quod
sumus in actu, quia est actus purus. Ergo actus est optimum eorum quae sunt in nobis. Sed virtutes sunt maxima
bona quae sunt in nobis, ut Augustinus dicit in libro de libero arbitrio.
Ergo virtutes sunt actus.
AG4
Praeterea, perfectio viae respondet perfectioni patriae. Sed perfectio patriae est actus, scilicet felicitas, quae in
actu consistit, secundum Philosophum. Ergo et perfectio viae, scilicet virtus, actus est.
AG5
Praeterea, contraria sunt quae in eodem genere ponuntur, et mutuo se expellunt. Sed actus peccati expellit
virtutem ratione oppositionis quam habet ad ipsam. Ergo virtus est in genere actus.
AG6
Praeterea, Philosophus dicit in I caeli et mundi, quod virtus est ultimum de potentia: ultimum potentiae est actus.
Ergo virtus est actus.
AG7
Praeterea, pars rationalis est nobilior et perfectior quam pars sensitiva. Sed vis sensitiva habet suam operationem
nullo habitu vel qualitate mediante. Ergo nec in parte intellectiva oportet ponere habitus, quibus mediantibus pars
intellectiva perfectam operationem habeat.
AG8
Praeterea, Philosophus dicit in VII physic., quod virtus est dispositio perfecti ad optimum. Optimum autem est
actus; dispositio autem est eiusdem generis cum eo ad quod disponit. Ergo virtus est actus.
AG9
Praeterea, Augustinus dicit in Lib. De moribus ecclesiae, quod virtus est ordo amoris: ordo autem, ut ipse dicit in
XIX de Civit. Dei, est parium dispariumque sua cuique tribuens loca dispositio.
Virtus ergo est dispositio: non ergo habitus.
AG10
Praeterea, habitus est qualitas de difficili mobilis. Sed virtus est facile mobilis, quia per unum actum peccati
mortalis amittitur.
Ergo virtus non est habitus.
AG11
Praeterea, si habitibus aliquibus indigemus, qui sint virtutes, aut indigemus ad operationes naturales, aut
meritorias, quae sunt quasi supernaturales. Non autem ad naturales: quia si quaelibet natura, etiam sensibilis et
insensibilis, potest suam operationem perficere absque habitu, multo fortius hoc poterit rationalis natura.
Similiter nec ad operationes meritorias, quia has Deus in nobis operatur: philipp. II, 13. Qui operatur in nobis
velle et perficere, pro bona voluntate.
Ergo nullo modo virtutes sunt habitus.
AG12
Praeterea, omne agens secundum formam, semper agit secundum exigentiam illius formae, sicut calidum agit
semper calefaciendo.
Si ergo in mente sit aliqua habitualis forma quae virtus dicatur, oportebit quod habens virtutem, secundum
virtutem operetur; quod est falsum: quia sic quilibet habens virtutem esset confirmatus. Ergo virtutes non sunt
habitus.
AG13
Praeterea, habitus ad hoc insunt potentiis, ut tribuant eis facilitatem operandi.
Sed ad actus virtutum non indigemus aliquo facilitatem faciente, ut videtur. Consistunt enim principaliter in
electione et voluntate: nihil autem est facilius eo quod est in voluntate constitutum. Ergo virtutes non sunt
habitus.
AG14
Praeterea, effectus non potest esse nobilior quam sua causa. Sed si virtus est habitus, erit causa actus, qui est
habitu nobilior.
Ergo non videtur conveniens quod virtus sit habitus.
AG15
Praeterea, medium et extrema sunt unius generis. Sed virtus moralis est medium inter passiones; passiones autem
sunt de genere actuum. Ergo, etc..
SC1
Sed contra. Virtus, secundum Augustinum, est bona qualitas mentis. Non autem potest esse in aliqua specie nisi
in prima, quae est habitus. Ergo virtus est habitus.
2

