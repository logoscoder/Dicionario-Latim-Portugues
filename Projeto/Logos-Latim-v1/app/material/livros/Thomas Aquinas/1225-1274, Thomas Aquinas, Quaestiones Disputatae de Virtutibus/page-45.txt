Si igitur in intellectu non esset aliqua propria contrarietas praeter contrarietatem rerum, non esset accipere in
virtutibus intellectualibus medium et extrema. Manifestum est autem, quod in voluntate non est accipere aliquam
contrarietatem propriam, sed solum secundum ordinem ad res volitas contrarias: quia intellectus cognoscit
aliquid secundum quod est in ipso; voluntas autem movetur ad rem secundum quod in se est. Unde si aliqua
virtus sit in voluntate secundum comparationem ad eius mensuram et regulam, talis virtus non consistet in
medio: non enim est accipere extrema ex parte mensurae, sed ex parte mensurati tantum, prout excedit vel
diminuitur a mensura.
Virtutes autem theologicae ordinantur ad suam materiam vel obiectum, quod est Deus, mediante voluntate. Et
quod de caritate et spe manifestum est, hoc circa fidem similiter dicitur.
Nam licet fides sit in intellectu, est tamen in eo secundum quod imperatur a voluntate: nullus enim credit nisi
volens. Unde, cum Deus sit regula et mensura voluntatis humanae, manifestum est quod virtutes theologicae non
sunt in medio, per se loquendo; etsi contingat quandoque aliquam earum esse in medio per accidens, ut postea
exponetur.
RA1
Ad primum ergo dicendum, quod ultimum potentiae dicitur in quod ultimo potentia extenditur, et hoc est
difficillimum: quia difficillimum est invenire medium, facile autem est divertere ab eo. Et ex hoc ipso virtus est
ultimum potentiae, quod est in medio.
RA2
Ad secundum dicendum, quod bonum habet rationem ultimi per comparationem ad motum appetitus, non autem
per comparationem ad materiam in qua aliquod bonum constituitur; quod oportet esse in medio materiae, ut
neque excedat, neque excedatur a debita regula et mensura.
RA3
Ad tertium dicendum, quod virtus quantum ad formam quam a sua mensura sortitur, habet rationem extremi; et
sic opponitur malo ut formatum informi, et commensuratum incommensurato. Sed secundum materiam in qua
talis mensura imprimitur, sic virtus est in medio.
RA4
Ad quartum dicendum, quod ratio illa accipit supremum et medium, secundum ordinem potentiarum animae,
non secundum materiam in qua ponitur modus virtutis quasi medium quoddam.
RA5
Ad quintum dicendum, quod in virtutibus theologicis non est medium ut dictum est: sed in virtutibus
intellectualibus est medium non inter contrarietatem rerum, prout sunt in intellectu, sed inter contrarietatem
affirmationis et negationis, ut dictum est.
In virtutibus autem moralibus omnibus commune invenitur quod sunt in medio. Et hoc ipsum quod quaedam
attingunt ad maximum, pertinet in eis ad rationem medii, in quantum maximum attingunt secundum regulam
rationis; sicut fortis attingit maxima pericula secundum rationem, scilicet quando debet, ut debet, et propter quod
debet.
Superfluum autem et diminutum accipitur non secundum quantitatem rei, sed per comparationem ad regulam
rationis; ut puta superfluum esset, si quando non debet, vel propter quod non debet, periculis se ingereret;
diminutum autem si se non ingereret quando et qualiter deberet.
RA6
Ad sextum dicendum, quod virginitas et paupertas licet sint in extremo rei, sunt tamen in medio rationis: quia
virgo abstinet a venereis omnibus propter quod debet et secundum quod debet; quia propter Deum, et
delectabiliter. Si autem abstineret propter quod non deberet, utpote quia esset ei odiosum secundum se vel filios
generare, vel mulierem habere, esset vitium insensibilitatis. Sed abstinere omnino a venereis propter debitum
finem, est virtuosum: quia etiam qui abstinent ab huiusmodi, ut se exercitiis bellicis dent ad utilitatem
reipublicae, secundum politicam virtutem laudantur.
RA7
Ad septimum dicendum, quod media illa quae boetius ponit, sunt media rei; et ideo non conveniunt medio
virtutis, quod est secundum rationem; nisi forte in iustitia, in qua est simul medium rei et medium rationis, cui
competit medium rationis arithmeticum in commutationibus, et medium geometricum in distributionibus, ut
patet in V ethicorum.
RA8
Ad octavum dicendum, quod medium competit virtuti non in quantum medium, sed in quantum medium rationis:
quia virtus est bonum hominis, quod est secundum rationem esse. Unde non oportet quod id quod plus habet de
ratione medii, magis pertineat ad virtutem, sed quod est medium rationis.
RA9
Ad nonum dicendum, quod passiones et operationes animae sunt indivisibiles per se sed divisibiles per accidens,
in quantum est in eis invenire magis et minus secundum diversas circumstantias; et sic virtus in eis medium
tenet.
RA10
45

