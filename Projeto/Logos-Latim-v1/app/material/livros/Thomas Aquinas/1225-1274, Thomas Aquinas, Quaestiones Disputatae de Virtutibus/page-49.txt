Praeterea, Deus diligit omnia quae sunt, ut dicitur sapient. XI, 25. Sed non diligit creaturas irrationales per
aliquid eis superadditum. Ergo nec creaturas rationales.
Et ita videtur quod caritas et gratia propter quas homines diliguntur a Deo, non sint aliquid creatum
superadditum animae nostrae.
AG22
Praeterea, si caritas sit aliquid creatum, oportet quod sit accidens. Sed caritas non est accidens: quia nullum
accidens est dignius suo subiecto; caritas autem est dignior quam natura. Ergo caritas non est aliquid creatum in
anima.
AG23
Praeterea, sicut bernardus dicit, eadem lege diligimus Deum et proximum qua pater et filius se diligunt. Sed
pater et filius se diligunt dilectione increata. Ergo nos diligimus Deum dilectione increata.
AG24
Praeterea, illud quod suscitat a morte, est infinitae virtutis. Sed caritas suscitat a morte; dicitur enim I Ioan. III,
14: nos scimus quoniam translati sumus de morte ad vitam, quoniam diligimus fratres. Ergo caritas est virtutis
infinitae; ergo non est aliquid creatum.
SC
Sed contra, omne quod recipitur in aliquo, recipitur in eo per modum recipientis.
Si ergo caritas recipitur in nobis a Deo, oportet quod recipiatur a nobis finite secundum modum nostrum. Omne
autem finitum est creatum. Ergo caritas est aliquid creatum in nobis.
CO
Respondeo. Dicendum, quod quidam posuerunt, quod caritas in nobis, qua diligimus Deum et proximum, non sit
aliud quam spiritus sanctus, ut patet per magistrum in 17 dist. I Sent..
Et ut huius opinionis intellectus plenius habeatur, sciendum est, quod actum dilectionis quo Deum et proximum
diligimus, magister posuit quoddam creatum in nobis, sicut et actus ceterarum virtutum; sed ponebat
differentiam inter actus caritatis et actus aliarum virtutum: quod spiritus sanctus ad actus aliarum virtutum movet
animam mediantibus quibusdam habitibus, qui virtutes dicuntur; sed ad actum dilectionis movet voluntatem
immediate per seipsum absque aliquo habitu, ut patet in 17 dist. I Lib.. Et ad hoc ponendum movet ipsum
excellentia caritatis, et verba Augustini in obiiciendo inducta, et quaedam similia. Ridiculum autem fuisset
dicere, quod ipse actus dilectionis, quem experimur dum diligimus Deum et proximum, sit ipse spiritus sanctus.
Sed haec opinio omnino stare non potest.
Sicut enim naturales actiones et motus a quodam principio intrinseco procedunt, quod est natura; ita et actiones
voluntariae oportet quod a principio intrinseco procedant.
Nam sicut inclinatio naturalis in rebus naturalibus appetitus naturalis nominatur, ita in rationalibus inclinatio
apprehensionem intellectus sequens, actus voluntatis est.
Possibile autem est quod res naturalis ab aliquo exteriori agente ad aliquid moveatur non a principio intrinseco,
puta cum lapis proiicitur sursum. Sed quod talis motus vel actio non a principio intrinseco procedens, naturalis
sit, hoc omnino est impossibile, quia in se contradictionem implicat. Unde, cum contradictoria esse simul non
subsit divinae potentiae; nec hoc a Deo fieri potest, ut motus lapidis sursum, qui non est a principio intrinseco, sit
ei naturalis. Potest quidem lapidi dare virtutem, ex qua sicut ex principio extrinseco sursum naturaliter moveatur;
non autem ut motus iste sit ei naturalis, nisi ei alia natura detur.
Et similiter non potest hoc divinitus fieri ut aliquis motus hominis vel interior vel exterior qui sit a principio
extrinseco, sit voluntarius; unde omnes actus voluntatis reducuntur, sicut in primam radicem, in id quod homo
naturaliter vult, quod est ultimus finis.
Quae enim sunt ad finem, propter finem volumus.
Actus igitur qui excedit totam facultatem naturae humanae, non potest esse homini voluntarius, nisi superaddatur
naturae humanae aliquid intrinsecum voluntatem perficiens, ut talis actus a principio intrinseco proveniat.
Si igitur actus caritatis in homine non ex aliquo habitu interiori procedat naturali potentiae superaddito, sed ex
motione spiritus sancti, sequetur alterum duorum: vel quod actus caritatis non sit voluntarius; quod est
impossibile, quia hoc ipsum diligere est quoddam velle; aut quod non excedat facultatem naturae, et hoc est
haereticum.
Hoc igitur remoto, sequetur primo quidem, quod actus caritatis sit actus voluntatis; secundo, dato quod actus
voluntatis possit esse totaliter ab extrinseco, sicut actus manus vel pedis, sequetur etiam, si actus caritatis est
solum a principio exteriori movente, quod non sit meritorius. Omne enim agens quod non agit secundum formam
propriam, sed solum secundum quod est motum ab altero, est agens instrumentaliter tantum; sicut securis agit
prout est mota ab artifice.
Sic igitur si anima non agit actum caritatis per aliquam formam propriam, sed solum secundum quod est mota ab
exteriori agente, scilicet spiritu sancto; sequetur quod ad hunc actum se habeat sicut instrumentum tantum. Non
ergo in homine est hunc actum agere vel non agere; et ita non poterit esse meritorius. Haec enim solum meritoria
sunt quae in nobis aliquo modo sunt; et sic totaliter tollitur meritum humanum, cum dilectio sit radix merendi.

49

