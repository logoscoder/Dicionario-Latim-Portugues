Praeterea, amor est vis unitiva, ut dionysius dicit. Sed nihil est magis unum alicui quam ipsemet.
Ergo homo ex caritate non debet magis diligere Deum quam seipsum.
AG8
Praeterea, Augustinus dicit in I de doctrina christ., quod omnes homines aeque diligendi sunt. Ergo unus
proximus non debet magis diligi quam alius.
AG9
Praeterea, proximum praecipitur alicui diligere sicut seipsum. Ergo omnes proximi sunt aequaliter diligendi.
AG10
Praeterea, illum magis diligimus cui maius bonum volumus. Sed omnibus proximis volumus ex caritate unum
bonum, quod est vita aeterna. Ergo unum proximum non debemus plus diligere quam alium.
AG11
Praeterea, si ordo est conditio caritatis, oportet quod cadat sub praecepto. Sed non videtur sub praecepto cadere;
quia dummodo aliquem diligamus quem debemus, non videmur peccare, si alium quemcumque diligamus plus.
Ergo ordo non est conditio caritatis.
AG12
Praeterea, caritas viae imitatur caritatem patriae. Sed in patria magis amantur meliores, non autem propinquiores.
Ergo videtur, si est aliquis ordo caritatis, quod etiam in via magis amandi sint meliores, et non propinquiores;
quod est contra Ambrosium, qui dicit, quod primo diligendus est Deus, secundo parentes, Deinde filii, post
domestici.
AG13
Praeterea, ratio diligendi aliquem ex caritate, est Deus. Sed aliquando extranei magis sunt coniuncti Deo quam
propinqui, vel etiam parentes. Ergo sunt magis ex caritate diligendi.
AG14
Praeterea, sicut dicit Gregorius in quadam homilia, probatio dilectionis est exhibitio operis. Sed aliquando
effectus dilectionis, qui est beneficentia, magis exhibetur extraneo, quam proximo, ut patet in collatione
ecclesiasticorum beneficiorum. Ergo non videtur quod propinqui sint magis diligendi ex caritate.
AG15
Praeterea, I Ioan., III, 18, dicitur: non diligamus ore neque lingua, sed opere et veritate.
Sed aliquando plus de opere dilectionis exhibemus aliis quam parentibus; puta, miles plus obedit duci exercitus
quam patri; et plus debet reddere benefactori quam patri, si in aequali necessitate existat. Ergo non sunt parentes
plus diligendi.
AG16
Praeterea, Gregorius dicit, quod illi quos ex sacro fonte suscepimus, magis sunt a nobis diligendi quam illi quos
ex carne nostra genuimus. Ergo extranei magis sunt diligendi quam propinqui.
AG17
Praeterea, ille est magis diligendus, cuius amicitia vituperabilius rescinditur. Sed vituperabilius videtur rescindi
amicitia aliorum amicorum quos sponte eligimus, quam propinquorum, qui nobis non ex nostra electione, sed
sorte naturae provenerunt. Ergo magis sunt diligendi alii amici quam propinqui.
AG18
Praeterea, si ratione propinquitatis maioris est aliquis magis diligendus; cum uxor sit magis propinqua, quae est
unum corpus, et filii, qui sunt aliquid generantis, sint magis propinqui quam parentes, videtur quod sint magis
diligendi filii et uxor quam parentes.
Non ergo parentes sunt maxime diligendi.
Sic igitur non videtur esse ordo in caritate qui a sanctis assignatur.
SC
Sed contra, est quod dicitur Cantic. II, V. 4: introduxit me rex in cellam vinariam, ordinavit in me caritatem.
CO
Respondeo. Dicendum, quod secundum omnem sententiam et auctoritatem Scripturae, indubitanter iste ordo in
caritate significandus est, ut Deus affectu et effectu super omnia diligatur.
Sed quantum ad dilectionem proximorum, fuit quorumdam opinio, ut ordo caritatis attendatur secundum
effectum, et non secundum affectum; et fuerunt moti ex dicto Augustini, qui dicit, quod omnes homines aeque
diligendi sunt; sed cum omnibus prodesse non possis, his potissime consulendum est qui pro locorum et
temporum vel quarumlibet rerum opportunitatibus constrictius tibi quasi quadam sorte coniunguntur.
Sed ista positio irrationabilis videtur. Sic enim Deus providet unicuique secundum quod conditio eius requirit;
unde tendentibus in finem naturae imprimitur a Deo amor et appetitus finis, secundum quod exigit sua conditio
ut tendat in finem; unde quorum est vehementior motus secundum naturam in aliquem finem, eorum etiam est
maior inclinatio in illum, quae est appetitus naturalis, ut patet in gravibus et levibus. Sicut autem appetitus vel
amor naturalis est inclinatio quaedam, indita rebus naturalibus ad fines connaturales, ita dilectio caritatis est
inclinatio quaedam infusa rationali naturae ad tendendum in Deum. Secundum igitur quod necesse est alicui
tendere in Deum, secundum hoc ex caritate inclinatur.
74

