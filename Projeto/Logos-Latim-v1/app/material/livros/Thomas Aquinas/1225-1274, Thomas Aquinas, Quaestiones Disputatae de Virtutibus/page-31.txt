RA10
Ad decimum dicendum, quod actus alicuius habitus, prout imperatur ab illo habitu, accipit quidem speciem
moralem, formaliter loquendo, de ipso actu; unde cum quis fornicatur ut furetur, actus iste licet materialiter sit
intemperantiae, tamen formaliter est avaritiae.
Sed licet actus intemperantiae accipiat aliqualiter speciem, prout imperatur ab avaritia; non tamen ex hoc
intemperantia speciem accipit secundum quod actus est ab avaritia imperatus.
Ex hoc ergo quod actus temperantiae vel fortitudinis imperantur a caritate ordinante eos in ultimum finem; ipsi
quidem actus formaliter speciem sortiuntur: nam formaliter loquendo fiunt actus caritatis; non tamen ex hoc
sequeretur quod temperantia vel fortitudo speciem sortiantur. Non igitur temperantia et fortitudo infusae
differunt specie ab acquisitis ex hoc quod imperantur a caritate earum actus; sed ex hoc quod earum actus
secundum eam rationem sunt in medio constituti, prout ordinabiles ad ultimum finem qui est caritatis obiectum.
RA11
Ad undecimum dicendum, quod temperantia infusa est in irascibili, irascibilis autem et concupiscibilis sic
accipiunt nomen rationis vel rationalis, in quantum participant aliqualiter ratione, in quantum obediunt ei. Illa
ergo secundum eumdem modum accipiunt nomen mentis, prout obediunt menti; ut verum sit quod Augustinus
dicit, quod virtus infusa est bona qualitas mentis.
RA12
Ad duodecimum dicendum, quod vitium hominis est per hoc quod ad inferiora reducitur; sed virtus eius est per
hoc quod in superiora elevatur; et ideo vitium non potest esse ex infusione, sed solum virtus.
RA13
Ad decimumtertium dicendum, quod quando aliquod passivum natum est consequi diversas perfectiones a
diversis agentibus ordinatis, secundum differentiam et ordinem potentiarum activarum in agentibus, est
differentia et ordo potentiarum passivarum in passivo; quia potentiae passivae respondet potentia activa: sicut
patet quod aqua vel terra habet aliquam potentiam secundum quam nata est moveri ab igne; et aliam secundum
quam nata est moveri a corpore caelesti; et ulterius aliam secundum quam nata est moveri a Deo. Sicut enim ex
aqua vel terra potest aliquid fieri virtute corporis caelestis, quod non potest fieri virtute ignis; ita ex eis potest
aliquid fieri virtute supernaturalis agentis quod non potest fieri virtute alicuius naturalis agentis; et secundum hoc
dicimus, quod in tota creatura est quaedam obedientialis potentia, prout tota creatura obedit Deo ad
suscipiendum in se quidquid Deus voluerit.
Sic igitur et in anima est aliquid in potentia, quod natum est reduci in actum ab agente connaturali; et hoc modo
sunt in potentia in ipsa virtutes acquisitae. Alio modo aliquid est in potentia in anima quod non est natum educi
in actum nisi per virtutem divinam; et sic sunt in potentia in anima virtutes infusae.
RA14
Ad decimumquartum dicendum, quod passiones ad malum inclinantes non totaliter tolluntur neque per virtutem
acquisitam neque per virtutem infusam, nisi forte miraculose; quia semper remanet colluctatio carnis contra
spiritum, etiam post moralem virtutem; de qua dicit apostolus, Gal., V, 17, quod caro concupiscit adversus
spiritum, spiritus autem adversus carnem. Sed tam per virtutem acquisitam quam infusam huiusmodi passiones
modificantur, ut ab his homo non effrenate moveatur.
Sed quantum ad aliquid praevalet in hoc virtus acquisita, et quantum ad aliquid virtus infusa. Virtus enim
acquisita praevalet quantum ad hoc quod talis impugnatio minus sentitur.
Et hoc habet ex causa sua: quia per frequentes actus quibus homo est assuefactus ad virtutem, homo iam
dissuevit talibus passionibus obedire, cum consuevit eis resistere; ex quo sequitur quod minus earum molestias
sentiat. Sed praevalet virtus infusa quantum ad hoc quod facit quod huiusmodi passiones etsi sentiantur, nullo
tamen modo dominentur.
Virtus enim infusa facit quod nullo modo obediatur concupiscentiis peccati; et facit hoc infallibiliter ipsa
manente. Sed virtus acquisita deficit in hoc, licet in paucioribus, sicut et aliae inclinationes naturales deficiunt in
minori parte; unde apostolus, Rom., VII, 5: cum essemus in carne, passiones peccatorum quae per legem erant,
operabantur in membris nostris, ut fructificarent morti; nunc autem soluti sumus a lege mortis in qua
detinebamur, ita ut serviamus in novitate spiritus, et non in vetustate litterae.
RA15
Ad decimumquintum dicendum, quod quia a principio virtus infusa non semper ita tollit sensum passionum sicut
virtus acquisita, propter hoc a principio non ita delectabiliter operatur.
Non tamen hoc est contra rationem virtutis, quia quandoque ad virtutem sufficit sine tristitia operari; nec
requiritur quod delectabiliter operetur propter molestias quae sentiuntur; sicut Philosophus dicit III ethic., quod
forti sufficit sine tristitia operari.
RA16
Ad decimumsextum dicendum, quod licet per actum unum simplicem non corrumpatur habitus acquisitus, tamen
actus contritionis habet quod corrumpat habitum vitii generatum ex virtute gratiae; unde in eo qui habuit habitum
intemperantiae, cum conteritur, non remanet cum virtute temperantiae infusa habitus intemperantiae in ratione
habitus, sed in via corruptionis, quasi dispositio quaedam.
31

