Sed ex parte materialis obiecti potest consistere in medio, et hoc accidit ei, sicut fides catholica in divinis
procedit inter haeresim Sabellii confundentis personas, et haeresim Arii substantiam separantis. Et eodem modo
ex parte eius quod est materiale, obiectum spei consistit in medio, in quantum scilicet aliquis sperat se adipisci
beatitudinem sic vel aliter: sed ex parte formalis obiecti, quod est auxilium divinum, non consistit in medio;
nullus enim potest nimis divino auxilio inniti.
RA8
Ad octavum dicendum, quod bonum proportionatum movet appetitum; non enim naturaliter appetuntur ea quae
non sunt proportionata.
Quod autem beatitudo aeterna sit bonum proportionatum nobis, hoc est ex gratia Dei; et ideo spes, quae tendit in
hoc bonum sicut proportionatum homini ad habendum, est donum divinitus infusum.
RA9
Ad nonum dicendum, quod diligere Deum super omnia, potest intelligi dupliciter.
Uno modo secundum quod bonum divinum est principium et finis totius esse naturalis; et sic amant Deum super
omnia non solum rationalia, sed et bruta animalia et inanimata in quantum amare possunt, quia unicuique parti
amabilius est bonum totius quam proprium bonum; unde naturaliter manus se exponit ictui pro salute totius
corporis. Sed iste naturalis amor Dei pervertitur ab hominibus per peccatum; unde in statu naturae integrae
poterat homo Deum diligere super omnia secundum modum praedictum.
Alio modo potest aliquis diligere Deum super omnia, secundum quod Deus est obiectum beatitudinis, et
secundum quod fit quaedam societas rationalis mentis ad Deum quadam spirituali unitate; et talis dilectio est
actus caritatis, in quem nulla creatura potest sine gratia.
RA10
Ad decimum dicendum, quod virtus inclinat in proprium actum per moderationem, sicut tullius dicit; et ideo
certitudo spei et aliarum virtutum non est referenda ad cognitionem obiecti vel principiorum propriorum, sed ad
infallibilem inclinationem in actu.
RA11
Ad undecimum dicendum, quod caritas facit unionem in affectu, ut scilicet amans reputet amicum quasi se
alterum, et Deum plus quam se; potest tamen esse cum distantia reali rei amatae. Et ita caritas potest esse cum
spe.
RA12
Ad duodecimum dicendum, quod spes habet perfectionem quamdam cum imperfectione.
Et ex illa parte qua habet perfectionem, habet perfectam rationem virtutis: et ex hac parte plenissime fuit in
Christo; ipse enim plenissime inhaesit divino auxilio. Et ex parte eius quod est imperfectionis, defuit ei spes,
sicut et fides.
RA13
Ad decimumtertium dicendum, quod spes non affligit animam, sed magis est causa delectationis, in quantum
facit rem separatam quodammodo esse praesentem secundum fiduciam adipiscendi; unde et apostolus dicit
Roman., XII, 12: spe gaudentes. Sed dilatio rei speratae est quae quandoque affligit.
RA14
Ad decimumquartum dicendum, quod duplex est delectatio: una quidem de obiecto actus; alia vero de ipso actu.
Prima autem delectatio non est propria virtutis, quia est aliqua virtus ad quam pertinet dolere de suo obiecto,
scilicet poenitentia. Sed secunda delectatio, quae est de actu, est propria virtutis, quia unicuique habenti virtutem
est delectabilis operatio quae est secundum proprium habitum; unde etiam poenitens de dolore gaudet.
Sic igitur spes, in quantum causat delectationem de re sperata, non causat delectationem per se, sed per aliud, id
est in quantum facit eam existimare ut praesentem. Sed secundum quod causat delectationem de proprio actu, sic
per se delectationem causat.
RA15
Ad decimumquintum dicendum, quod facere actum difficilem potest intelligi dupliciter.
Uno modo quod faciat difficultatem in actu; et hoc sensu procedebat obiectio. Sic autem spes non facit actum
difficilem, quia non adhibet difficultatem actui, sed magis minuit.
Alio modo potest intelligi facere actum difficilem, quia propter spem homines aggrediuntur difficilia.
RA16
Ad decimumsextum dicendum, quod distantia a termino ad quem vel a termino a quo, invenitur in quolibet
motu; non tamen ex ea motus specificatur, sed potius ex termino. Et ideo non sequitur, quod si motus est
distantis, maior motus magis sit distans: haec enim scientia arguendi tenet solum in his quae sunt per se.
Videmus autem quod motus naturalis quanto magis appropinquat ad terminum, tanto magis intenditur. Et
similiter etiam est de spe.
RA17
Ad decimumseptimum dicendum, quod memoria non importat aliquam inhaesionem, unde possit habere
rationem virtutis, sicut habet spes; et ideo non est simile.

103

