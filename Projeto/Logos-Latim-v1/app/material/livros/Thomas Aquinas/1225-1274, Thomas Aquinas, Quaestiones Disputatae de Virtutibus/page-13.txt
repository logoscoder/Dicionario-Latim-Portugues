Praeterea, contraria nata sunt fieri circa idem. Virtuti autem peccatum contrariatur.
Cum igitur omne peccatum sit in voluntate, ut Augustinus dicit, videtur quod virtus sit in eadem.
AG11
Praeterea, virtus humana in illa parte animae debet esse quae est propria hominis.
Sed voluntas est propria hominis, sicut et ratio; utpote magis propinqua rationi quam irascibilis et
concupiscibilis. Cum igitur irascibilis et concupiscibilis sint subiecta virtutum, videtur quod multo fortius
voluntas.
SC1
Sed contra. Omnis virtus aut est intellectualis, aut moralis, ut patet per Philosophum in fine I ethic.. Virtus autem
moralis est sicut in subiecto in eo quod est rationale non per essentiam, sed per participationem; virtus vero
intellectualis habet pro subiecto id quod est rationale per essentiam.
Cum igitur voluntas in neutra parte possit computari; quia nec est cognoscitiva potentia, quod pertinet ad
rationalem per essentiam; neque pertinet ad irrationalem animae partem quae pertinet ad rationalem per
participationem; videtur quod voluntas nullo modo subiectum virtutis esse possit.
SC2
Praeterea, ad eumdem actum non debent ordinari plures virtutes. Hoc autem sequeretur, si voluntas virtutis esset
subiectum; quia ostensum est, quod in irascibili et concupiscibili sunt aliquae virtutes; et cum ad actus illarum
virtutum se habeat quodammodo voluntas, oporteret quod ad eosdem actus essent aliquae virtutes in voluntate.
Ergo non est dicendum, quod voluntas sit subiectum virtutis.
CO
Respondeo. Dicendum, quod per habitum virtutis potentia quae ei subiicitur, respectu sui actus complementum
acquirit. Unde ad id ad quod potentia aliqua se extendit ex ipsa ratione potentiae, non est necessarius habitus
virtutis. Virtus autem ordinat potentias ad bonum; ipsa enim est quae bonum facit habentem, et opus eius bonum
reddit.
Voluntas autem hoc quod virtus facit circa alias potentias, habet ex ipsa ratione suae potentiae: nam eius
obiectum est bonum. Unde tendere in bonum hoc modo se habet ad voluntatem sicut tendere in delectabile ad
concupiscibilem, et sicut ordinari ad sonum se habet ad auditum. Unde voluntas non indiget aliquo habitu virtutis
inclinante ipsam ad bonum quod est sibi proportionatum, quia in hoc ex ipsa ratione potentiae tendit; sed ad
bonum quod transcendit proportionem potentiae, indiget habitu virtutis.
Cum autem uniuscuiusque appetitus tendat in proprium bonum appetentis; dupliciter aliquod bonum potest
excedere voluntatis proportionem.
Uno modo ratione speciei; alio modo ratione individui.
Ratione quidem speciei, ut voluntas elevetur ad aliquod bonum quod excedit limites humani boni: et dico
humanum id quod ex viribus naturae homo potest. Sed supra humanum bonum est bonum divinum, id quod
voluntatem hominis caritas elevat, et similiter spes.
Ratione autem individui, hoc modo quod aliquis quaerat id quod est alterius bonum, licet voluntas extra limites
boni humani non feratur; et sic voluntatem perficit iustitia, et omnes virtutes in aliud tendentes, ut liberalitas, et
alia huiusmodi. Nam iustitia est alterius bonum, ut Philosophus dicit in V ethic..
Sic ergo duae virtutes sunt in voluntate sicut in subiecto; scilicet caritas et iustitia. Cuius signum est, quod istae
virtutes quamvis ad appetitivam pertineant, tamen non circa passiones consistunt, sicut temperantia et fortitudo:
unde patet quod non sunt in sensibili appetitu, in quo sunt passiones, sed in appetitu rationali, qui est voluntas, in
quo passiones non sunt. Nam omnis passio est in parte animae sensitiva, ut probatur in VII physic.. Illae autem
virtutes quae circa passiones consistunt, sicut fortitudo circa timores et audacias, et temperantia circa
concupiscentias, oportet eadem ratione esse in appetitu sensitivo. Nec oportet quod ratione istarum passionum sit
aliqua virtus in voluntate quia bonum in istis passionibus est quod est secundum rationem. Et ad hoc naturaliter
se habet voluntas ex ratione ipsius potentiae, cum sit proprium obiectum voluntatis.
RA1
Ad primum ergo dicendum, quod ad imperandum sufficit voluntati iudicium rationis; nam voluntas appetit
naturaliter quod est bonum secundum rationem, sicut concupiscibilis quod est delectabile secundum sensum.
RA2
Ad secundum dicendum, quod inclinatio naturalis voluntatis non solum est in ultimum finem, sed in id bonum
quod sibi a ratione demonstratur. Nam bonum intellectum est obiectum voluntatis, ad quod naturaliter ordinatur
voluntas, sicut et quaelibet potentia in suum obiectum, dummodo hoc sit proprium bonum, ut supra dictum est.
Tamen circa hoc aliquis peccat, in quantum iudicium rationis intercipitur passione.
RA3
Ad tertium dicendum, quod cognitio fit per aliquam speciem; nec ad cognoscendum potentia intellectus sufficit
per seipsam, nisi species a sensibilibus accipiat. Et ideo oportet in his etiam quae naturaliter cognoscimus, esse
quemdam habitum, qui etiam quodammodo principium a sensibus sumit, ut dicitur in fine poster.. Sed voluntas
ad volendum non indiget aliqua specie; unde non est simile.
RA4
13

