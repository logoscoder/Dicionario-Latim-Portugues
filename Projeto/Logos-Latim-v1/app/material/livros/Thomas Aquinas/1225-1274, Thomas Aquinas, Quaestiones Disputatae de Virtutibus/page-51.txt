Ad duodecimum dicendum, quod ad haeresim pelagianam pertinet quod principia naturalia hominis sufficiant ad
merendum vitam aeternam. Non est autem hoc haereticum, quod aliquo creato, quod est natura quaedam in
aliquo praedicamento, mereamur.
Manifestum est enim quod actibus meremur; et tamen actus, cum sint quaedam creata, in genere aliquo sunt, et
natura quaedam sunt.
RA13
Ad decimumtertium dicendum, quod Deus esse naturale creavit sine medio efficiente, non tamen sine medio
formali. Nam unicuique dedit formam per quam esset. Et similiter dat esse gratiae per aliquam formam
superadditam. Et tamen non est omnino simile; quia, ut dicit Augustinus super Ioan., qui creavit te sine te, non
iustificabit te sine te. In iustificatione ergo requiritur aliqua operatio iustificantis; et ideo requiritur quod sit ibi
principium activum formale: quod non habet locum in creatione.
RA14
Ad decimumquartum dicendum, quod agens per medium est minus efficax in agendo, si utatur medio propter
suam necessitatem.
Sic autem non utitur Deus medio in agendo, quia nullius creaturae auxilio indiget; sed utitur mediis agentibus, ut
servetur ordo in rebus. Sed si loquamur de medio formali, manifestum est quod quanto agens est perfectius, tanto
magis formam inducit.
Nam agens imperfectum non inducit formam, sed dispositionem tantum; et tanto debiliorem quanto est debilius.
RA15
Ad decimumquintum dicendum, quod homo et aliae rationales creaturae consequi possunt altiorem finem quam
aliae creaturae; unde, licet ad hunc finem consequendum pluribus indigeant, nihilominus perfectiores sunt: sicut
homo est melius dispositus qui potest consequi perfectam sanitatem per plures medicinas, quam ille qui non
potest sanari perfecte, et ideo non indiget nisi paucis medicinis.
RA16
Ad decimumsextum dicendum, quod per caritatem creatam elevatur anima supra posse naturae, ut perfectius
ordinetur ad finem, quam habeat facultas naturae; sed tamen non sic ordinatur ad consequendum Deum perfecte,
sicut ipse perfecte se fruitur. Et hoc contingit ex hoc quod nihil creatum sit Deo proportionatum.
RA17
Ad decimumseptimum dicendum, quod licet bonum quod est Deus, sit praesens animae per seipsum; tamen
requiritur medium formale ad hoc, quod anima perfecte ordinetur in ipsum ex parte animae, non autem ex parte
ipsius Dei.
RA18
Ad decimumoctavum dicendum, quod Deus est forma per se subsistens; non autem ita quod formaliter alicui
coniungatur.
RA19
Ad decimumnonum dicendum, quod dato quod Deus per seipsum cognoscatur ab anima (quia hoc aliam
quaestionem habet); eodem modo per seipsum diligitur, sicut per seipsum cognoscitur; ut hoc quod dico per se
accipiatur ex parte diligibilis, non autem ex parte diligentis. Non enim Deus propter aliquid aliud diligitur ab
anima, sed propter seipsum; et tamen anima indiget aliquo formali principio ad perfecte diligendum Deum.
RA20
Ad vicesimum dicendum, quod Deus non potest tantum diligi a nobis quantum diligibilis est; unde non sequitur
quod amor caritatis qua diligimus Deum infinitus sit. Hoc enim non minus sequeretur de actu quam de habitu; et
tamen nullus dicere potest actum dilectionis, quo diligimus Deum, esse aliquid increatum.
RA21
Ad vicesimumprimum dicendum, quod habitus caritatis requiritur in nobis in quantum diligimus Deum; quod
aliis creaturis non convenit, licet omnes creaturae diligantur a Deo.
RA22
Ad vicesimumsecundum dicendum, quod nullum accidens est dignius subiecto quantum ad modum essendi; quia
substantia est ens per se, accidens vero ens in alio. Sed in quantum accidens est actus et forma substantiae, nihil
prohibet accidens esse dignius substantia; sic enim comparatur ad ipsam ut actus ad potentiam, et perfectio ad
perfectibile; et sic est caritas dignior anima.
RA23
Ad vicesimumtertium dicendum, quod licet lex qua diligimus Deum et proximum, sit increata; tamen id quo
formaliter Deum et proximum diligimus, est aliquid creatum. Lex enim increata est prima mensura et regula
nostrae dilectionis.
RA24
Ad vicesimumquartum dicendum, quod caritas resuscitat spiritualiter mortuos, formaliter, sed non effective;
unde non oportet quod sit virtutis infinitae; sicut nec anima Lazari, quae formaliter Lazarum resuscitavit, in
quantum, per unionem eius ad corpus, Lazarus est resuscitatus.

51

