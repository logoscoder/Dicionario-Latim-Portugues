|a2 Articulus 2
TTA
Secundo quaeritur utrum caritas sit virtus.
TTB
Et videtur quod non.
AG1
Virtus enim est circa difficile, secundum Philosophum in VI ethic.. Sed caritas non est circa difficile, quinimmo,
ut Augustinus dicit in Lib. De verbis Domini: omnia gravia et immania, facilia et prope nulla facit amor. Ergo
caritas non est virtus.
AG2
Sed dicebatur, quod illud quod est virtutis, est difficile in principio, sed facile est in fine. Sed contra, in principio
nondum est virtus. Si igitur solum in principio sit difficile, virtus non erit circa difficile.
AG3
Praeterea, difficultas in virtutibus accidit ex contrarietate; inde enim fit difficile temperantiam servare propter
contrarias concupiscentias.
Sed caritas est circa summum bonum, cui non est aliquid contrarium. Ergo id quod est caritatis, non est difficile
neque in fine neque in principio.
AG4
Praeterea, diligere vel amare quoddam velle est. Sed apostolus dicit, Rom. VII, 18: velle adiacet mihi. Ergo
diligere adiacet nobis; non ergo ad hoc aliqua virtus caritatis requiritur.
AG5
Praeterea, in mente nostra non est nisi intellectus et appetitus. Sed intellectus elevatur in Deum per fidem,
affectus per spem.
Non ergo oportet ponere tertiam virtutem caritatis ad elevandum mentem in Deum.
AG6
Sed dicendum, quod spes elevat, sed non coniungit; unde necessaria est caritas, quae coniungat. Sed contra, spes,
quia non coniungit, semper distantis est; unde illis qui per beatitudinis fruitionem coniunguntur Deo, non
congruit spes. Si ergo caritas coniungit, pari ratione non competit illis qui nondum sunt coniuncti, scilicet
existentibus in via. Sed virtus perficit nos in via; est enim dispositio perfecti ad optimum.
Ergo caritas non est virtus.
AG7
Praeterea, gratia sufficienter coniungit nos Deo. Non igitur requiritur virtus caritatis ad hoc quod per ipsam Deo
coniungamur.
AG8
Praeterea, caritas est quaedam amicitia hominis ad Deum. Sed amicitia hominis ad hominem non numeratur a
philosophis inter virtutes politicas. Ergo nec caritas Dei debet numerari inter virtutes theologicas.
AG9
Praeterea, nulla passio est virtus. Amor est passio. Ergo non est virtus.
AG10
Praeterea, virtus est in medio secundum Philosophum. Sed caritas non est in medio; quia in amore Dei non potest
esse aliquid superfluum. Ergo caritas non est virtus.
AG11
Praeterea, affectus est magis corruptus per peccatum quam intellectus; quia peccatum in voluntate est, ut
Augustinus dicit.
Sed intellectus noster non potest Deum videre immediate per seipsum in statu viae. Ergo nec affectus noster
potest diligere Deum immediate per seipsum in statu viae. Sed diligere Deum per seipsum attribuitur caritati.
Ergo caritas non debet inter virtutes quae perficiunt nos in via numerari.
AG12
Praeterea, virtus est ultimum de potentia rei, ut dicitur in I de caelo.
Sed delectatio est ultimum quod pertinet ad affectum. Ergo magis delectatio debet esse virtus quam amor.
AG13
Praeterea, omnis virtus habet debitum modum; unde dicit Augustinus, quod peccatum, quod opponitur virtuti, est
privatio modi, speciei et ordinis. Sed caritas non habet modum; quia, sicut dicit bernardus, modus caritatis est
sine modo diligere. Ergo caritas non est virtus.
AG14
Praeterea, una virtus non denominatur ab alia; quia omnes species eiusdem generis ex opposito dividuntur. Sed
caritas denominatur ab aliis virtutibus; dicitur enim I ad corinth. XIII, 4: patiens est, benigna caritas est. Ergo
caritas non est virtus.
AG15

52

