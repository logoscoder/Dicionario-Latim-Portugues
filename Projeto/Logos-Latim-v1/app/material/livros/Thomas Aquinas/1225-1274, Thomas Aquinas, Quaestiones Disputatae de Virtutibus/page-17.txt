Ergo in intellectu speculativo non est virtus.
AG4
Praeterea, omnis virtus ordinatur ad aliquid, quia ad felicitatem quae est finis virtutis.
Sed intellectus speculativus non ordinatur ad aliquid: non enim scientiae speculativae propter utilitatem
quaeruntur, sed propter seipsas, ut dicitur in I metaph..
Ergo in intellectu speculativo non potest esse virtus.
AG5
Praeterea, actus virtutis est meritorius.
Sed intelligere non sufficit ad meritum; immo scienti bonum, et non facienti peccatum est illi, ut dicit Iacobus,
IV, 17. Ergo in intellectu speculativo non est virtus.
SC1
Sed contra. Fides est in intellectu speculativo, cum sit eius obiectum veritas prima.
Sed fides est virtus. Ergo intellectus speculativus potest esse subiectum virtutis.
SC2
Praeterea, verum et bonum sunt aeque nobilia. Nam se invicem circumeunt; nam verum est quoddam bonum, et
bonum est quoddam verum: et utrumque commune omni enti. Si igitur in voluntate, cuius obiectum est bonum,
potest esse virtus; ergo et in intellectu speculativo, cuius obiectum est verum, poterit esse virtus.
CO
Respondeo. Dicendum quod virtus in unaquaque re dicitur per respectum ad bonum; eo quod uniuscuiusque
virtus est, ut Philosophus dicit, quae bonum facit habentem, et opus eius bonum reddit; sicut virtus equi quae
facit equum esse bonum, et bene ire, et bene ferre sessorem, quod est opus equi. Ex hoc quidem igitur aliquis
habitus habebit rationem virtutis, quia ordinatur ad bonum.
Hoc autem contingit dupliciter: uno modo formaliter, alio modo materialiter. Formaliter quidem, quando aliquis
habitus ordinatur ad bonum sub ratione boni; materialiter vero, quando ordinatur ad id quod est bonum, non
tamen sub ratione boni.
Bonum autem sub ratione boni est obiectum solius appetitivae partis; nam bonum est quod omnia appetunt. Illi
igitur habitus qui vel sunt in parte appetitiva, vel a parte appetitiva dependent, ordinantur formaliter ad bonum;
unde potissime habent rationem virtutis. Illi vero habitus qui nec sunt in appetitiva parte, nec ab eadem
dependent, possunt quidem ordinari materialiter in id quod est bonum, non tamen formaliter sub ratione boni;
unde et possunt aliquo modo dici virtutes, non tamen ita proprie sicut primi habitus.
Sciendum est autem, quod intellectus tam speculativus quam practicus potest perfici dupliciter aliquo habitu.
Uno modo absolute et secundum se, prout praecedit voluntatem, quasi eam movens; alio modo prout sequitur
voluntatem, quasi ad imperium actum suum eliciens: quia, ut dictum est, istae duae potentiae, scilicet intellectus
et voluntas, se invicem circumeunt.
Illi igitur habitus qui sunt in intellectu practico vel speculativo, primo modo, possunt dici aliquo modo virtutes,
licet non ita secundum perfectam rationem; et hoc modo intellectus scientia et sapientia, sunt in intellectu
speculativo, ars vero in intellectu practico. Dicitur enim aliquis intelligens vel sciens secundum quod eius
intellectus perfectus est ad cognoscendum verum; quod quidem est bonum intellectus. Et licet istud verum possit
esse volitum, prout homo vult intelligere verum; non tamen quantum ad hoc perficiuntur habitus praedicti. Non
enim ex hoc quod homo habet scientiam, efficitur volens considerare verum, sed solummodo potens; unde et
ipsa veri consideratio non est scientia in quantum est volita, sed secundum quod directe tendit in obiectum. Et
similiter est de arte respectu intellectus practici; unde ars non perficit hominem ex hoc quod bene velit operari
secundum artem, sed solummodo ad hoc quod sciat et possit.
Habitus vero qui sunt in intellectu speculativo vel practico secundum quod intellectus sequitur voluntatem,
habent verius rationem virtutis; in quantum per eos homo efficitur non solum potens vel sciens recte agere, sed
volens. Quod quidem ostenditur in fide et prudentia, sed diversimode.
Fides enim perficit intellectum speculativum, secundum quod imperatur ei a voluntate; quod ex actu patet: homo
enim ad ea quae sunt supra rationem humanam, non assentit per intellectum nisi quia vult; sicut Augustinus dicit,
quod credere non potest homo nisi volens. Ita et similiter erit fides in intellectu speculativo, secundum quod
subiacet imperio voluntatis; sicut temperantia est in concupiscibili secundum quod subiacet imperio rationis.
Unde voluntas imperat intellectui, credendo, non solum quantum ad actum exequendum, sed quantum ad
determinationem obiecti: quia ex imperio voluntatis in determinatum creditum intellectus assentit; sicut et in
determinatum medium a ratione, concupiscibilis, per temperantiam tendit.
Prudentia vero est in intellectu sive ratione practica, ut dictum est: non quidem ita quod ex voluntate
determinetur obiectum prudentiae, sed solum finis; obiectum autem ipsa perquirit: praesupposito enim a
voluntate fine boni, prudentia perquirit vias per quas hoc bonum et perficiatur et conservetur.
Sic igitur patet quod habitus in intellectu existentes diversimode se habent ad voluntatem.
Nam quidam in nullo a voluntate dependent, nisi quantum ad eorum usum; et hoc quidem per accidens, cum
huiusmodi usus habituum aliter a voluntate dependeat, et aliter ab habitibus praedictis, sicut sunt scientia et

17

