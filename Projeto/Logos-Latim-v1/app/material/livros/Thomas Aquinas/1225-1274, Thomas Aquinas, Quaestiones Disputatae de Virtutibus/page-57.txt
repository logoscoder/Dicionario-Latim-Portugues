Et quia mater dicitur quae in se accipit et concipit; ideo dicitur caritas mater omnium virtutum, in quantum ex
conceptione sui finis producitur actus omnium virtutum; et eadem etiam ratione dicitur radix virtutum.
RA1
Ad primum ergo dicendum, quod licet caritas non det unicuique virtuti propriam speciem, dat tamen unicuique
virtuti communem speciem virtutis, secundum quod loquimur de virtute prout est principium merendi.
RA2
Ad secundum dicendum, quod formae non est forma, ita quod una forma praestet subiectum alteri. Nihil tamen
prohibet plures formas in eodem subiecto esse secundum quemdam ordinem; scilicet ut una sit formalis respectu
alterius, sicut color est formalis respectu superficiei. Et hoc modo caritas potest esse forma aliarum virtutum.
RA3
Ad tertium dicendum, quod caritas cadit in definitione virtutis meritoriae, ut patet per definitionem Augustini,
dicentis, quod virtus est bona qualitas mentis, qua recte vivitur: non enim recte vivitur nisi per hoc quod vita
nostra ordinatur in Deum; quod caritas facit.
RA4
Ad quartum dicendum, quod ratio illa procedit de forma quae intrat constitutionem rei. Sic autem caritas non
dicitur forma virtutum, sed alio modo; ut supra dictum est.
RA5
Ad quintum dicendum, quod caritas, cum sit communis forma virtutum, trahit quidem virtutes in unam speciem
communem, non autem in unam speciem propriam, quae dicitur species specialissima.
RA6
Ad sextum dicendum, quod caritas potest dici forma exemplaris virtutum, non ad cuius similitudinem virtutes
generentur, sed in quantum ad eius similitudinem quodammodo operantur; et ideo, quamdiu necesse est operari
secundum virtutem, necessaria est caritas.
RA7
Ad septimum dicendum, quod licet creare virtutes sit Dei tantum, tamen operari secundum virtutem, est etiam
hominis habentis virtutem; et ideo indiget caritate.
RA8
Ad octavum dicendum, quod caritas quantum ad actum non solum habet exemplaritatem, sed etiam virtutem
motivam et effectivam.
Exemplar autem effectivum non est sine exemplato, quia producit illud in esse; et sic caritas non est sine aliis
virtutibus.
RA9
Ad nonum dicendum, quod a proprio fine et a proprio obiecto quaelibet virtus habet formam specialem, per
quam est haec virtus; sed a caritate habet quamdam formam communem, secundum quam est meritoria vitae
aeternae.
RA10
Ad decimum dicendum, quod Deus facit in nobis virtutes formatas speciali forma et generali: speciali quidem ex
obiecto et fine, generali autem ex caritate.
RA11
Ad undecimum dicendum, quod lumen est forma colorum, in quantum sunt visibiles actu per lucem, et similiter
fides est forma virtutum, in quantum sunt a nobis cognoscibiles: quod enim est virtuosum vel contra virtutem per
fidem cognoscimus. Sed in quantum virtutes sunt operativae, per caritatem informantur.
RA12
Ad duodecimum dicendum, quod intellectus simpliciter est prior voluntate, quia bonum intellectum est obiectum
voluntatis. Sed tamen in operando et movendo prior est voluntas.
Non enim intellectus intelligit et movet nisi voluntate accedente; unde etiam ipsum intellectum movet voluntas,
in quantum est operativus: utimur enim intellectu quando volumus.
Unde, cum credere sit intellectus a voluntate moti (credimus enim aliquid quia volumus); sequitur quod magis
caritas det formam fidei quam e converso.
RA13
Ad decimumtertium dicendum, quod actus voluntatis est secundum ordinem volentis ad res ipsas prout in se
sunt. Actus autem intellectus est secundum quod res intellectae sunt in intelligente: unde quando res sunt infra
intelligentem, intellectus illarum est dignior voluntate: quia tunc altiori modo sunt in intellectu res quam in
seipsis, cum omne quod est in altero, sit in eo per modum eius in quo est; sed quando res sunt altiores
intelligente, tunc voluntas altius ascendit quam possit pertingere intellectus. Et inde est quod in moralibus quae
sunt infra hominem, virtus cognoscitiva informat virtutes appetitivas, sicut prudentia alias virtutes morales; in
virtutibus autem theologicis, quae sunt circa Deum, virtus voluntatis, scilicet caritas, informat virtutem
intellectus scilicet fidem.
RA14

57

