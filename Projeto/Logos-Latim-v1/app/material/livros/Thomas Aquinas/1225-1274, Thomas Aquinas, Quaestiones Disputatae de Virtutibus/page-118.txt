Ad sextum dicendum, quod sapientia et scientia non accipiuntur in illis verbis apostoli neque secundum quod
sunt virtutes intellectuales, quae tamen connexionem non habent, ut infra dicetur, neque secundum quod sunt
dona spiritus sancti, quae connexionem habent secundum caritatem; sed secundum quod sunt gratiae gratis datae:
prout scilicet aliquis abundat scientia et sapientia, ut possit aedificare alios ad finem et Dei cognitionem, et
contradicentes arguere; unde et apostolus non dicit: alii datur sapientia, alii scientia; sed: alii datur sermo
sapientiae, alii sermo scientiae. Unde Augustinus dicit in XIV de trinitate, quod huiusmodi scientia, non pollent
fideles plurimi, quamvis ipsa fide polleant. Fides etiam non accipitur ibi pro fide informi, ut quidam dicunt, quia
donum fidei commune est omnibus; sed accipitur pro quadam fidei constantia, seu certitudine, quae interdum
abundat etiam in peccatoribus.
RA7
Ad septimum dicendum, quod virginitas secundum quosdam non nominat virtutem, sed quemdam perfectiorem
statum virtutis.
Non autem oportet quod quicumque habet virtutem, habeat eam secundum gradum perfectum.
Et ideo sine virginitate, castitas et aliae virtutes haberi possunt. Vel, si detur quod virginitas sit virtus, hoc erit
secundum quod importat habitum mentis, ex quo aliquis eligit virginitatem conservare propter Christum. Et hic
quidem habitus esse potest etiam in his qui carnis integritate carent; sicut et habitus magnificentiae potest esse
sine magnitudine divitiarum.
RA8
Ad octavum dicendum, quod virtutes intellectuales non sunt connexae ad invicem; et hoc propter tria.
Primo quidem, quia quae sunt circa rerum diversa genera, non sunt coordinata ad invicem, sicut et de artibus
dictum est.
Secundo, quia in scientiis non convertibiliter se habent principia et conclusiones; ita scilicet quod quicumque
habet principia, habeat conclusiones, sicut in moralibus dictum est. Tertio, quia virtus intellectualis non habet
respectum ad caritatem, per quam ordinatur homo ad ultimum finem.
Et ideo huiusmodi virtutes ordinantur ad aliqua particularia bona: puta geometria ad dimetiendum circa abstracta
quaedam, physica circa mobilia, et sic de aliis. Unde eadem ratione non sunt connexae qua nec virtutes
imperfectae, ut supra, in corp. Art., dictum est.
RA9
Ad nonum dicendum, quod quaedam virtutes sunt quae ordinant hominem in his quae occurrunt in vita humana:
sicut temperantia, iustitia, mansuetudo et huiusmodi; et in talibus necesse est quod homo, dum exercitatur in actu
huius virtutis, vel simul etiam exerceatur in actibus aliarum virtutum, et tunc acquiret omnes habitus, virtutum
simul; vel oportet quod bene se habeat in uno et male in aliis, et tunc acquiret habitum contrarium alteri virtuti, et
per consequens corruptionem prudentiae, sine qua nec dispositio, quam acquisivit per actus alicuius virtutis,
habet proprie rationem virtutis, ut supra, in corp. Art., dictum est.
Huiusmodi autem habitibus acquisitis circa ea quae communiter in vita occurrunt, virtualiter iam habentur quasi
in propinqua dispositione si qui alii habitus virtutum sunt, quorum actus occurrant frequenter in conversatione
humana; sicut de magnificentia et magnanimitate dictum est, in solutione ad 5 argumentum.
RA10
Ad decimum dicendum, quod virtutes acquisitae causantur a proposito; et necesse est quod simul causentur in
homine qui sibi proponit acquirere unam virtutem; et non acquiret, nisi simul acquirat prudentiam, cum qua
omnes habentur, ut dictum est in corp.
Art.. Virtutes autem infusae causantur immediate a Deo, quae etiam causantur ex caritate, sicut ex communi
radice, ut dictum est in corp. Art..
RA11
Ad undecimum dicendum, quod in scientiis speculativis non se habent principia convertibiliter ad conclusiones,
sicut accidit in moralibus, ut dictum est in corp. Art., et ideo qui habet unam conclusionem, non necesse est quod
habeat aliam. Esset autem necesse, si oporteret, quod quicumque habet principia, haberet conclusiones, sicut est
in proposito.
RA12
Ad duodecimum dicendum, quod Augustinus loquitur ibi de virtutibus imperfectis, quae sunt dispositiones
quaedam ad actus virtutum; unde et ipsemet probat in VI de trinitate, connexionem.
RA13
Ad decimumtertium dicendum, quod virtutes habent connexionem ratione principii proximi, id est sui generis,
quod est prudentia vel caritas; non autem ratione principii remoti et communis, quod est Deus.
RA14
Ad decimumquartum dicendum, quod prudentia specialiter inter virtutes intellectuales habet connexionem cum
virtutibus ratione materiae circa quam est; est enim circa mobilia.
RA15
Ad decimumquintum dicendum, quod in patria, deficiente spe et fide, succedent quaedam perfectiora, scilicet
visio et comprehensio, quae connectentur caritati.
118

