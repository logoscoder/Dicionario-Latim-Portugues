Nam cognoscere verum, est quoddam bonum cognitivae partis; licet sub ratione boni non comparetur ad
cognitivam, sed magis ad appetitivam: nam ipsa cognitio veri est quoddam appetibile.
Oportet igitur alterius rationis esse virtutem quae perficit partem cognoscitivam ad cognoscendum verum, et
quae perficit rationem appetitivam ad apprehendendum bonum; et propter hoc Philosophus in Lib. Ethic.,
distinguit virtutes intellectuales a moralibus: et intellectuales dicuntur quae perficiunt partem intellectualem ad
cognoscendum verum, morales autem quae perficiunt partem appetitivam ad appetendum bonum.
Et quia bonum magis congrue competit parti appetitivae quam intellectivae, propter hoc, nomen virtutis
convenientius et magis proprie competit virtutibus appetitivae partis quam virtutibus intellectivae; licet virtutes
intellectivae sint nobiliores perfectiones quam virtutes morales, ut probatur VI ethic..
Cognitio autem veri non est respectu omnium unius rationis. Alia enim ratione cognoscitur verum necessarium,
et verum contingens: et iterum verum necessarium alia ratione cognoscitur si sit per se notum, sicut intellectu
cognoscuntur prima principia; alia ratione si fiat notum ex alio, sicut fiunt notae conclusiones per scientiam vel
sapientiam circa altissima: in quibus etiam est alia ratio cognoscendi, eo quod ex hac homo dirigitur in aliis
cognoscendis.
Et similiter circa contingentia operabilia non est eadem ratio cognoscendi ea quae sunt in nobis, quae dicuntur
agibilia, ut sunt operationes nostrae, circa quas frequenter contingit errare, propter aliquam passionem; quarum
est prudentia: et ea quae sunt extra nos a nobis factibilia, in quibus dirigit ars aliqua; quorum rectam
aestimationem passiones animae non corrumpunt.
Et ideo Philosophus ponit VI ethic., virtutes intellectuales, scilicet sapientiam, et scientiam et intellectum,
prudentiam et artem.
Similiter etiam bonum appetitivae partis non secundum eamdem rationem se habet in omnibus rebus humanis.
Huiusmodi autem bonum in tripartita materia quaeritur; scilicet in passionibus irascibilis et in passionibus
concupiscibilis, et in operationibus nostris quae sunt circa res exteriores quae veniunt in usum nostrum, sicut est
emptio et venditio, locatio et conductio, et huiusmodi alia.
Bonum enim hominis in passionibus est, ut sic homo in eis se habeat, quod per earum impetum a rationis iudicio
non declinet; unde si aliquae passiones sunt quae bonum rationis natae sint impedire per modum incitationis ad
agendum vel prosequendum, bonum virtutis praecipue consistit in quadam refrenatione et retractione; sicut patet
de temperantia, quae refrenat et compescit concupiscentias.
Si autem passio nata sit praecipue bonum rationis impedire in retrahendo, sicut timor, bonum virtutis circa
huiusmodi passionem erit in sustinendo; quod facit fortitudo.
Circa res vero exteriores bonum rationis consistit in hoc quod debitam proportionem suscipiant, secundum quod
pertinent ad communicationem humanae vitae; et ex hoc imponitur nomen iustitiae, cuius est dirigere, et
aequalitatem in huiusmodi invenire.
Sed considerandum est, quod tam bonum intellectivae partis quam appetitivae est duplex: scilicet bonum quod
est ultimus finis, et bonum quod est propter finem; nec est eadem ratio utriusque. Et ideo praeter omnes virtutes
praedictas, secundum quas homo bonum consequitur in his quae sunt ad finem, oportet esse alias virtutes
secundum quas homo bene se habet circa ultimum finem, qui Deus est; unde et theologicae dicuntur, quia Deum
habent non solum pro fine, sed etiam pro obiecto.
Ad hoc autem quod moveamur recte in finem, oportet finem esse et cognitum et desideratum.
Desiderium autem finis duo exigit: scilicet fiduciam de fine obtinendo, quia nullus sapiens movetur ad id quod
consequi non potest; et amorem finis, quia non desideratur nisi amatum. Et ideo virtutes theologicae sunt tres:
scilicet fides, qua Deum cognoscimus; spes, qua ipsum nos obtenturos esse speramus; et caritas, qua eum
diligimus.
Sic ergo patet quod sunt tria genera virtutum: theologicae, intellectuales et morales et quodlibet genus sub se
plures species habet.
RA1
Ad primum ergo dicendum, quod moralia recipiunt speciem a finibus proximis; qui tamen non sunt infiniti, si in
eis sola differentia formalis consideretur: nam finis proximus uniuscuiusque virtutis est bonum quod ipsa
operatur, quod differt ratione, ut ostensum est in corp. Art..
RA2
Ad secundum dicendum, quod ratio illa procedit in his quae agunt per necessitatem naturae, quia ea
consequuntur finem una actione et una forma: homo autem ideo habet rationem, quia per plura et diversa oportet
quod ad finem suum perveniat; unde sunt ei necessariae plures virtutes.
RA3
Ad tertium dicendum, quod accidentia non multiplicantur in uno secundum numerum, sed tantum secundum
speciem; unde non oportet unitatem vel multitudinem in virtutibus considerari secundum subiectum, quod est
anima, vel potentiae eius, nisi quatenus diversitatem potentiarum consequitur diversa ratio boni, secundum quam
distinguuntur virtutes, ut dictum est.
RA4

39

