adultis simplicibus, qui non bene videntur esse prudentes, cum non sint bene consiliativi, quod est opus
prudentiae. Non ergo qui habet unam virtutem, scilicet caritatem habet omnes alias.
AG4
Praeterea, secundum Philosophum in VI ethic., prudentia est recta ratio agibilium, sicut ars est recta ratio
factibilium.
Sed homo potest habere rectam rationem circa unum genus factibilium puta circa fabrilia, et non habebit rectam
rationem circa alia artificialia.
Ergo etiam potest habere prudentiam circa unum genus agibilium, puta circa iusta, et non habebit circa aliud
genus, puta circa fortia; et ita poterit habere unam virtutem absque alia.
AG5
Praeterea, Philosophus dicit in IV ethic., quod non omnis liberalis est magnificus, et tamen utrumque est virtus,
scilicet liberalitas et magnificentia; et similiter dicit, quod aliqui sunt moderati, non tamen magnanimi. Non ergo
quicumque habet unam virtutem, habet omnes.
AG6
Praeterea, apostolus dicit I ad corinth., cap. XII, 4: divisiones gratiarum sunt; et postea subdit: alii datur per
spiritum sermo sapientiae, alii sermo scientiae, quae sunt intellectuales virtutes, alii fides, quae est virtus
theologica. Ergo aliquis habet unam virtutem, et non habet aliam.
AG7
Praeterea, virginitas est quaedam virtus, ut Cyprianus dicit. Sed multi habent alias virtutes qui non habent
virginitatem. Ergo non quicumque habet unam virtutem, habet omnes.
AG8
Praeterea, Philosophus dicit in VI ethic., quod Anaxagoram et thaletem sapientes quidem dicimus, non autem
prudentes.
Sed sapientia et prudentia sunt quaedam virtutes intellectuales. Ergo aliquis potest habere unam virtutem sine
aliis.
AG9
Praeterea, Philosophus in eodem lib.
Dicit, quod quidam habent inclinationem ad unam virtutem, et non ad aliam.
Potest ergo contingere quod aliquis exercitetur in actibus unius virtutis, et non in actibus alterius.
Sed ex exercitio actuum acquiruntur quaedam virtutes, ut patet per Philosophum in II ethic.. Ergo, saltem,
virtutes acquisitae non sunt connexae.
AG10
Praeterea, virtus etsi secundum aptitudinem sit a natura, tamen secundum esse perfectum non est a natura, ut
dicitur in II ethic..
Manifestum est etiam quod non est a fortuna, quia quae sunt a fortuna, sunt praeter electionem. Relinquitur ergo
quod virtus acquiratur in nobis vel a proposito vel a Deo. Sed a proposito (ut videtur) potest acquiri una virtus
sine alia: quia unus potest habere intentionem ad acquirendum unam virtutem, et non aliam. Similiter etiam et a
Deo: quia aliquis potest petere a Deo unam virtutem, et non aliam. Ergo omnibus modis una virtus potest esse
sine alia.
AG11
Praeterea, finis in moralibus comparatur ad actus virtutum in moralibus, sicut in demonstrativis principia ad
conclusiones. Sed homo potest habere unam conclusionem sine alia. Ergo potest habere unam virtutem sine alia.
AG12
Praeterea, Augustinus dicit in quadam Epist. De sententia Iacobi, quod non est divina sententia, qua dicitur: qui
habet unam virtutem, habet omnes; et quod homo potest habere unam virtutem sine alia, puta misericordiam, et
non continentiam; sicut et in membris corporis unum potest esse illuminatum, sive decorum aut sanum, sine alio.
Ergo virtutes non sunt connexae.
AG13
Praeterea, ea quae sunt connexa, aut hoc est ratione principii, aut ratione subiecti, aut ratione obiecti. Sed non
ratione principii, quod est Deus, quia, secundum hoc, omnia bona quae sunt a Deo, essent connexa; nec etiam
ratione subiecti, quod est anima, quia secundum hoc omnes non essent connexae; nec iterum ratione obiecti, quia
per obiecta distinguuntur: non est autem idem principium distinctionis et connexionis. Ergo etc..
AG14
Praeterea, intellectuales virtutes non habent connexionem cum moralibus; sicut patet maxime de intellectu
principiorum, qui potest haberi sine moralibus virtutibus. Sed prudentia est virtus intellectualis, quae ponitur una
cardinalium.
Ergo non habet connexionem cum aliis cardinalibus, quae sunt virtutes morales.
AG15
Praeterea, in patria non erit fides et spes, sed tantum erit ibi caritas. Ergo etiam in statu perfectissimo virtutes non
erunt connexae.
115

