denuntiaret. Ergo videtur quod etiam nos possumus publice denuntiare peccatum fratris, antequam eum occulte
admoneamus.
AG6
Praeterea, sicut denuntiatio fit in publico, ita etiam et accusatio. Sed aliquis potest ad accusationem procedere,
nulla admonitione prius facta: quia ad accusationem praeexigitur sola inscriptio, ut decretalis dicit.
Ergo videtur, quod etiam denuntiare publice possit aliquis, nulla monitione secreta praecedente.
AG7
Praeterea, illud quod in omni casu praeterire licet, nullo modo cadit sub praecepto.
Sed in quolibet casu videtur quod liceat praeterire admonitionem secretam; quia in quolibet peccato potest
aliquis intendere commune bonum iustitiae, et sic ad accusationem procedere, admonitione secreta non
praemissa.
Ergo videtur quod secreta admonitio non debeat praemitti ex necessitate praecepti.
AG8
Praeterea, non videtur esse probabile, quod ea quae sunt in communi consuetudine religiosorum, sint contra
praecepta Christi.
Sed in religionibus hoc est consuetum, quod in capitulis aliqui proclamantur de aliquibus peccatis, nulla secreta
monitione praemissa.
Ergo videtur quod non sit de necessitate praecepti secretam admonitionem praemittere publicae denuntiationi.
AG9
Praeterea, Augustinus dicit in IV de doctrina christ., quod sicut eadem rotunditas est in magno disco et parvo, ita
eadem ratio iustitiae est in magnis rebus et parvis. Si igitur in parvis peccatis non exigitur secreta admonitio
publicae denuntiationis, ut dicebatur, videtur quod nec in magnis.
AG10
Praeterea, si secreta admonitio debet praecedere publicam denuntiationem, necesse est aliquam moram
intervenire inter reprehensionem peccati, et publicam eiusdem denuntiationem.
Sed quandoque talis mora est in tantum periculosa, quod postmodum non potest sufficiens remedium adhiberi;
puta, si aliquis tractaverit de proditione civitatis cum hostibus, vel si sit haereticus in grege seducens homines a
fide. Non videtur ergo quod debeat praecedere secreta admonitio.
AG11
Praeterea, triplex est agens; scilicet naturale, artificiale, et agens per gratiam sive per caritatem, scilicet caritative
corripiens fratrem.
Sed agens naturale unumquodque facit quanto melius potest; et similiter agens artificiale.
Ergo etiam corripiens fratrem ex caritate debet hoc facere quanto melius potest.
Sed melius est quod hoc faciat publice: sic enim magis prodest multitudini; bonum autem multorum est melius
quam bonum unius.
Ergo videtur quod melius sit quod statim publice frater arguatur, nulla secreta admonitione praecedente.
AG12
Praeterea, ita se habet peccator in ecclesia, sicut membrum putridum in corpore naturali. Sed non refert qualiter
medicus membrum putridum abscindat, ut vitetur totius corporis corruptio. Ergo videtur quod non referat
qualiter frater peccans corripiatur, sive publice, sive secreto.
AG13
Praeterea, subditi tenentur obedire suis praelatis. Sed quandoque praelati praecipiunt ut eis dicatur a subditis
quidquid de alienis peccatis sciunt. Ergo etiam si peccata sunt occulta, tenentur subditi revelare, nulla monitione
secreta praemissa.
AG14
Praeterea, Matth. XVIII, 15, super illud: si peccaverit in te frater tuus, dicit Glossa, quod frater arguendus est ex
zelo iustitiae; ex quo videtur quod correctio fraterna sit actus iustitiae. Sed iustitia debet in publico fieri; dicit
enim Philosophus in V ethic., quod iustitia est virtus praeclara magis quam Lucifer aut Hesperus.
Ergo correctio fraterna debet fieri in publico, non in secreto.
AG15
Praeterea, ad iustitiam pertinet retribuere pro meritis. Sed ille qui peccavit, ex ipso factus est inglorius apud
Deum. Ergo videtur quod sicut meruit, sit auferenda ei fama coram hominibus per publicam correctionem.
AG16
Praeterea, nullum praeceptum Dei contrariatur consilio vel praecepto. Sed Dominus dicit Luc. VI, 30: qui aufert
quae tua sunt, ne repetas; quod necesse est ut sit vel per consilium vel praeceptum. Ergo videtur, cum admonitio
fieri non possit sine repetitione suorum, praecipue in casu in quo aliquis asportavit alicui sua, quod non sit in
praecepto, secreto admonere.
AG17

95

