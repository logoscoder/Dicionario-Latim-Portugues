RA8
Ad octavum dicendum, quod perfectio caritatis non attenditur secundum augmentum quantitatis, sed secundum
intensionem qualitatis; quae quidem intensio simplicitati caritatis non repugnat.
RA9
Ad nonum dicendum, quod aliarum virtutum Moralium obiecta sunt bona humana, quae non excedunt vires
hominis; et ideo ad omnimodam earum perfectionem potest homo in hac vita pervenire. Sed obiectum caritatis
est bonum increatum quod vires hominis excedit; et ideo non est ratio similis.
RC1
Ad primum vero eorum quae in contrarium obiiciuntur, dicendum est, quod sine peccato mortali aliquis esse
potest in hac vita, non autem sine peccato veniali: quod quidem non repugnat perfectioni viae, sed perfectioni
patriae, quae est ut semper actu feratur in Deum; peccatum autem veniale non tollit habitum caritatis, sed impedit
actum eius.
RC2
Ad secundum dicendum, quod Deum in hac vita non possumus perfecte cognoscere, ut sciamus de eo quid sit;
possumus tamen cognoscere de eo quid non sit, ut Augustinus dicit; et in hoc consistit perfectio cognitionis viae.
Et similiter in hac vita non possumus perfecte diligere Deum, ut semper actu in ipsum feramur; sed ita quod
nunquam in contrarium eius feratur mens.
RC3
Ad tertium dicendum, quod in hac vita non est caritas perfecta nec simpliciter, nec secundum humanam naturam:
sed solum secundum tempus. Ea vero quae sic perfecta sunt, habent quo crescant, ut de pueris patet; et ideo
caritas in hac vita semper habet quo crescat.
RC4
Ad quartum dicendum, quod perfecta caritas foras mittit timorem servilem et initialem; non tamen timorem
castum vel filialem, nec etiam timorem naturalem.
|a11 Articulus 11
TTA
Undecimo quaeritur utrum omnes teneantur ad perfectam caritatem habendam.
TTB
Et videtur quod sic.
AG1
Ad id enim quod est in praecepto, omnes tenentur. Sed perfectio caritatis est in praecepto; dicitur enim deuter.,
VI, 5: diliges Dominum Deum tuum ex toto corde. Ergo omnes tenentur ad perfectionem caritatis.
AG2
Praeterea, hoc videtur esse de perfectione caritatis, quod homo omnes actus suos referat in Deum. Sed ad hoc
omnes homines tenentur; dicitur enim I ad Cor., X, 31: sive manducatis, sive bibitis, vel aliud quid facitis; omnia
in gloriam Dei facite. Ergo omnes tenentur ad perfectionem caritatis.
AG3
Sed dicendum, quod praeceptum illud apostoli ad hoc se extendit ut omnia habitu referantur in Deum, sed non
actu. Sed contra, praecepta legis sunt de actibus virtutum; habitus autem non cadit sub praecepto.
Non ergo praeceptum apostoli intelligitur de habituali resolutione nostrorum actuum in Deo, sed de actuali.
AG4
Praeterea, Dominus, Matth., V, 17, praecepta veteris legis adimplevit, secundum illud: non veni solvere (legem),
sed adimplere.
Haec autem adimpletio est de necessitate salutis, ut patet per illud quod subditur Matth., cap. V 20: nisi
abundaverit iustitia vestra plusquam Scribarum et Pharisaeorum, non intrabitis in regnum caelorum. Ad ea autem
quae sunt de necessitate salutis, omnes tenentur.
Ergo et ad praedictam adimpletionem servandam. Sed praedicta adimpletio ad perfectionem pertinet; unde
Dominus in fine concludit Matth., V, 48: estote perfecti, sicut pater vester caelestis perfectus est. Ergo ad
perfectionem caritatis omnes tenentur.
AG5
Praeterea, ad consilia solum non omnes tenentur. Perfectio autem vitae aeternae, aut caritatis, non attenditur
secundum consilia: datur enim consilium de paupertate, nec tamen sequitur quod qui magis est pauper, sit
perfectior; datur etiam consilium de virginitate, et tamen multi virgines sunt aliis imperfectiores in caritate; et sic
videtur quod perfectio caritatis non consistat in consiliis.
Nullus ergo excusatur a perfectione caritatis.
AG6
Praeterea, status episcoporum est perfectior quam status religiosorum; alioquin non posset aliquis licite de statu
religionis ad statum praelationis se transferre: unde et dionysius dicit in eccles. Hierarchia, quod episcopi sunt
perfectiores; monachi autem sunt perfectius eorum virtutibus traditi, et quod debent se sursum agere ad
79

