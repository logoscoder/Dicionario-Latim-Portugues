Tendituris autem in Deum sicut in finem, id quod maxime necessarium est, divinum auxilium est; secundo autem
auxilium quod est a seipso; tertio autem cooperatio, quae est a proximo: et in hoc est gradus. Nam quidam
cooperantur tantum in generali; alii vero, qui sunt magis coniuncti, in speciali; non enim omnes omnibus in
specialibus cooperari possent.
Coadiuvat nos etiam, instrumentaliter tantum, corpus nostrum, et etiam quae corpori necessaria sunt.
Unde sic inclinari oportet affectum hominis per caritatem, ut primo et principaliter aliquis diligat Deum; secundo
autem seipsum; tertio proximum: et inter proximos, magis illos qui sunt magis coniuncti, et magis nati sunt
coadiuvare. Qui autem impediunt, in quantum huiusmodi, sunt odiendi, quicumque sunt; unde Dominus dicit,
Luc., XIV, 26: si quis venit ad me, et non odit patrem suum et matrem... Non potest esse meus discipulus.
Ultimo autem diligendum est corpus nostrum.
Sic etiam secundum actum quem caritas elicit, attendendus est ordo secundum affectum in dilectione
proximorum.
Sed etiam considerandum est, quod sicut supra, art. 7 et 8, diximus, etiam aliae dilectiones licitae et honestae,
quae sunt ex aliquibus aliis causis, ordinari possunt ad caritatem; et sic caritas illarum dilectionum actus
imperare potest; et sic quod magis secundum aliquam illarum dilectionum diligitur, magis diligitur ex caritate
imperante. Manifestum est autem quod secundum dilectionem naturalem propinqui plus diliguntur etiam
secundum affectum, et secundum dilectionem socialem plus coniuncti, et sic de aliis dilectionibus.
Unde manifestum fit, quod etiam secundum affectum unus proximorum magis est diligendus quam alius, et ex
caritate imperante actus aliarum amicitiarum licitarum.
RA1
Ad primum ergo dicendum, quod obiectum fidei est verum; unde secundum quod contingit esse aliquid magis
verum, sic etiam contingit aliquid magis credere. Cum autem veritas constet in adaequatione intellectus et rei, si
consideretur veritas secundum rationem aequalitatis, quae non recipit magis et minus, sic non contingit esse
aliquid magis et minus verum; sed si consideretur ipsum esse rei, quod est ratio veritatis, sicut dicitur in II
metaphys., eadem est dispositio rerum in esse et veritate: unde quae sunt magis entia, sunt magis vera; et propter
hoc etiam in scientiis demonstrativis magis creduntur principia quam conclusiones. Et sic etiam contingit in his
quae sunt fidei. Unde apostolus, I ad corinth., XV, probat resurrectionem mortuorum futuram per resurrectionem
Christi.
RA2
Ad secundum dicendum, quod ordo rationis est ut ordinantis; sed voluntatis ut ordinatae; et sic convenit ordo
caritati.
RA3
Ad tertium dicendum, quod caritas gradum nescit amantis ad amatum, quia unit utrumque; sed duorum
diligibilium, non ignorat.
RA4
Ad quartum dicendum, quod licet Deus non sit maior in uno quam in alio, tamen magis et perfectius est in seipso
quam in creatura; et in una creatura quam in alia.
RA5
Ad quintum dicendum, quod in dilectione, cuius principale obiectum est ipse diligens, necesse est quod magis
diligatur id quod est diligenti similius, sicut accidit in dilectione naturali. Sed in dilectione caritatis principale
obiectum est ipse Deus; unde magis diligendum est ex caritate quod magis est unum cum Deo, ceteris paribus.
RA6
Ad sextum dicendum, quod apostolus argumentatur secundum eos qui visibilibus praecipue inhaerent, a quibus
visibilia invisibilibus magis diliguntur.
RA7
Ad septimum dicendum, quod unitate naturae nihil est magis unum quam nos; sed unitate affectus, cuius
obiectum est bonum, summe bonum debet esse magis unum quam nos.
RA8
Ad octavum dicendum, quod omnes homines sunt aeque diligendi, in quantum omnibus aequale bonum velle
debemus, scilicet vitam aeternam.
RA9
Ad nonum dicendum, quod proximum tenetur aliquis diligere sicut seipsum, non tamen quantum seipsum;
propter quod non sequitur quod omnes proximi sint aequaliter diligendi.
RA10
Ad decimum dicendum, quod aliquem dicimus magis diligere, non solum quia maius bonum ei volumus, sed
etiam quia intensiori affectu idem bonum ei optamus; et sic, licet omnibus optemus unum bonum, quod est vita
aeterna, non tamen omnes aequaliter diligimus.
RA11

75

