Unde et peccatum consuevit frequentius rationi attribui tamquam proximae causae; et eadem ratione virtus
irascibilis et concupiscibilis.
RA2
Ad secundum dicendum, quod, sicut iam dictum est, actus virtutis non potest esse irascibilis vel concupiscibilis
tantum, sine ratione.
Id tamen quod est in actu virtutis, principalius est rationis, scilicet electio; sicut et in qualibet operatione
principalior est agentis actio quam passio patientis. Ratio enim imperat irascibili et concupiscibili. Non ergo pro
tanto dicitur esse virtus in irascibili vel concupiscibili, quasi per eas totus actus virtutis vel principalior pars
expleatur; sed in quantum, per virtutis habitum, ultimum complementum bonitatis actui virtutis confertur: in hoc
scilicet quod irascibilis et concupiscibilis absque difficultate sequantur ordinem rationis.
RA3
Ad tertium dicendum, quod supposito quod irascibilis et concupiscibilis non remaneant actu in anima separata,
manent tamen in ea sicut in radice: nam essentia animae est radix potentiarum. Et similiter virtutes quae
ascribuntur irascibili et concupiscibili, manent in ratione sicut in radice. Nam ratio est radix omnium virtutum, ut
postea ostendetur.
RA4
Ad quartum dicendum, quod in formis invenitur quidam gradus. Sunt enim quaedam formae et virtutes totaliter
ad materiam depressae, quarum omnis actio materialis est; ut patet in formis elementaribus. Intellectus vero est
totaliter a materia liber; unde et eius operatio est absque corporis communione.
Irascibilis autem et concupiscibilis medio modo se habent. Quod enim organo corporali utantur, ostendit
corporalis transmutatio, quae earum actibus adiungitur; quod iterum sint aliquo modo a materia elevatae,
ostenditur per hoc quod per imperium moventur et quod obediunt rationi. Et sic in eis est virtus, id est in
quantum elevatae sunt a materia, et rationi obediunt.
RA5
Ad quintum dicendum, quod licet ordo rationis quo irascibilis et concupiscibilis participant, non sit aliquid
subsistens, nec per se possit esse subiectum; potest tamen esse ratio quare aliquid sit subiectum.
RA6
Ad sextum dicendum, quod virtutes sensitivae cognitivae sunt naturaliter praeviae rationi, cum ab eis ratio
accipiat; appetitivae autem sequuntur naturaliter ordinem rationis cum naturaliter appetitus inferior superiori
obediat; et ideo non est simile.
RA7
Ad septimum dicendum, quod tota rebellio irascibilis et concupiscibilis ad rationem tolli non potest per virtutem;
cum ex ipsa sui natura irascibilis et concupiscibilis in id quod est bonum secundum sensum, quandoque rationi
repugnet; licet hoc possit fieri divina virtute, quae potens est etiam naturas immutare. Nihilominus tamen per
virtutem minuitur illa rebellio, in quantum praedictae vires assuefiunt ut rationi subdantur; ut sic ex extrinseco
habeant id quod ad virtutem pertinet, scilicet ex dominio rationis super eas; ex seipsis autem retineant aliquid de
motibus propriis, qui quandoque sunt contrarii rationi.
RA8
Ad octavum dicendum, quod licet quandoque in homine principium sit quod est rationis; tamen ad integritatem
humanae naturae requiritur non solum ratio, sed inferiores animae vires, et ipsum corpus. Et ideo ex conditione
humanae naturae sibi relictae provenit ut in inferioribus animae viribus aliquid sit rationi rebellans, dum
inferiores vires animae proprios motus habent. Secus autem est in statu innocentiae et gloriae, cum ex
coniunctione ad Deum ratio sortitur vim totaliter sub se inferiores vires continendi.
RA9
Ad nonum dicendum, quod detestari malum, secundum quod ad irascibilem pertinere dicitur, non solum importat
declinationem a malo, sed quemdam motum irascibilis ad mali destructionem; sicut accidit illi qui non solum
malum refugit, sed ad mala extirpanda per vindictam movetur. Hoc autem est aliquod bonum facere. Licet autem
sic malum detestari, ad irascibilem et concupiscibilem pertineat, non tamen solum habet actum hunc; nam et
insurgere ad arduum bonum consequendum ad irascibilem pertinet; in qua non solum est passio irae et audaciae,
sed etiam spei.
RA10
Ad decimum dicendum, quod illa verba sunt accipienda per quamdam adaptationem, et non per proprietatem.
Nam in qualibet potentia animae est desiderium boni proprii; unde et irascibilis appetit victoriam, sicut et
concupiscibilis delectationem. Sed quia concupiscibilis fertur in id quod est bonum toti animali simpliciter sive
absolute; ideo omne desiderium boni appropriatur sibi.
RA11
Ad undecimum dicendum, quod licet irascibilis et concupiscibilis secundum se consideratae agantur, et non
agant: tamen in homine secundum quod participant aliqualiter rationem, etiam quodam modo agunt; non tamen
totaliter aguntur. Unde etiam in politicis dicit Philosophus, quod dominium rationis super has vires est politicum;

11

