RA19
Ad decimumnonum dicendum, quod virtus perficitur in infirmitate, non quia infirmitas causat virtutem, sed quia
dat occasionem alicui virtuti, scilicet humilitati. Est etiam materia alicuius virtutis, scilicet patientiae, et etiam
caritatis, in quantum aliquis infirmitati proximi subvenit. Et naturaliter est signum virtutis, quia tanto anima
virtuosior demonstratur, quanto infirmius corpus ad actum virtutis movet.
RA20
Ad vicesimum dicendum, quod proprie loquendo non dicitur aliquid alterari secundum quod adipiscitur propriam
perfectionem. Unde, cum virtus sit propria perfectio hominis, non dicitur homo alterari secundum quod acquirit
virtutem; nisi forte per accidens secundum quod immutatio sensibilis partis animae in qua sunt animae passiones,
pertinet ad virtutem.
RA21
Ad vicesimumprimum dicendum, quod homo potest dici qualis vel secundum qualitatem quae est in parte
intellectiva: et sic non dicitur qualis ex naturali complexione corporis, neque ex impressione corporis caelestis,
cum pars intellectiva sit absoluta ab omni corpore; vel potest dici homo qualis secundum dispositionem quae est
in parte sensitiva: quae quidem potest esse ex naturali complexione corporis, vel ex impressione corporis
caelestis. Tamen quia haec pars naturaliter obedit rationi, ideo potest per assuetudinem diminui, vel totaliter tolli.
RA22
Et per hoc patet responsio ad vicesimumsecundum; nam secundum hanc dispositionem quae est in parte
sensitiva, dicuntur aliqui habere naturalem inclinationem ad vitium vel virtutem etc..
|a10 Articulus 10
TTA
Decimo quaeritur utrum sint aliquae virtutes homini ex infusione.
TTB
Et videtur quod non.
AG1
Quia in VII physic. Dicitur: unumquodque perfectum est quando attingit propriam virtutem. Propria autem virtus
uniuscuiusque est eius naturalis perfectio. Ergo ad perfectionem hominis sufficit sibi virtus connaturalis. Haec
autem est quae per principia naturalia causari potest. Non igitur requiritur ad perfectionem hominis quod habeat
aliquam virtutem ex infusione.
AG2
Sed dicebatur, quod oportet hominem perfici per virtutem non solum in ordine ad connaturalem finem, sed etiam
in ordine ad supernaturalem, qui est beatitudo vitae aeternae, ad quam ordinatur homo per virtutes infusas. Sed
contra, natura non deficit in necessariis. Sed illud quo indiget homo ad consecutionem ultimi finis, est sibi
necessarium.
Ergo hoc potest habere per principia naturalia; non ergo indiget ad hoc infusione virtutis.
AG3
Praeterea, semen agit in virtute eius a quo emittitur. Aliter enim semen animalis cum sit imperfectum, non posset
sua actione perducere ad speciem perfectam. Sed semina virtutum sunt nobis immissa a Deo; ut enim dicitur in
Glossa, Deus inseminavit omni animae initia intellectus et sapientiae.
Ergo huiusmodi semina agunt in virtute Dei.
Cum igitur ex huiusmodi seminibus causetur virtus acquisita, videtur quod virtus acquisita possit ducere ad
fruitionem Dei, in qua consistit beatitudo vitae aeternae.
AG4
Praeterea, virtus ordinat hominem ad beatitudinem vitae aeternae, in quantum est actus meritorius. Sed actus
virtutis acquisitae potest esse meritorius vitae aeternae, si sit gratia informatus. Ergo ad beatitudinem vitae
aeternae non est necessarium habere virtutes infusas.
AG5
Praeterea, radix merendi caritas est. Si igitur necessarium esset habere virtutes infusas ad merendum vitam
aeternam, videtur quod sola caritas sufficeret; et ita non oportet habere aliquas alias virtutes infusas.
AG6
Praeterea, virtutes morales necessariae sunt ad hoc quod inferiores vires rationi subdantur.
Sed per virtutes acquisitas sufficienter rationi subduntur. Non ergo necessarium est quod sint aliquae virtutes
infusae morales ad hoc quod ratio ordinetur ad aliquem specialem finem; sed sufficit quod ratio hominis in illum
supernaturalem finem dirigatur. Hoc autem sufficienter fit per fidem. Ergo non oportet habere aliquas alias
virtutes infusas.
AG7
Praeterea, id quod fit virtute divina, non differt specie ab eo quod fit operatione naturae.
Eadem enim specie est sanitas quam aliquis miraculose recuperat, et quam natura operatur. Si igitur sit aliqua
virtus infusa, quae a Deo esset in nobis, et aliqua acquisita per actus nostros, non propter hoc specie differrent;
27

