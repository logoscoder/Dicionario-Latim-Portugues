scilicet caritas in actu non operatur, et motivum peccati movet in aliquo particulari opere, sicut etiam
Philosophus ostendit in VII ethic., quod a passione potest vinci scientia, quamvis sit fortissima; in quantum non
est in actu agens, sed in habitu ligato per passionem: et sicut scientia est fortissima in universali, passio autem in
particulari operabili, ita caritas est fortissima circa finem ultimum; et motivum peccati habet fortitudinem in
aliquo particulari opere.
RA12
Ad duodecimum dicendum, quod Philosophus dicit, quod bonum unius virtutis non contrariatur bono alterius
virtutis; et hoc intendit Philosophus dicere in praedicamentis, et in II ethic.. Sed in naturis bonum contrariatur
bono; utrumque enim contrariorum est quoddam bonum naturae. Bonum ergo quod movet appetitum ad
peccandum, contrariatur bono divino quod est obiectum caritatis, in quantum in eo constituitur finis. Sic enim
non est possibile esse nisi unum finem ultimum: sicut et in regno, in quo non potest esse nisi unus rex,
contrariatur regi qui se regem facit secundum illud Ioan., XIX, 12: omnis qui se regem facit, contradicit caesari.
RA13
Ad decimumtertium dicendum, quod caritas non expellitur a peccato sicut ab agente, sed sicut a contrario; unde
ipsa superventio peccati est expulsio caritatis, sicut adventio lucis expulsio est tenebrarum: lux enim expellit
tenebras in ipso suo fieri; sed motivum ad peccatum expellit secundum quod praeexistit in apprehensione
animae.
RA14
Ad decimumquartum dicendum, quod quando homo in peccato mortali consistit, hoc quadam deliberatione
rationis agitur, quia sine deliberato consensu non est peccatum mortale. Deliberatio autem quidam motus est
tempore mensuratus, in cuius temporis ultimo instanti inest peccatum animae; sed ante illud ultimum instans,
non est dare proximum in quo caritas insit; quia instantia non se habent consequenter, sed tempus est continuum;
et ideo in toto tempore praecedenti quod terminatur ad ultimum instans, caritas inest animae, in cuius ultimo
instanti post inest peccatum. Non ergo est dare ultimum instans in quo caritas insit, sed ultimum temporis, ut per
Philosophum patet in VIII physic..
RA15
Ad decimumquintum dicendum, quod si magister intelligat de perfecta caritate, quae est caritas patriae, verum
est quod inamissibilis est, rationibus supradictis. Si vero intelligatur de caritate viae quantumcumque perfecta,
non est verum quod sit inamissibilis ex modo inhaerentiae ipsius ad subiectum, sed ex sola virtute motionis
spiritus sancti; et sic dicuntur confirmati quicumque fuerunt confirmati in statu viae.
RA16
Ad decimumsextum dicendum, quod sicut in cognitione cuiuslibet veri cognoscitur prima veritas, sicut primum
exemplar in imagine, vel vestigio; ita etiam in amore cuiuslibet boni amatur summa bonitas. Sed talis amor
summae bonitatis non sufficit ad rationem caritatis, sed oportet quod diligatur summum bonum prout est
beatitudinis obiectum.
RA17
Et per hoc etiam patet responsio ad decimumseptimum.
RA18
Ad decimumoctavum dicendum, quod sicut Augustinus dicit exponens illud Ioan., X, 27: oves meae vocem
meam audiunt, et vocem alienorum non audiunt, est quaedam vox Christi quam nullus audit nisi sit ovis eius per
praedestinationem; haec scilicet vox: qui perseveraverit usque in finem, hic salvus erit. Et per hunc modum
intelligit, quod qui non permanet in sermone Christi, non est vere discipulus, quia perseverare ab eo efficaciter
non didicit; potest tamen esse discipulus ad tempus quantum ad temporalem dilectionem Dei et proximi.
RA19
Ad decimumnonum dicendum, quod quamdiu caritas actu dominatur in homine, non movetur motu contrario,
sed sequitur homo motum caritatis; et ideo summum remedium contra peccatum est ut homo redeat ad cor suum,
convertens illud in Dei dilectionem.
Sed quando actu homo secundum caritatem non movetur, ingeritur quandoque motus contrarius peccati.
RA20
Ad vicesimum dicendum, quod corrumpi et generari vel fieri est proprium eius quod habet esse: et hoc est solum
res subsistens in suo esse. Accidentia autem et formae non subsistentes, non dicuntur entia quia ipsae habeant
esse, sed quia eis aliquid est. Et ideo fieri et corrumpi non proprie est accidentium et formarum, sed subiectorum;
puta, cum corpus aliquod fit album hoc est albedinem fieri, sicut aliquod corpus esse album, hoc est albedinem
esse. Et eadem ratio est de corruptione; et ideo corruptibile et incorruptibile non attribuuntur per se accidenti, sed
substantiae.
Unde nihil prohibet caritatem viae et patriae esse eamdem numero, quamvis caritas viae sit amissibilis, caritas
autem patriae sit inamissibilis.
RA21

87

