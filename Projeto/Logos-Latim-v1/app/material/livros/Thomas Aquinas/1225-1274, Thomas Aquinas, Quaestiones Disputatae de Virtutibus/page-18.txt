sapientia et ars. Non enim per hos habitus homo ad hoc perficitur, ut homo eis bene velit uti; sed solum ut ad hoc
sit potens.
Aliquis vero habitus intellectus dependet a voluntate sicut a qua accipit principium suum: nam finis in operativis
principium est; et sic se habet prudentia.
Aliquis vero habitus etiam determinationem obiecti a voluntate accipit, sicut est in fide.
Et licet omnes quoquo modo possint dici virtutes; tamen perfectius et magis proprie hi duo ultimi habent
rationem virtutis; licet ex hoc non sequatur quod sint nobiliores habitus aut perfectiores.
RA1
Ad primum ergo dicendum, quod habitus intellectus speculativi ordinatur ad actum proprium, quem perfectum
reddit, qui est veri consideratio: non autem ordinatur sicut in finem in aliquem exteriorem actum, sed finem
habet in suo actu proprio.
Intellectus autem practicus ordinatur sicut in finem in alium exteriorem actum: non enim consideratio de agendis
vel faciendis pertinet ad intellectum practicum nisi propter agere vel facere.
Et sic habitus intellectus speculativi reddit actum suum nobiliori modo bonum quam habitus intellectus practici:
quia ille ut finem, hic ut ad finem; licet habitus intellectus practici, ex eo quod ordinat ad bonum sub ratione
boni, prout praesupponitur voluntati, magis proprie habeat rationem virtutis.
RA2
Ad secundum dicendum, quod homo non dicitur bonus simpliciter ex eo quod est in parte bonus, sed ex eo quod
secundum totum est bonus: quod quidem contingit per bonitatem voluntatis. Nam voluntas imperat actibus
omnium potentiarum humanarum. Quod provenit ex hoc quod quilibet actus est bonum suae potentiae; unde
solus ille dicitur esse bonus homo simpliciter qui habet bonam voluntatem.
Ille autem qui habet bonitatem secundum aliquam potentiam, non praesupposita bona voluntate, dicitur bonus
secundum quod habet bonum visum et auditum, aut est bene videns et audiens.
Et sic patet, quod ex eo quod homo habet scientiam, non dicitur bonus simpliciter, sed bonus secundum
intellectum, vel bene intelligens; et similiter est de arte, et de aliis huiusmodi habitibus.
RA3
Ad tertium dicendum, quod scientia dividitur contra moralem virtutem, et tamen ipsa est virtus intellectualis; vel
etiam dividitur contra virtutem propriissime dictam: sic enim ipsa non est virtus, ut supra dictum est.
RA4
Ad quartum dicendum, quod intellectus speculativus non ordinatur ad aliquid extra se; ordinatur autem ad
proprium actum sicut ad finem. Felicitas autem ultima, scilicet contemplativa, in eius actu consistit. Unde actus
speculativi intellectus sunt propinquiores felicitati ultimae per modum similitudinis, quam habitus practici
intellectus; licet habitus intellectus practici fortasse sint propinquiores per modum praeparationis, vel per modum
meriti.
RA5
Ad quintum dicendum, quod per actum scientiae, aut alicuius talis habitus, potest homo mereri, secundum quod
imperatur a voluntate, sine qua nullum est meritum. Tamen scientia non ad hoc perficit intellectum ut dictum est.
Non enim ex eo quod homo habet scientiam, efficitur bene volens considerare, sed solummodo bene potens; et
ideo mala voluntas non opponitur scientiae vel arti, sicut prudentiae, vel fidei, aut temperantiae. Et inde est quod
Philosophus dicit, quod ille qui peccat voluntarius in agibilibus, est minus prudens; licet e contrario sit in scientia
et arte. Nam grammaticus qui involuntarie soloecizat, apparet esse minus sciens grammaticam.
|a8 Articulus 8
TTA
Octavo quaeritur utrum virtutes insint nobis a natura.
TTB
Et videtur quod sic.
AG1
Dicit enim Damascenus, III Lib.: naturales sunt virtutes, et naturaliter et aequaliter insunt nobis.
AG2
Praeterea, Matth., IV, 23, dicit Glossa: docet naturales iustitias: scilicet castitatem, iustitiam, humilitatem, quales
naturaliter habet homo.
AG3
Praeterea, Rom. II, 14, dicitur quod homines non habentes legem, naturaliter ea quae legis sunt, faciunt. Sed lex
praecipit actum virtutis. Ergo actum virtutis naturaliter homo facit; et ita videtur quod virtus sit a natura.
AG4
Praeterea, Antonius dicit in sermone ad monachos: si naturam voluntas mutaverit, perversitas est. Conditio
servetur, et virtus est. Et in eodem sermone dicitur, quod sufficit homini naturalis ornatus. Hoc autem non esset,
si virtutes non essent naturales. Ergo virtutes sunt naturales.
AG5
18

