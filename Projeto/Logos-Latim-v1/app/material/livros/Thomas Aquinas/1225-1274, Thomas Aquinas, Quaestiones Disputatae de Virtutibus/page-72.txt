propter Deum, hoc perfectae caritatis est, et sub consilio cadit. Ex perfectione enim caritatis procedit quod sola
caritas sic moveat ad inimicum, sicut ad amicum movet et caritas et specialis dilectio.
Manifestum est autem quod ex perfectione activae virtutis procedit quod actio agentis ad remota procedat.
Perfectior enim est ignis virtus per quam non solum propinqua sed remota calefiunt. Ita et perfectior est caritas,
per quam non solum ad propinquos, sed etiam ad extraneos, et ulterius ad inimicos, non solum generaliter, sed
etiam specialiter, et diligendo et benefaciendo movetur.
RA1
Ad primum ergo dicendum, quod dilectio inimicorum sub praecepto continetur, sicut dictum est.
RA2
Ad secundum dicendum, quod sicut per affectum, ita et per effectum inimicos diligere debemus, ut dictum est.
RA3
Unde etiam patet responsio ad tertium.
RA4
Ad quartum dicendum, quod illae auctoritates veteris testamenti loquuntur in casu necessitatis, quando ex
praecepto tenemur benefacere inimicis, ut dictum est in corp. Art..
RA5
Ad quintum dicendum, quod hoc quod dicitur, odio habebis inimicum tuum, in toto veteri testamento non
invenitur; sed hoc erat ex traditione Scribarum quibus visum fuit hoc esse addendum, quia Dominus praecepit
filiis Israel persequi inimicos suos. Vel dicendum est, quod haec vox, odio habebis inimicum tuum, non est
accipienda ut iubentis iusto, sed ut permittentis infirmo, ut Augustinus dicit in Lib. De sermone Domini in
monte. Vel, sicut etiam Augustinus dicit contra faustum, non debent homines inimicos odire, sed vitium.
RA6
Ad sextum dicendum, quod inimicus, ut inimicus, non est obiectum dilectionis, sed in quantum pertinet ad
Deum; unde hoc debemus in inimico odire quod ipse nos odit, et desiderare quod nos diligat.
RA7
Ad septimum dicendum, quod, ex natura, homo omnem hominem diligit, ut etiam Philosophus dicit in VIII
ethic.. Sed quod aliquis sit inimicus, est ex aliquo quod naturae superadditur, ex quo non debet tolli naturae
inclinatio. Caritas ergo, dum ad dilectionem inimicorum movet, perficit naturalem inclinationem; secus autem
est de illis quae habent contrarietatem ex sua natura, sicut ignis et aqua, lupus et ovis.
RA8
Ad octavum dicendum, quod Deus non odit in aliquo quod suum est, scilicet bonum naturale vel quodcumque
aliud, sed solum illud quod suum non est, scilicet peccatum; et sic etiam nos in hominibus debemus diligere
quod Dei est, et odire quod est alienum a Deo; et secundum hoc dicitur in psalm.
Cxxxviii, 22: perfecto odio oderam illos.
RA9
Ad nonum dicendum, quod praescitos et damnatos non debemus diligere ad habendum vitam aeternam, quia iam
sunt totaliter per divinam sententiam ab ea exclusi; possumus tamen eos diligere ut opera Dei, in quibus divina
iustitia manifestatur; sic enim eos Deus diligit. Praescitos autem nondum damnatos debemus diligere ad vitam
aeternam habendam; quia hoc nobis non constat, et praescientia divina ab eis non excludit possibilitatem
perveniendi ad vitam aeternam.
RA10
Ad decimum dicendum, quod licite potest ille ad quem ex officio pertinet, malefactores punire, vel etiam
occidere, eos ex caritate diligendo.
Dicit enim Gregorius in quadam homilia, quod iusti persecutionem commovent, sed amantes: quia si foris
increpationes per disciplinam exaggerant, intus tamen dulcedinem per caritatem servant.
Possumus enim illis quod ex caritate diligimus, velle aut inferre aliquod malum temporale, propter tria. Primo
quidem, propter eorum correctionem. Secundo, in quantum aliquorum temporalis prosperitas est in detrimentum
alicuius multitudinis, vel etiam totius ecclesiae; unde dicit Gregorius, XXII Moral.: evenire plerumque solet, ut,
non amissa caritate, inimici nos ruina laetificet; et rursus eius gloria, sine invidiae culpa, contristet; dum,
corruente eo, quosdam bene erigi credimus; et, proficiente illo, plerosque iniuste opprimi formidamus. Tertio, ad
servandum ordinem divinae iustitiae, secundum illud Ps. LVII, 11: laetabitur iustus, cum viderit vindictam.
RA11
Ad undecimum dicendum, quod huiusmodi propositiones, ex quibus argumentatur Philosophus, sunt accipiendae
per se. Sicut enim diligere amicum, in quantum amicus est, bonum est; ita malum est diligere inimicum, quia
inimicus est; sed bonum est diligere inimicum, in quantum ad Deum pertinet.
RA12
Ad duodecimum dicendum, quod diligere amicum, in quantum amicus, et inimicum, in quantum inimicus, esset
contrarium; sed diligere amicum et inimicum, in quantum uterque est Dei, non est contrarium, sicut nec videre
album et videre nigrum, in quantum est coloratum.
RA13
72

