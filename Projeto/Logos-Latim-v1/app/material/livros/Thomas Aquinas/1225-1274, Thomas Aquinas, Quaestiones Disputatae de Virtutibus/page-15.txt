Praeterea, virtus secundum tullium, agit in modum naturae.
Sed modus agendi naturae opponitur contra modum agendi rationis, sive practici intellectus; quod patet in II
physic., ubi dividitur agens a natura contra agens a proposito.
Ergo videtur quod in practico intellectu non sit virtus.
AG5
Praeterea, bonum et verum formaliter differunt secundum proprias rationes. Sed differentia formalis obiectorum
diversificat habitus.
Cum igitur virtutis obiectum sit bonum, practici autem intellectus perfectio sit verum, tamen ordinatum ad opus;
videtur quod perfectio practici intellectus non sit virtus.
AG6
Praeterea, virtus, secundum Philosophum in II ethic., est habitus voluntarius.
Sed habitus intellectus practici differunt ab habitibus voluntatis vel appetitivae partis. Ergo habitus qui sunt in
intellectu practico, non sunt virtutes; et sic intellectus practicus non potest esse subiectum virtutis.
SC1
Sed contra. Est quod prudentia ponitur una quatuor virtutum principalium; et tamen eius subiectum est practicus
intellectus. Ergo intellectus practicus potest esse subiectum virtutis.
SC2
Praeterea, virtus humana est cuius subiectum est potentia humana. Sed potentia humana magis est intellectus
practicus quam irascibilis et concupiscibilis; sicut quod est per essentiam tale, magis est eo quod est per
participationem. Ergo intellectus practicus potest esse subiectum virtutis humanae.
SC3
Praeterea, propter quod unumquodque, et illud magis. Sed in parte affectiva est virtus propter rationem; quia ad
hoc quod obediat rationi vis affectiva, in ea ponitur virtus.
Ergo multo fortius in ratione practica debet esse virtus.
CO
Respondeo. Dicendum, quod inter virtutes naturales et rationales haec differentia assignatur; quod naturalis
virtus est determinata ad unum, virtus autem rationalis ad multa se habet.
Oportet autem ut appetitus animalis vel rationalis inclinetur in suum appetibile ex aliqua apprehensione
praeexistente; inclinatio enim in finem absque praeexistente cognitione ad appetitum pertinet naturalem, sicut
grave inclinatur ad medium. Sed quia aliquod bonum apprehensum oportet esse obiectum appetitus animalis et
rationalis; ubi ergo istud bonum uniformiter se habet, potest esse inclinatio naturalis in appetitu, et iudicium
naturale in VI cognitiva, sicut accidit in brutis.
Cum enim sint paucarum operationum propter debilitatem principii activi quod ad pauca se extendit; est in
omnibus unius speciei bonum uniformiter se habens. Unde per appetitum naturalem inclinationem habent in id,
et per vim cognitivam naturale iudicium habent de illo proprio bono uniformiter se habente.
Et ex hoc naturali iudicio et naturali appetitu provenit quod omnis hirundo uniformiter facit nidum, et quod
omnis aranea uniformiter facit telam; et sic est in omnibus aliis brutis considerare.
Homo autem est multarum operationum et diversarum; et hoc propter nobilitatem sui principii activi, scilicet
animae, cuius virtus ad infinita quodammodo se extendit. Et ideo non sufficeret homini naturalis appetitus boni,
nec naturale iudicium ad recte agendum, nisi amplius determinetur et perficiatur.
Per naturalem siquidem appetitum homo inclinatur ad appetendum proprium bonum; sed cum hoc multipliciter
varietur, et in multis bonum hominis consistat; non potuit homini inesse naturalis appetitus huius boni
determinati, secundum conditiones omnes quae requiruntur ad hoc quod sit ei bonum; cum hoc multipliciter
varietur secundum diversas conditiones personarum et temporum et locorum, et huiusmodi.
Et eadem ratione naturale iudicium; quod est uniforme, et ad huiusmodi bonum quaerendum non sufficit; unde
oportuit in homine per rationem, cuius est inter diversa conferre, invenire et diiudicare proprium bonum,
secundum omnes conditiones determinatum, prout est nunc et hic quaerendum. Et ad hoc faciendum ratio absque
habitu perficiente hoc modo se habet sicut et in speculativo se habet ratio absque habitu scientiae ad
diiudicandum de aliqua conclusione alicuius scientiae; quod quidem non potest nisi imperfecte et cum
difficultate agere.
Sicut igitur oportet rationem speculativam habitu scientiae perfici ad hoc quod recte diiudicet de scibilibus ad
scientiam aliquam pertinentibus; ita oportet quod ratio practica perficiatur aliquo habitu ad hoc quod recte
diiudicet de bono humano secundum singula agenda. Et haec virtus dicitur prudentia, cuius subiectum est ratio
practica; et est perfectiva omnium virtutum Moralium quae sunt in parte appetitiva, quarum unaquaeque facit
inclinationem appetitus in aliquod genus humani boni: sicut iustitia facit inclinationem in bonum quod est
aequalitas pertinentium ad communicationem vitae; temperantia in bonum quod est refrenari a concupiscentiis;
et sic de singulis virtutibus.
Unumquodque autem horum contingit multipliciter fieri, et non eodem modo in omnibus; unde ad hoc quod
rectus modus statuatur, requiritur iudicii prudentia. Et ita ab ipsa est rectitudo et complementum bonitatis in
omnibus aliis virtutibus; unde Philosophus dicit quod medium in virtute morali determinatur secundum rationem
15

