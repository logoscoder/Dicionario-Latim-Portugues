Praeterea, virtus necessaria est ad hoc quod homo inclinetur ad id quod est virtutis per modum naturae: est enim
virtus, ut tullius dicit, habitus in modum naturae rationi consentaneus. Ad id igitur ad quod ipsa potentia
naturaliter inclinatur, non indiget homo virtute. Sed voluntas hominis naturaliter inclinatur ad ultimum finem.
Ergo circa ultimum finem non est necessarius homini aliquis habitus virtutis; propter quod nec Philosophi
posuerunt aliquas virtutes quarum obiectum esset felicitas.
Nec ergo nos debemus ponere aliquas virtutes theologicas, cuius obiectum sit Deus, qui est ultimus finis.
AG7
Praeterea, virtus est dispositio perfecti ad optimum. Sed fides et spes imperfectionem quamdam important; quia
fides est de non visis, spes de non habitis, propter quod, cum venerit quod perfectum est, evacuabitur quod ex
parte est, ut dicitur I Cor. XIII, V. 10. Ergo fides et spes non debent poni virtutes.
AG8
Praeterea, ad Deum non potest aliquis ordinari nisi per intellectum et affectum. Sed fides sufficienter ordinat
intellectum hominis in Deum, caritas autem affectum. Ergo praeter fidem et caritatem non debet poni spes virtus
theologica.
AG9
Praeterea, id quod est generale omni virtuti, non debet poni specialis virtus. Sed caritas videtur esse communis
omnibus virtutibus; quia ut dicit Augustinus in Lib. De moribus ecclesiae, nihil aliud est virtus quam ordo
amoris: ipsa etiam caritas dicitur esse forma omnium virtutum. Ergo non debet poni una specialis virtus inter
theologicas.
AG10
Praeterea, in Deo non solum consideratur veritas quam respicit fides, vel sublimitas quam respicit spes, vel
bonitas quam respicit caritas; sed sunt plura alia quae Deo attribuuntur: ut sapientia, potentia et huiusmodi.
Ergo videtur quod sit vel una tantum virtus theologica, quia omnia illa unum sunt in Deo; vel quod sint tot
virtutes theologicae, quot sunt quae attribuuntur Deo.
AG11
Praeterea, virtus theologica est cuius actus immediate ordinatur in Deum. Sed plura alia sunt talia: sicut sapientia
quae contemplatur Deum, timor qui reveretur ipsum, religio quae colit eum. Ergo non sunt tantum tres virtutes
theologicae.
AG12
Praeterea, finis est ratio eorum quae sunt ad finem. Habitis igitur virtutibus theologicis, quibus homo recte
ordinatur ad Deum, videtur superfluum ponere alias virtutes.
AG13
Praeterea, virtus ordinatur ad bonum: est enim virtus quae bonum facit habentem, et opus eius bonum reddit. Sed
bonum est tantum in voluntate et in appetitiva parte; et sic videtur quod non sint aliquae virtutes intellectuales.
AG14
Praeterea, prudentia est quaedam virtus intellectualis. Ipsa autem ponitur inter morales. Ergo videtur quod
morales virtutes non distinguantur ab intellectualibus.
AG15
Praeterea, scientia moralis non tractat nisi moralia. Tractat autem scientia moralis de virtutibus intellectualibus.
Ergo virtutes intellectuales sunt morales.
AG16
Praeterea, id quod ponitur in definitione alicuius, non distinguitur ab eo. Sed prudentia ponitur in definitione
virtutis moralis: est enim virtus moralis, habitus electivus in medietate consistens determinata secundum rectam
rationem, ut dicitur II ethic.: ratio enim agibilium est prudentia, ut dicitur VI ethic.. Ergo morales virtutes non
distinguuntur a prudentia.
AG17
Praeterea, sicut prudentia pertinet ad cognitionem practicam, ita et ars. Sed praeter artem non sunt aliqui habitus
in appetitiva parte ordinati ad operandum artificialia.
Ergo pari ratione nec praeter prudentiam sunt aliqui habitus virtuosi in appetitu ad operandum agibilia; et ita
videtur quod non sint aliquae virtutes morales distinctae a prudentia.
AG18
Sed dicendum, quod ideo arti non respondet aliqua virtus in appetitu, quia appetitus est singularium, ars autem
universalium.
Sed contra, Aristoteles dicit II ethic., quod ira semper est circa singularia: sed odium est etiam universalium;
habemus enim odio omne latronum genus. Odium autem ad appetitum pertinet. Ergo appetitus est respectu
universalium.
AG19
Praeterea, unaquaeque potentia naturaliter tendit in suum obiectum.
Obiectum autem appetitus est bonum apprehensum. Ergo appetitus naturaliter tendit in bonum ex quo est
apprehensum.
37

