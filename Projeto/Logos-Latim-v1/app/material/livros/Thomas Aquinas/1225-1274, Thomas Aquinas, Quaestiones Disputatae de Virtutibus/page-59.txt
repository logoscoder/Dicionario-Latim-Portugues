Praeterea, virtus est qua recte vivitur. Sed ad aliam vitam pertinet diligere Deum, et ad aliam diligere proximum;
nam diligere Deum videtur ad contemplativam vitam pertinere, diligere proximum ad activam. Ergo caritas Dei
et proximi non est una virtus.
AG9
Praeterea, secundum Philosophum in I physic., unum dicitur tripliciter: continuitate, indivisibilitate et ratione.
Sed caritas non est una continuitate, quia neque est corpus, neque forma corporis; neque est una indivisibilitate
quia sic neque finita neque infinita esset; nec ratione, quia sic synonyma sunt unum, ut vestis et indumentum.
Ergo caritas non est una.
AG10
Praeterea, minime habent de ratione unius quae sunt unum proportione tantum: unde quae non sunt proportione
unum, neque sunt unum specie neque genere neque numero, ut dicitur in V metaph.. Sed caritas est circa
aeternum, scilicet Deum et proximum; quae sunt improportionalia. Ergo caritas nullo modo est una virtus.
AG11
Praeterea, secundum Philosophum in VIII ethic., amicitia perfecta non habetur ad multos. Sed caritas qua
diligitur Deus et proximus, est perfectissima amicitia. Ergo non habetur ad multos; et ita non eadem caritate
diligitur Deus et proximus.
AG12
Praeterea, virtus in cuius actu sufficit non tristari, est alia a virtute quae delectabiliter operatur, sicut fortitudo a
iustitia. Sed in actu caritatis quantum ad aliqua obiecta sufficit non tristari, sicut cum diligimus inimicos: in
aliquibus etiam oportet delectari, sicut cum diligimus Deum et amicos. Ergo caritas non est una virtus, sed alia et
alia.
SC1
Sed contra. Quaecumque ita se habent quod unum intelligitur in alio, illa sunt unum.
Sed in dilectione proximi intelligitur dilectio Dei, et e converso, ut dicit Augustinus, VII de Trinit.. Ergo est
eadem caritas qua diligimus Deum et proximum.
SC2
Praeterea, in quolibet genere est unum primum movens. Sed caritas est motor omnium virtutum. Ergo est una.
CO
Respondeo. Dicendum, quod caritas est una virtus.
Ad cuius evidentiam sciendum est, quod unitas cuiuslibet potentiae vel habitus ex obiecto consideranda est; et
hoc ideo, quia potentia hoc ipsum quod est, dicitur in ordine ad possibile, quod est obiectum. Et sic ratio et
species potentiae ex obiecto accipitur; et similiter est de habitu, qui nihil est aliud quam dispositio potentiae
perfectae ad suum obiectum.
Sed in obiecto consideratur aliquid ut formale et aliquid ut materiale. Formale autem in obiecto est id secundum
quod obiectum refertur ad potentiam vel habitum; materiale autem id in quo hoc fundatur: ut si loquamur de
obiecto potentiae visivae, obiectum eius formale est color, vel aliquid huiusmodi, in quantum enim aliquid
coloratum est, in tantum visibile est; sed materiale in obiecto est corpus cui accidit color.
Ex quo patet quod potentia vel habitus refertur ad formalem rationem obiecti per se; ad id autem quod est
materiale in obiecto, per accidens. Et ea quae sunt per accidens non variant rem, sed solum ea quae sunt per se:
ideo materialis diversitas obiecti non diversificat potentiam vel habitum, sed solum formalis. Una est enim
potentia visiva, qua videmus et lapides et homines et caelum, quia ista diversitas obiectorum est materialis, et
non secundum formalem rationem visibilis.
Sed gustus differt ab olfactu secundum differentiam saporis et odoris, quae sunt per se sensibilia.
Et hoc etiam oportet in caritate considerare.
Manifestum est enim quod aliquem possumus diligere dupliciter: uno modo ratione sui ipsius, alio modo ratione
alterius. Ratione autem sui ipsius aliquem diligimus, quando cum ratione boni proprii diligimus, utpote quia est
in se honestus, vel nobis delectabilis, aut utilis. Ratione autem alterius diligimus aliquem quando diligimus
ipsum quia attinet alii quem diligimus. Ex hoc enim ipso quod diligimus aliquem secundum se, diligimus omnes
et familiares et consanguineos et amicos ipsius, in quantum ei attinent; sed tamen in omnibus illis est una ratio
formalis dilectionis, scilicet bonum illius, quem ratione sui diligimus, et ipsum quodammodo in omnibus aliis
diligimus.
Sic igitur dicendum, quod caritas diligit Deum ratione sui ipsius; et ratione eius diligit omnes alios in quantum
ordinantur ad Deum: unde quodammodo Deum diligit in omnibus proximis; sic enim proximus caritate diligitur,
quia in eo est Deus, vel ut in eo sit Deus.
Unde manifestum est quod est idem habitus caritatis quo Deum et proximum diligimus.
Sed si diligeremus proximum ratione sui ipsius, et non ratione Dei, hoc ad aliam dilectionem pertineret: puta ad
dilectionem naturalem, vel politicam, vel ad aliquam aliarum quas Philosophus tangit in VIII ethic..
RA1
Ad primum ergo dicendum, quod proximus non diligitur nisi ratione Dei; unde ambo sunt unum obiectum
dilectionis, formaliter loquendo, licet materialiter sint duo.
59

