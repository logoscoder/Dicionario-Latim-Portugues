Et sicut est in diversis potentiis, quarum una movet aliam; idem est etiam considerare secundum diversa obiecta
quorum unum ordinatur ad alterum sicut ad finem: una enim et eadem potentia, secundum quod est finis, non
solum aliam potentiam, sed etiam seipsam, movet in ea quae sunt ad finem. Et ideo ad rectam operationem,
aliquem non solum oportet bene dispositum esse ad finem, sed etiam bene dispositum ad ea quae sunt ad finem:
alias sequitur operatio impedita; ut patet in eo qui bene est dispositus ad bene appetendam sanitatem, sed male
est dispositus ad sumendum ea quae sunt sanativa.
Et sic manifestum est quod, cum per caritatem homo disponatur ut bene se habeat ad ultimum finem, necesse est
ut habeat alias virtutes, quibus bene disponatur ad ea quae sunt ad finem. Est ergo caritas alia ab his quae
ordinantur ad ea quae sunt ad finem, licet illa quae ordinatur ad finem, sit principalior, et architectonica, respectu
earum quae ordinantur in ea quae sunt ad finem; sicut medicinalis respectu pigmentariae, et militaris respectu
equestris.
Unde manifestum fit quod necesse est caritatem esse quamdam virtutem specialem distinctam ab aliis virtutibus,
sed principalem et motivam respectu earum.
RA1
Ad primum ergo dicendum, quod illa definitio datur per causam, in quantum caritas est causa omnium aliarum
virtutum.
RA2
Ad secundum dicendum est, quod caritas in diligendo proximum habet Deum ut rationem formalem obiecti, et
non solum ut finem ultimum, ut ex supradictis, art. Praec., patet: sed aliae virtutes habent Deum non ut rationem
formalem obiecti, sed ut ultimum finem.
Et ideo, cum dicitur quod caritas diligit proximum propter Deum, illud propter denotat non solum causam
materialem, sed quodammodo formalem. Cum autem dicitur de aliis virtutibus quod operantur propter Deum,
illud propter denotat causam finalem tantum.
RA3
Ad tertium dicendum, quod caritas non producit actus aliarum virtutum elicitive, sed imperative tantum. Elicit
enim virtus illos actus tantum qui sunt secundum rationem propriae formae, sicut iustitia recte facere, et
temperantia temperanter; sed imperare dicitur omnes actus quos ad finem suum advocat.
RA4
Ad quartum dicendum, quod bonum commune non est obiectum caritatis, sed summum bonum; et ideo non
sequitur quod caritas sit generalis virtus sed quod sit summa virtutum.
RA5
Ad quintum dicendum, quod caritas non est perfectio intrinseca aliarum virtutum, sed extrinseca, ut supra, art. 3
huius quaest., dictum est; unde ratio non sequitur.
RA6
Ad sextum dicendum, quod caritas est, sicut in subiecto, in una tantum potentia, scilicet in voluntate, quae per
imperium movet alias potentias; et secundum hoc Deum iubemur ex tota mente et anima diligere, ut omnes vires
animae nostrae advocentur in obsequium divini amoris.
RA7
Ad septimum dicendum, quod sicut caritas imperat aliarum virtutum actus, ita per modum imperii excludit
peccata eis contraria; et secundum hunc modum caritas resistit tentationibus; sed tamen necesse est esse alias
virtutes, quae directe et elicitive peccata excludant.
RA8
Ad octavum dicendum est, quod sicut actus aliarum virtutum ordinantur ad finem quod est obiectum caritatis; ita
et peccata quae sunt contra alias virtutes, habent oppositionem ad finem, qui est obiectum caritatis: et ex hoc
contingit quod contraria aliarum virtutum, scilicet peccata, caritatem expellant.
RA9
Ad nonum dicendum, quod licet caritas sufficienter per modum imperii in omnibus nos dirigat quae ad rectam
vitam pertinent; tamen requiruntur aliae virtutes quae eliciendo actus exequantur imperium caritatis, ad hoc quod
homo prompte et sine impedimento operetur.
RA10
Ad decimum dicendum, quod contingit aliquid esse propter finem quod tamen secundum se est difficile et triste;
sicut cum aliquis accipit medicinam amaram libenter propter sanitatem, licet in ipsa sumptione multum
affligatur. Caritas igitur facit omnia esse delectabilia ex fine; sed requiruntur aliae virtutes, quae faciant ea quae
sunt virtuosa secundum se delectabilia, ad hoc quod facilius operemur.
RA11
Ad undecimum dicendum, quod caritas simul habet generationem cum aliis virtutibus, non quia sit indistincta ab
aliis, sed quia Dei perfecta sunt opera; unde infundens caritatem simul infundit omnia illa quae sunt necessaria
ad salutem. Corrumpitur autem simul cum omnibus virtutibus: quia quaecumque contrariantur aliis virtutibus,
contrariantur caritati, ut dictum est.

62

