Quaedam vero sunt quae recipiunt inaequalitatem et secundum se, et secundum quod insunt subiecto; sicut
sanitas, et scientia, et motus. Est enim motus inaequalis, vel quia maius spatium pertransit, vel quia mobile
velocius movetur. Similiter etiam scientia est maior unius quam alterius, vel quia conclusiones plures novit, vel
quia easdem res melius scit. Similiter potest esse sanitas inaequaliter, vel quia gradus commensurationis in uno
est propinquior debitae et perfectae aequalitati quam in alio, vel quia circa eumdem gradum commensurationis
unus firmius se habet quam alius, et melius.
His igitur visis, circa aequalitatem et inaequalitatem virtutum dicendum est, quod si loquamur de inaequalitate
virtutum quae attenditur secundum seipsas, sic virtutes diversarum specierum possunt esse inaequales.
Cum enim virtus sit dispositio perfecti ad optimum, ut dicitur in VII ethic., illa virtus perfectior et maior est quae
ad maius bonum ordinatur. Et secundum hoc virtutes theologicae, quarum obiectum est Deus, sunt aliis potiores;
inter quas tamen caritas est maior, quia propinquius Deo coniungit; et spes maior quam fides, quia scilicet spes
aliqualiter movet affectum in Deum, fides autem facit Deum in homine esse per modum cognitionis.
Inter alias autem virtutes prudentia est maxima, quia est moderatrix aliarum; et post hanc iustitia, per quam homo
bene se habet non solum in seipso, sed ad alium; et post hanc fortitudo, per quam homo propter bonum
contemnit pericula mortis; et post hanc temperantia, per quam homo propter bonum contemnit maximas
delectationes corporalium.
Sed in eadem specie virtutis non potest huiusmodi inaequalitas inveniri sicut invenitur in eadem specie scientiae,
quia non est de ratione scientiae, quod habens aliquam scientiam sciat omnes conclusiones illius scientiae; est
autem de ratione virtutis, ut habens aliquam, bene se habeat in omnibus quae ad virtutem illam pertinent.
Secundum vero perfectionem vel quantitatem virtutis ex parte illa qua inest subiecto, potest esse inaequalitas
etiam in eadem specie virtutis: in quantum unus habentium virtutem melius se habet ad ea quae sunt illius
virtutis quam alius; vel propter meliorem dispositionem naturalem, vel propter maius exercitium, vel propter
melius iudicium rationis, vel propter gratiae donum; quia virtus neque dat speciem subiecto, neque habet aliquid
indivisibile in sui ratione, nisi secundum stoicos, qui dicebant nullum habere virtutem nisi eam haberet in
summo; et secundum hoc omnes sunt habentes eamdem virtutem aequaliter.
Sed hoc non videtur esse de ratione alicuius virtutis, quia talis diversitas in modo participandi virtutem attenditur
secundum praedicta, quae non pertinent ad rationem alicuius particularis virtutis, puta castitatis, vel similium.
Sic igitur in diversis, virtutes inaequales esse possunt, et quantum ad diversas species virtutum, et etiam
secundum quod insunt subiecto, quantum etiam ad unam speciem virtutis. Sed in uno et in eodem homine sunt
quidem virtutes inaequales secundum quantitatem vel perfectionem, quam virtus secundum se habet; secundum
vero illam quantitatem et perfectionem quam habet virtus secundum quod inest subiecto, simpliciter quidem
oportet omnes virtutes esse aequales, eadem ratione qua et sunt connexae, quia aequalitas est quaedam connexio
in quantitate.
Unde et aequalitatis rationem aliqui assignant secundum quod per quatuor virtutes cardinales intelliguntur
quidam generales modi virtutum; et huiusmodi est ratio Augustini in VI de Trinit.. Aliter vero assignari potest
secundum dependentiam virtutum Moralium a prudentia, et omnium virtutum a caritate; unde ubi est aequaliter
caritas, oportet omnes virtutes esse aequales secundum formalem perfectionem virtutis; et eadem ratione de
prudentia per comparationem ad virtutes morales.
Secundum quid vero possunt virtutes esse inaequales in uno et eodem, sicut et non connexae, secundum
inclinationem potentiae ad actum, quae est ex natura, vel ex quacumque alia causa. Et propter hoc quidam
dicunt, quod sunt inaequales secundum actum; sed hoc non est intelligendum nisi secundum inaequalitatem
inclinationis ad actum.
RA1
Ad primum ergo dicendum, quod ratio illa procedit de inaequalitate quae est et attenditur secundum ipsas
virtutes, non de inaequalitate quae est secundum inesse ipsarum, de qua nunc loquimur. Caritas enim, ut dictum
est, secundum se est maior omnibus aliis virtutibus; sed tamen, ea crescente, etiam proportionaliter crescunt
omnes aliae virtutes in uno et eodem homine, sicut digiti manus secundum se sunt inaequales, tamen
proportionaliter crescunt.
RA2
Et similiter dicendum est ad secundum, tertium, quartum, quintum et sextum; et etiam ad septimum, quod
secundum eumdem modum probabat, aliis virtutibus esse fortitudinem maiorem.
RA8
Similiter etiam ad octavum, quod eodem modo procedit de iustitia, licet iustitia, quae est tota virtus, non sit illa
iustitia quae ponitur virtus cardinalis.
RA9
Et similiter etiam dicendum ad nonum; quia in hoc omnes virtutes homini insunt, quod distinguuntur secundum
maiorem et minorem perfectionem speciei.
RA10
Et similiter etiam dicendum ad decimum, quia etiam hoc modo vitia sunt inaequalia.
RA11
122

