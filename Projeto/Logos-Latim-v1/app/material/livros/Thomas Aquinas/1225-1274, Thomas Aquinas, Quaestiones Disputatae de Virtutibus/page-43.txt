Similiter etiam nec intellectualibus virtutibus videtur competere ratio medii: quia medium est inter contraria; res
autem, prout sunt in intellectu non sunt contrariae, nec intellectus corrumpitur ex excellenti intelligibili, ut dicitur
in III de anima.
Similiter etiam nec virtutes morales videntur esse in medio: quia quaedam virtutes consistunt in maximo: sicut
fortitudo est circa maxima pericula, quae sunt pericula mortis; et magnanimitas circa magnum in honoribus; et
magnificentia circa magnum in sumptibus; et pietas circa maximam reverentiam quae debetur parentibus, quibus
nihil aequivalens reddere possumus; et simile est de religione, quae circa magnum est in cultu divino, cui non
possumus sufficienter servire.
Ergo virtus non est in medio.
AG6
Praeterea, si perfectio virtutis consistit in medio, oportet quod perfectiores virtutes magis in medio consistant.
Sed virginitas et paupertas sunt perfectiores virtutes, quia cadunt sub consilio, quod non est nisi de meliori bono.
Ergo virginitas et paupertas essent in medio: quod videtur esse falsum; quia virginitas in materia venereorum
abstinet ab omni venereo, et ita tenet extremum; et similiter in possessionibus paupertas, quia renuntiat omnibus.
Non ergo videtur quod ratio virtutis sit consistere in medio.
AG7
Praeterea, boetius in arithmetica assignat triplex medium: scilicet arithmeticum, ut 6 inter 4 et 8, quia secundum
aequalem quantitatem distat ab utroque; et medium geometricum, sicut 6 inter 9 et 4, quia secundum eamdem
proportionem, scilicet sesquialteram, ab utroque extremo distat, licet non secundum eamdem quantitatem; et
medium harmonicum, sive musicum, sicut 3 est medium inter 6 et 2, quia quae proportio est unius extremi ad
alterum, scilicet 6 ad 2, eadem est proportio 3 (quod est differentia inter 6 et 3) ad 1, quod est differentia inter 2
et 3. Nullum autem istorum mediorum salvatur in virtute; quia non oportet quod medium virtutis aequaliter se
habeat ad extremum neque secundum quantitatem, neque secundum proportionem et terminorum et
differentiarum. Ergo virtus non est in medio.
AG8
Sed dicendum, quod virtus consistit in medio rationis, et non in medio rei, de quo dicit boetius. Sed contra,
virtus, secundum Augustinum, computatur inter maxima bona, quibus nullus male utitur. Si ergo bonum virtutis
est in medio, oportet quod medium virtutis maxime habeat rationem medii. Sed medium rei perfectius habet
rationem medii quam medium rationis.
Ergo medium virtutis magis est medium rei quam medium rationis.
AG9
Praeterea, virtus moralis est circa passiones et operationes animae, quae sunt indivisibiles.
In indivisibili autem non est accipere medium et extrema. Ergo virtus non consistit in medio.
AG10
Praeterea, Philosophus dicit in Lib. Topicorum, quod in voluptatibus melius est facere quam fecisse, vel fieri
quam factum esse.
Sed virtus aliqua est circa voluptates, scilicet temperantia. Ergo, cum virtus semper quaerat quod melius est;
semper temperantia quaeret voluptates fieri, quod est tenere extremum, et non medium. Non ergo virtus moralis
consistit in medio.
AG11
Praeterea, ubi est invenire magis et minus, ibi est invenire medium. Sed in vitiis est invenire magis et minus; est
enim aliquis magis vel minus luxuriosus vel gulosus. Ergo in gula et luxuria, et in aliis vitiis, est invenire
medium. Si ergo ratio virtutis est esse in medio, videtur quod in vitiis sit invenire virtutem.
AG12
Praeterea, si virtus consistit in medio, non nisi in medio duorum vitiorum. Hoc autem non convenit omni virtuti
morali; iustitia enim non est inter duo vitia, sed habet unum tantum vitium oppositum: accipere enim plus quam
suum est, hoc vitiosum est; sed quod auferatur alicui de eo quod suum est, absque suo vitio est. Ergo ratio
virtutis moralis non est ut in medio consistat.
AG13
Praeterea, medium aequaliter distat ab extremis. Sed virtus non aequaliter distat ab extremis. Fortis enim
propinquior est audaci quam timido, et liberalis prodigo quam tenaci; et similiter patet in aliis. Ergo virtus
moralis non consistit in medio.
AG14
Praeterea, de extremo in extremum non transitur nisi per medium. Si ergo virtus sit in medio, non erit de uno
vitio opposito in aliud transitus nisi per virtutem; quod patet esse falsum.
AG15
Praeterea, medium et extrema sunt in eodem genere. Sed fortitudo et timiditas et audacia non sunt in eodem
genere: nam fortitudo est in genere virtutis; timiditas et audacia in genere vitii. Ergo fortitudo non est medium
inter ea. Et similiter potest obiici de aliis virtutibus.
AG16
43

