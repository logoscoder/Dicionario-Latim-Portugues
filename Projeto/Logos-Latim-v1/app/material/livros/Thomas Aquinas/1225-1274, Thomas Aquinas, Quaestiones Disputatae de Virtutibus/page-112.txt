Sed, sicut dicitur Iac., I, 4, patientia perfectum opus habet. Ergo patientia tamquam perfectio, poni debuit inter
virtutes cardinales.
AG15
Praeterea, Philosophus dicit in IV ethic., quod magnanimitas operatur magnum in virtutibus, et est velut
ornamentum aliis virtutibus. Sed hoc maxime videtur pertinere ad principalitatem virtutis. Ergo magnanimitas
videtur esse virtus cardinalis. Inconvenienter igitur annumerantur praedictae quatuor virtutes cardinales.
SC
Sed contra, est quod Ambrosius dicit super illud Lucae, cap. VI: beati pauperes spiritu: scimus virtutes esse
quatuor cardinales: temperantiam, iustitiam, prudentiam, fortitudinem.
CO
Respondeo. Dicendum, quod cardinalis a cardine dicitur, in quo Ostium vertitur, secundum illud Proverb.,
XXVI, 14: sicut Ostium vertitur in cardine suo, ita piger in lectulo suo. Unde virtutes cardinales dicuntur in
quibus fundatur vita humana, per quam in Ostium introitur; vita autem humana est quae est homini
proportionata.
In hoc homine autem invenitur primo quidem natura sensitiva, in qua convenit cum brutis; ratio practica, quae
est homini propria secundum suum gradum; et intellectus speculativus, qui non perfecte in homine invenitur
sicut invenitur in Angelis, sed secundum quamdam participationem animae. Ideo vita contemplativa non est
proprie humana, sed superhumana; vita autem voluptuosa, quae inhaeret sensibilibus bonis, non est humana, sed
bestialis. Vita ergo proprie humana est vita activa, quae consistit in exercitio virtutum Moralium: et ideo proprie
virtutes cardinales dicuntur in quibus quodammodo vertitur et fundatur vita moralis, sicut in quibusdam
principiis talis vitae; propter quod et huiusmodi virtutes principales dicuntur.
Considerandum est autem, quod de ratione actus virtuosi quatuor existunt.
Quorum unum est, ut substantia ipsius actus sit in se modificata; et ex hoc actus dicitur bonus, quasi circa
debitam materiam existens, vel debitis circumstantiis vestitus. Secundum autem est, ut actus sit debito modo se
habens ad subiectum, ex quo firmiter subiecto inhaereat. Tertium autem est, ut actus sit debito modo
proportionatus ad aliquid extrinsecum sicut ad finem. Et haec quidem tria sunt ex parte eius quod per rationem
dirigitur.
Quartum autem ex parte ipsius rationis dirigentis, scilicet cognitio. Et haec quatuor Philosophus tangit in II
ethic., ubi dicit, quod non sufficit ad virtutem quod aliqua sint iuste vel temperate comparata, quod pertinet ad
modificationem actus.
Sed alia tria requiruntur ex parte operantis.
Primum quidem, ut sit sciens; quod pertinet ad cognitionem dirigentem. Deinde, quod sit eligens et reeligens
propter hoc, id est propter debitum finem; quod pertinet ad rectitudinem actus in ordine ad aliquid extrinsecum.
Tertium est, si firme et immobiliter adhaereat et operetur.
Haec igitur quatuor scilicet cognitio dirigens, rectitudo, firmitas et moderatio, etsi in omnibus virtuosis actibus
requirantur; singula tamen horum principalitatem quamdam habent in specialibus quibusdam materiis et actibus.
Ex parte cognitionis practicae tria requiruntur.
Quorum primum est consilium: secundum est iudicium de consiliatis; sicut etiam in ratione speculativa invenitur
inventio vel inquisitio, et iudicium. Sed quia intellectus practicus praecipit fugere vel prosequi, quod non facit
speculativus intellectus, ut dicitur in III de anima; ideo tertio ad rationem practicam pertinet praemeditari de
agendis; et hoc est praecipuum ad quod alia duo ordinantur.
Circa primum autem perficitur homo per virtutem eubuliae, quae est bene consiliativa.
Circa secundum autem perficitur homo per synesim et gnomen, quibus homo fit bene iudicativus, ut dicitur in VI
ethic..
Sed per prudentiam fit ratio bene praeceptiva, ut ibidem dicitur. Unde manifestum est quod ad prudentiam
pertinet id quod est praecipuum in cognitione dirigente; et ideo ex hac parte ponitur prudentia virtus cardinalis.
Similiter rectitudo actus per comparationem ad aliquid extrinsecum, habet quidem rationem boni et laudabilis
etiam in his quae pertinent ad unum secundum seipsum, sed maxime laudatur in his quae sunt ad alterum;
quando scilicet homo actum suum rectificat non solum in his quae ad ipsum pertinent, sed etiam in his in quibus
cum aliis communicat.
Dicit enim Philosophus in V ethic., quod multi in propriis quidem virtute uti possunt, in his autem quae sunt ad
alterum, non possunt. Et ideo iustitia ex hac parte ponitur virtus principalis, per quam homo debito modo
coaptatur et adaequatur aliis, cum quibus communicare habet; unde et vulgariter dicuntur iusta illa quae sunt
debito modo coaptata.
Moderatio autem, sive refrenatio, ibi praecipue laudem habet et rationem boni, ubi praecipue passio impellit,
quam ratio refrenare debet, ut ad medium virtutis perveniatur. Impellit autem passio maxima ad prosequendas
delectationes maximas, quae sunt delectationes tactus; et ideo ex hac parte ponitur cardinalis virtus temperantia,
quae reprimit concupiscentias delectabilium secundum tactum.

112

