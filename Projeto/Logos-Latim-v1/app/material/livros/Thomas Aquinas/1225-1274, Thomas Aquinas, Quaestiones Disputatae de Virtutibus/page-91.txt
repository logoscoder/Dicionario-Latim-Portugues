Praeterea, aliquis praeceptum transgrediens mortaliter peccat, licet non immediate contra caritatem faciat; sicut
bernardus dicit, quod in Petro negante Christum non fuit caritas extincta.
Si ergo correctio fraterna esset in praecepto, praetermittens correctionem mortaliter peccaret, etiam si non ex
contemptu hoc faceret; quasi immediate contra praeceptum agens.
AG12
Praeterea, omnia praecepta legis divinae ad praecepta Decalogi reducuntur. Sed correctio fraterna non cadit sub
aliquo praecepto Decalogi, ut patet discurrenti per singula.
Ergo correctio fraterna non cadit sub praecepto.
AG13
Praeterea, ea quae cadunt sub praeceptis divinis, sunt efficacia ad finem consequendum.
Sed admonitio fraterna non est alicui sufficiens ad emendationem eius; neque sermo admonitorius est efficax ad
hoc, ut Philosophus dicit in X ethic., et Eccle. VII, 14, dicitur: considera opera Dei, quod nemo possit corrigere
quem ille despexerit.
Ergo fraterna correctio non est in praecepto.
AG14
Praeterea, nemo debet se intromittere de illis quae non sunt sui arbitrii. Sed si peccaverit homo in Deum, non est
nostri arbitrii, ut Hieronymus dicit super Matth.. Ergo in talibus non debet homo se intromittere; et ita corripere
fratrem non cadit generaliter sub praecepto.
AG15
Praeterea, nullus excusatur ab observantia praecepti propter peccatum. Sed homo peccator non debet alium
corrigere; dicit enim Isidorus in Lib. De summo bono, Lib. III, quod non debet vitia aliorum corrigere qui est
vitiis subiectus. Ergo admonitio fraterna non cadit sub praecepto.
AG16
Praeterea, nullus acquirit sibi damnationem ex observantia divini praecepti. Sed quidam acquirunt sibi
damnationem, alios corripiendo; secundum illud Rom. II, 1: in quo alios iudicas, teipsum condemnas. Ergo
correctio fraterna non est in praecepto.
AG17
Praeterea, nullus debet sibi usurpare quod non est sui officii, secundum illud II corinth., X, 13: nos autem non in
immensum gloriamur, sed secundum regulam mensurae qua mensus est nobis Deus. Sed corripere delinquentes
videtur esse superioris officium: quia etiam in corpore humano superiora membra movent inferiora; et in
universo superiora corpora, inferiora. Ergo alii, qui non sunt praelati, non tenentur ad correctionem fraternam.
AG18
Praeterea, illud quod debemus impendere proximis ex debito caritatis, omnibus est impendendum. Sed correctio
non est omnibus impendenda: dicitur enim I ad Tim. V, V. 1: seniorem ne increpaveris, ubi dicit Glossa: ne,
indigne ferens se a minori corripi, exasperetur, unde et dionysius demophilum monachum reprehendit, quod
sacerdotem correxerit. Non ergo correctio fraterna cadit sub debito caritatis.
AG19
Praeterea, praecepta divina ordinantur ad caritatem et pacem, secundum illud I ad timoth., I, 5: finis praecepti
caritas est. Sed per correctionem fraternam frequenter perturbatur caritas et pax, secundum illud terentii: veritas
odium parit. Ergo correctio fraterna non est in praecepto.
SC1
Sed contra. Est quod Augustinus dicit in Lib. De verb. Domini: si neglexeris corrigere, peior eo factus es qui
peccavit.
Sed ille qui peccavit, facit contra praeceptum.
Ergo ille qui negligit corrigere facit contra praeceptum; et ita correctio fraterna cadit sub praecepto.
SC2
Praeterea, Matth., XVIII, 15, super illud: corripe illum inter te et ipsum dicit Glossa: ita peccat qui videns
fratrem suum peccasse, tacet, sicut si peccanti non indulget. Sed ille qui peccanti non indulget, facit contra
praeceptum. Ergo ille qui non corrigit, facit contra praeceptum.
SC3
Praeterea, in impletione praecepti caritatis debemus Deo conformari, secundum illud Ephes. V, 1: estote
imitatores Dei, sicut filii carissimi. Sed, sicut dicitur prov.
C. III, 12. Quos diligit Dominus, corripit.
Ergo, cum nos teneamur ex praecepto Domini diligere, videtur quod ex praecepto debemus fratres corrigere.
SC4
Praeterea, Eccli. XVII, 12, dicitur, quod unicuique mandavit Deus de proximo suo, curam habere. Ergo sub
praecepto cadit ut homo curam apponat ad salutem proximi, corrigendo ipsum.
CO
Respondeo. Dicendum, quod correctio fraterna cadit sub praecepto.

91

