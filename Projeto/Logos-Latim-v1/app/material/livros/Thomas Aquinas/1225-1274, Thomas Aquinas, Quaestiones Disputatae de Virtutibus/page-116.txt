AG16
Praeterea, Angeli, in quibus non sunt virtutes sensitivae, et similiter animae separatae, habent caritatem et
iustitiam, quae est perpetua et immortalis; non autem habent temperantiam et fortitudinem, quia hae virtutes sunt
irrationabilium partium, ut dicitur in III ethic.. Ergo virtutes non sunt connexae.
AG17
Praeterea, sicut sunt virtutes quaedam animae, sunt etiam quaedam virtutes corporales.
Sed in virtutibus corporalibus non est connexio, quia aliquis habet visum qui non habet auditum. Ergo neque
etiam in virtutibus animae.
AG18
Praeterea, dicit Gregorius super ezechielem, quod nemo repente fit summus; et in psalm. Lxxxiii, 8, dicitur, quod
ibunt de virtute in virtutem. Non ergo simul acquirit homo virtutes, sed successive; et ita virtutes non sunt
connexae.
SC1
Sed contra. Est quod Ambrosius dicit super Luc.: connexae sunt et concatenatae: ut qui unam habuerit, omnes
habere videatur.
SC2
Praeterea, Gregorius dicit XXII Moral., quod si una virtus sine alia habeatur, aut virtus non est, aut perfecta non
est. Sed perfectio est de ratione virtutis: virtus enim est perfectio quaedam, ut dicitur in VII physic..
Ergo virtutes sunt connexae.
SC3
Praeterea, super illud Ezech., I, 11: duae pennae singulorum iungebantur, Glossa dicit, quod virtutes sunt
coniunctae; ut qui una caruerit, alia careat.
CO
Respondeo. Dicendum, quod de virtutibus dupliciter possumus loqui: uno modo de virtutibus perfectis; alio
modo de virtutibus imperfectis.
Perfectae quidem virtutes connexae sibi sunt; imperfectae autem virtutes non sunt ex necessitate connexae.
Ad cuius evidentiam sciendum est, quod cum virtus sit quae hominem bonum facit, et opus eius bonum reddit,
illa est virtus perfecta quae perfecte opus hominis bonum reddit, et ipsum bonum facit; illa autem est imperfecta,
quae hominem et opus eius reddit bonum non simpliciter, sed quantum ad aliquid.
Bonum autem simpliciter in actibus humanis invenitur per hoc quod pertingitur ad regulam humanorum actuum;
quae quidem est una quasi homogenea et propria homini, scilicet ratio recta, alia autem est sicut prima mensura
transcendens, quod est Deus.
Ad rationem autem rectam attingit homo per prudentiam, quae est recta ratio agibilium, ut Philosophus dicit in
VI ethic.. Ad Deum autem attingit homo per caritatem, secundum illud I Ioan., IV, 16: qui manet in caritate, in
Deo manet, et Deus in eo.
Sic igitur est triplex gradus virtutum.
Sunt enim quaedam virtutes omnino imperfectae, quae sine prudentia existunt, non attingentes rationem rectam,
sicut sunt inclinationes quas aliqui habent ad aliqua virtutum opera etiam ab ipsa nativitate, secundum illud iob,
XXXI, 18: ab infantia crevit mecum miseratio, et de utero egressa est mecum.
Huiusmodi autem inclinationes non simul insunt omnibus, sed quidam habent inclinationem ad unum, quidam ad
aliud. Hae autem inclinationes non habent rationem virtutis, quia virtute nullus male utitur, secundum
Augustinum; huiusmodi autem inclinationibus potest aliquis male uti et nocive, si sine discretione utatur; sicut
equus, si visu careret, tanto fortius impingeret, quanto fortius curreret. Unde Gregorius dicit in XXII Moral.,
quod ceterae virtutes, nisi ea quae appetunt, prudenter agant, virtutes esse nequaquam possunt; unde ibi
inclinationes quae sunt sine prudentia, non habent perfecte rationem virtutis.
Secundus autem gradus virtutum est illarum quae attingunt rationem rectam, non tamen attingunt ad ipsum
Deum per caritatem. Hae quidem aliqualiter sunt perfectae per comparationem ad bonum humanum, non tamen
sunt simpliciter perfectae, quia non attingunt ad primam regulam, quae est ultimus finis, ut Augustinus dicit
contra Iulianum. Unde et deficiunt a vera ratione virtutis; sicut et morales inclinationes absque prudentia
deficiunt a vera ratione virtutis.
Tertius gradus est virtutum simpliciter perfectarum, quae sunt simul cum caritate; hae enim virtutes faciunt
actum hominis simpliciter bonum, quasi attingentem usque ad ultimum finem.
Est autem considerandum ulterius, quod, sicut virtutes morales esse non possunt absque prudentia, ratione iam
dicta, ita nec prudentia potest esse sine virtutibus moralibus; est enim prudentia recta ratio agibilium. Ad ipsam
autem rectam rationem in quolibet genere requiritur quod aliquis habeat aestimationem et iudicium de principiis,
ex quibus ratio illa procedit; sicut in geometricalibus non potest aliquis habere aestimationem rectam, nisi habeat
rectam rationem circa principia geometricalia.
Principia autem agibilium sunt fines; ex his enim sumitur ratio agendorum. De fine autem habet aliquis rectam
existimationem per habitum virtutis moralis; quia, ut Philosophus dicit in III ethic., qualis unusquisque est, talis
et finis videtur ei; sicut virtuoso videtur appetibile, ut finis, bonum quod est secundum virtutem; et vitioso illud
116

