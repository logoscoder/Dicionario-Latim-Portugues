Sed ad apprehendendum bonum sufficienter nos perficit prudentia. Ergo praeter prudentiam non est necessarium
nos habere aliquam virtutem aliam moralem in appetitu, cum ad hoc sufficiat inclinatio naturalis.
AG20
Praeterea, ad virtutem sufficit cognitio et operatio. Sed utrumque horum habetur per prudentiam. Ergo praeter
prudentiam non oportet ponere alias virtutes morales.
AG21
Praeterea, sicut appetitivi habitus distinguuntur penes obiecta, ita et habitus cognoscitivi.
Sed de omnibus moralibus est unus habitus cognoscitivus, vel scientia moralis circa omnia moralia, vel etiam
prudentia.
Ergo et una tantum est in appetitu virtus moralis.
AG22
Praeterea, ea quae conveniunt in forma, et differunt solum in materia, sunt unum specie. Sed omnes virtutes
morales conveniunt secundum id quod est formale in eis, quia in omnibus est medium acceptum secundum
rationem rectam; non autem differunt nisi penes materias. Ergo non differunt specie, sed numero tantum.
AG23
Praeterea, ea quae differunt specie, non denominantur ad invicem. Sed virtutes morales denominant se ad
invicem: quia, ut Augustinus dicit, oportet quod iustitia sit fortis et temperata, et temperantia iusta et fortis, et sic
de aliis.
Ergo virtutes non distinguuntur ad invicem.
AG24
Praeterea, virtutes theologicae et cardinales, sunt principaliores quam morales.
Sed virtutes intellectuales non dicuntur cardinales, neque theologicae. Ergo nec morales debent dici cardinales,
quasi principales.
AG25
Praeterea, tres ponuntur animae partes; scilicet rationalis, irascibilis et concupiscibilis.
Ergo si sunt aliquae virtutes principales, videtur quod sint tres tantum.
AG26
Praeterea, aliae virtutes videntur istis principaliores; sicut est magnanimitas, quae operatur magnum in omnibus
virtutibus, ut dicitur IV ethic.; et humilitas, quae est custos virtutum; mansuetudo etiam videtur esse principalior
quam fortitudo, cum sit circa iram, a qua denominatur irascibilis; liberalitas et magnificentia, quae dant de suo,
videntur esse principaliores quam iustitia quae reddit alteri debitum. Ergo istae non sunt virtutes cardinales, sed
magis aliae.
AG27
Praeterea, pars non distinguitur a suo toto. Sed aliae virtutes ponuntur a tullio, partes istarum quatuor: scilicet
prudentiae, iustitiae, fortitudinis, et temperantiae.
Ergo saltem aliae virtutes morales non distinguuntur ab istis; et sic videntur virtutes non recte distingui.
SC
Sed contra, est quod I Cor. XIII, 13, dicitur: nunc autem manent fides, spes, caritas, tria haec; et Sap. VIII, 7:
sobrietatem et prudentiam docet, et iustitiam, et virtutem.
CO
Respondeo. Dicendum quod unumquodque diversificatur secundum speciem secundum id quod est formale in
ipso. Formale autem in unoquoque est id quod est completivum definitionis eius. Ultima enim differentia
constituit speciem: unde per eam differt definitum secundum speciem ab aliis; et si ipsa sit multiplicabilis
formaliter secundum diversas rationes, definitum in species diversas dividitur secundum ipsius diversitatem.
Illud autem quod est completivum et ultimum formale in definitione virtutis, est bonum: nam virtus universaliter
accepta sic definitur: virtus est, quae bonum facit habentem, et opus eius bonum reddit: ut patet in Lib. Ethic..
Unde et virtus hominis, de qua loquimur, oportet quod diversificetur secundum speciem, secundum quod bonum
ratione diversificatur.
Cum autem homo sit homo in quantum rationalis est; oportet hominis bonum esse eius quod est aliqualiter
rationale. Rationalis autem pars, sive intellectiva, comprehendit et cognitivam et appetitivam. Pertinet autem ad
rationalem partem non solum appetitus, qui est in ipsa parte rationali, consequens apprehensionem intellectus,
qui dicitur voluntas: sed etiam appetitus qui est in parte sensitiva hominis, et dividitur per irascibilem et
concupiscibilem.
Nam etiam hic appetitus in homine sequitur apprehensionem rationis, in quantum imperio rationis obedit; unde
et participare dicitur aliqualiter rationem. Bonum igitur hominis est et bonum cognitivae et bonum appetitivae
partis.
Non autem secundum eamdem rationem utrique parti bonum attribuitur. Nam bonum appetitivae parti attribuitur
formaliter, ipsum enim bonum est appetitivae partis obiectum: sed intellectivae parti attribuitur bonum non
formaliter, sed materialiter tantum.

38

