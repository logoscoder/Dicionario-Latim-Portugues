Ad vicesimumprimum dicendum, quod sicut iam dictum est, caritas, proprie loquendo, non corrumpitur, sed
subiectum desinit participare caritatem; unde non proprie dicitur quod caritas corrumpatur, vel in aliquid, vel in
nihil.
RA22
Ad vicesimumsecundum dicendum, quod propter vertibilitatem subiecti, sicut caritas superveniens peccato
destruit ipsum, ita peccatum superveniens caritati expellit ipsam; contraria enim mutuo se expellunt.
RA23
Ad vicesimumtertium dicendum, quod si donum posset per violentiam auferri, videretur vinci donator, ad quem
pertinet conservare donum ei cui dedit; sed si ille cui dedit, voluntarie abiiciat, non propter hoc videtur donator
vinci, ad quem non pertinet cogere hominem ad virtutem.
RA24
Ad vicesimumquartum dicendum, quod mulier per matrimonium amittit potestatem sui corporis; sed anima per
caritatem non amittit potestatem liberi arbitrii; unde ratio non sequitur.
|a13 Articulus 13
TTA
Decimotertio quaeritur utrum per unum actum peccati mortalis caritas amittatur.
TTB
Et videtur quod non.
AG1
Dicit enim Origenes I periarch.: si aliquando satietas cepit aliquem ex his qui in summo perfectoque gradu
perstiterunt; non arbitror quod ad subitum quis evacuetur ac decidat; sed paulatim ac per partes eum decidere,
necesse est; ita ut fieri possit interdum, ut, si brevis aliquis lapsus acciderit, et cito resipiscat, non penitus ruere
videatur.
Sed ille qui caritatem amittit, penitus ruit, secundum illud apostoli, I Cor., XIII, 2: si caritatem non habeam, nihil
sum. Ergo caritas non amittitur per unum peccatum mortale, quod quandoque subito fit.
AG2
Praeterea, bernardus dicit in Lib. De diligendo Deo, quod in Petro, qui negavit Christum, non fuit caritas
extincta, sed sopita, et tamen, quando Christum negavit, peccavit mortaliter. Ergo caritas non amittitur per unum
actum peccati mortalis.
AG3
Praeterea, leo Papa dicit in sermone IX de passione, alloquens Petrum: vidit in te Dominus non fidem victam,
non dilectionem aversam, sed constantiam fuisse turbatam: abundavit fletus, ubi non defecit affectus, et fons
caritatis lavit verba formidinis.
Ergo dilectio caritatis non desiit in Petro propter actum peccati mortalis.
AG4
Praeterea, caritas est fortior quam virtus acquisita. Sed virtus acquisita, non corrumpitur per unum actum peccati,
sicut nec generatur; dicit enim Philosophus, II ethic., quod ex eisdem generatur virtus et corrumpitur. Ergo multo
minus caritas amittitur per actum unius peccati mortalis.
AG5
Praeterea, contrarium non expellitur nisi per suum contrarium. Habitus autem caritatis non opponitur actui
peccati. Sed habitus non generatur per unum actum. Ergo caritas non amittitur per unum actum peccati.
AG6
Praeterea, sicut fides se habet ad multa credenda, ita caritas ad multa diligenda ex caritate. Sed qui credit contra
unum articulum non propter hoc amittit fidem de aliis articulis. Ergo qui peccat contra unum diligibile ex
caritate, non propter hoc amittit caritatem circa alia diligibilia; et sic caritas non amittitur per unum peccatum
mortale.
SC
Sed contra, est quod dicitur I Ioan. III, V. 17: qui habuerit substantiam huius mundi, et viderit fratrem suum
necessitatem habentem, et clauserit viscera sua ab eo: quomodo caritas Dei manet in eo? et sic videtur quod per
peccatum omissionis aliquis caritatem amittat. Sed peccatum transgressionis non est minus quam peccatum
omissionis.
Ergo per quodcumque peccatum caritas tollitur.
CO
Respondeo. Dicendum, quod absque omni dubio per quemlibet actum peccati mortalis habitus caritatis
subtrahitur; non enim dicitur peccatum mortale, nisi quia per ipsum homo spiritualiter moritur, quod esse non
potest praesente caritate, quae est animae vita. Similiter etiam per peccatum mortale fit homo dignus morte
aeterna, secundum illud rom.
Cap. VI, 23: stipendia peccati mors. Quicumque autem habet caritatem, habet meritum vitae aeternae: Dominus
enim dilectori suo promittit manifestationem sui ipsius, in quo vita aeterna consistit. Unde necesse est dicere,
88

