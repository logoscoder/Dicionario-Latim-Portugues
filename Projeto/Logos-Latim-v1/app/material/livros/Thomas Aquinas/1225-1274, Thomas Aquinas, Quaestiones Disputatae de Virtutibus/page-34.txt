Nam non potest intelligi additio unius ad alterum nisi praeintellecta dualitate. Dualitas autem in formis unius
speciei non potest intelligi nisi per alietatem subiecti. Formae enim unius speciei non diversificantur numero nisi
per subiectum. Si igitur qualitas additur qualitati, oportet alterum duorum esse: vel quod subiectum addatur
subiecto, ut puta quod unum album addatur alteri albo; aut quod aliquid in subiecto fiat album, quod prius non
fuit album, ut quidam posuerunt circa qualitates corporeas; quod etiam improbat Philosophus in IV physicorum.
Cum enim aliquid fit magis curvum, non curvatur aliquid quod prius curvum non fuit, sed totum fit magis
curvum. Circa qualitates autem spirituales, quarum subiectum est anima, vel pars animae impossibile est etiam
hoc fingere.
Unde quidam alii dixerunt caritatem, et alias virtutes infusas, non augeri essentialiter; sed quod dicuntur augeri,
vel in quantum radicantur fortius in subiecto, vel in quantum ferventius vel intensius operantur. Sed hoc quidem
dictum aliquam rationem haberet, si caritas esset quaedam substantia habens per se esse absque substantia; unde
et magister sententiarum, aestimans caritatem esse aliquam substantiam, scilicet ipsum spiritum sanctum, non
irrationabiliter hunc modum augmenti posuisse videtur.
Sed alii, aestimantes caritatem esse qualitatem quamdam, penitus irrationabiliter sunt locuti.
Nihil enim est aliud qualitatem aliquam augeri, quam subiectum magis participare qualitatem; non enim est
aliquod esse qualitatis nisi quod habet in subiecto. Ex hoc autem ipso quod subiectum magis participat
qualitatem, vehementius operatur; quia unumquodque agit in quantum est actu; unde quod magis est reductum in
actum, perfectius agit. Ponere igitur quod aliqua qualitas non augeatur secundum essentiam, sed augeatur
secundum radicationem in subiecto, vel secundum intensionem actus, est ponere contradictoria esse simul.
Et ideo considerandum restat quomodo aliquae qualitates et formae augeri dicuntur; et quae sunt quae augeri
possunt.
Sciendum est ergo, quod cum nomina sint signa intellectuum, ut dicitur I periher.; sicut ex magis notis
cognoscimus minus nota, ita etiam ex magis notis minus nota nominamus.
Et inde est quod, quia motus localis est notior inter omnes motus, ex contrarietate secundum locum derivatur
nomen distantiae ad omnia contraria inter quae potest esse aliquis motus; ut dicit Philosophus X metaph.. Et
similiter, quia motus substantiae secundum quantitatem est sensibilior quam motus secundum alterationem; inde
est quod nomina convenientia motui secundum quantitatem derivantur ad alterationem. Et inde est quod, sicut
corpus quod movetur ad quantitatem perfectam dicitur augeri, et ipsa quantitas perfecta dicitur magna respectu
imperfectae; ita illud quod movetur de qualitate imperfecta ad perfectam, dicitur augeri secundum qualitatem; et
ipsa qualitas perfecta dicitur magna respectu imperfectae. Et quia perfectio uniuscuiusque rei est eius bonitas;
ideo Augustinus dicit, quod in his quae non magna mole sunt, idem est esse maius quod melius.
Moveri autem de forma imperfecta ad perfectam, nihil est aliud quam subiectum magis reduci in actum: nam
forma actus est; unde subiectum magis percipere formam, nihil aliud est quam ipsum reduci magis in actum
illius formae. Et sicut ab agente reducitur aliquid de pura potentia in actum formae; ita etiam per actionem
agentis reducitur de actu imperfecto in actum perfectum.
Sed hoc non contingit in omnibus formis, propter duo.
Primo quidem ex ipsa ratione formae; eo scilicet quod id quod perficit rationem formae, est aliquid indivisibile,
puta numerus.
Nam unitas addita constituit speciem: unde binarius aut trinarius non dicitur secundum magis et minus; et per
consequens non invenitur magis et minus neque in quantitatibus quae denominantur a numeris, puta bicubitum
vel tricubitum, neque in figuris, puta triangulare et quadratum; et in proportionibus, puta duplum et triplum.
Alio modo ex comparatione formae ad subiectum; quia inhaeret ei modo indivisibili. Et propter hoc forma
substantialis non recipit intensionem vel remissionem, quia dat esse substantiale, quod est uno modo: ubi enim
est aliud esse substantiale, est alia res; et propter hoc Philosophus, VIII metaphys., assimilat definitiones
numeris. Et inde est etiam quod nihil quod substantialiter de altero praedicatur, etiam si sit in genere accidentis,
praedicatur secundum magis et minus; non enim dicitur albedo magis et minus color. Et propter hoc etiam
qualitates in abstracto signatae, quia signantur per modum substantiae, nec intenduntur nec remittuntur; non
enim dicitur albedo magis et minus, sed album.
Neutra autem istarum causarum est in caritate et in aliis virtutibus infusis, quare non intendantur et remittantur;
quia neque earum ratio in indivisibili consistit, sicut ratio numeri; neque dant esse substantiale subiecto, sicut
formae substantiales; et ideo intenduntur et remittuntur, in quantum subiectum reducitur magis in actum ipsarum
per actionem agentis causantis eas. Unde sicut virtutes acquisitae augentur ex actibus per quos causantur, ita
virtutes infusae augentur per actionem Dei, a quo causantur.
Actus autem nostri comparantur ad augmentum caritatis et virtutum infusarum, ut disponentes, sicut ad caritatem
a principio obtinendam; homo enim faciens quod in se est, praeparat se, ut a Deo recipiat caritatem. Ulterius
autem actus nostri possunt esse meritorii respectu augmenti caritatis; quia praesupponunt caritatem, quae est
principium merendi.
Sed nullus potest mereri, quin a principio obtineat caritatem; quia meritum sine caritate esse non potest. Sic
igitur caritatem augeri per intensionem dicimus.
RA1
34

