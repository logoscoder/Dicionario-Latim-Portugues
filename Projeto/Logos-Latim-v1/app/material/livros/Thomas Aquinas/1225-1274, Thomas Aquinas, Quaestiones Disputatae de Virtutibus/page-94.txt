Ad decimumquartum dicendum, quod peccata in Deum non sunt nostri arbitrii ad dimittendum; sunt autem nostri
arbitrii ad arguendum.
RA15
Ad decimumquintum dicendum, quod homo propter peccatum suum non absolvitur a debito correctionis; sed
redditur indignus ad alium corrigendum qui seipsum non corrigit.
Nec tamen est perplexus; quia debet peccata dimittere, et sic corrigere, secundum illud Matth. VII, 5: eiice
primum trabem de oculo tuo, et tunc videbis eiicere festucam de oculo fratris tui.
RA16
Ad decimumsextum dicendum, quod semper ille qui corripit alium in peccato existens, quodammodo condemnat
seipsum, id est damnationem suam pronuntiat; non tamen semper sibi damnationem accumulat, puta, cum est in
minori peccato, et arguit de maiori, vel cum est in occulto, et arguit de publico, et se simul et illum arguit, non
contemnendo, sed se simul reprehendendo: dicit enim Gregorius in V Moral., quod cum homo debeat diligere
proximum sicut seipsum, ita tenetur aliena peccata corrigere, et contra ea irasci, sicut sua. Si vero cum superbia
arguat, quasi sua peccata non recognoscens, tunc sibi damnationem acquirit; unde dicitur Matth., VII, 3: quia
vides festucam in oculo fratris tui, et trabem in oculo tuo non vides? sed etiam quando ex correctione sequitur
scandalum propter manifestationem sui peccati, sic etiam correctio non erit actus virtuosus.
RA17
Ad decimumseptimum dicendum, quod correctio coactiva est officium superiorum, sed correctio caritativa est
officium omnium.
RA18
Ad decimumoctavum dicendum, quod cum superiores sint proximi, eos corrigere debemus, sed humiliter et
reverenter, non proterve, ne exasperentur; et ideo ibidem dicit apostolus: seniorem obsecra ut patrem. Et propter
hoc reprehenditur demophilus monachus, qui sacerdotem peccantem iniuriosis verbis et factis correxit, eum
verberans, et de ecclesia eiiciens.
RA19
Ad decimumnonum dicendum, quod si correctio secundum debitas circumstantias fiat, non sequetur inde
turbatio, sed potius pacis stabilimentum, remotis discordiarum causis.
|a2 Articulus 2
TTA
Secundo quaeritur utrum ordo correctionis fraternae sit in praecepto qui ponitur Matth. XVIII.
TTB
Et videtur quod non.
AG1
Dicitur enim I ad timoth. VI, 20: peccantem coram omnibus argue. Sed, matth.
C. XVIII, 15, dicitur: argue eum inter te et ipsum solum, quod est secrete admonere.
Cum ergo dictum apostoli non contrarietur praecepto Christi, videtur quod non cadat sub praecepto ut frater sit
prius secreto admonendus, et postea publice denuntiandus ecclesiae.
AG2
Sed dicendum, quod verbum apostoli intelligitur de peccatis manifestis, quae publice arguenda sunt; verbum
autem Domini de peccatis occultis. Sed contra, peccata occulta nullus debet publicare: sic enim esset magis
proditor criminis quam corrector fratris.
Sed Dominus mandat, Matth. XVIII, quod si frater monentem in secreto non audiat, adducat unum vel duos
testes, et tandem dicat ecclesiae; quod est peccatum publicare. Ergo videtur quod praeceptum Domini non sit
intelligendum in peccatis occultis.
AG3
Praeterea, sicut Augustinus dicit, VIII de trinitate, omnes regulae veritatis derivantur a lege veritatis aeternae.
Sed lex veritatis aeternae hoc habet, quod Deus non solum punit hominem de peccato occulto, sed etiam punit
interdum nulla secreta admonitione praecedente. Ergo videtur quod etiam homo, qui divinae veritatis debet
imitator existere, possit publice aliquem denuntiare, secreta etiam monitione non praecedente.
AG4
Praeterea, sicut Augustinus dicit in lib.
Contra mendacium, ex gestis sanctorum intelligi potest qualiter sunt praecepta sacrae Scripturae intelligenda.
Sed in gestis sanctorum invenitur, quod facta est aliquando publica denuntiatio peccati occulti, nulla secreta
admonitione praecedente; ut legitur Act. V, quod Petrus Ananiam et Saphiram occulte defraudantes de pretio
agri publice denuntiavit, nulla secreta admonitione praemissa. Ergo non obligamur ex praecepto Christi ut
secreta admonitio praecedat publicam denuntiationem.
AG5
Praeterea, omnis Christi actio, nostra est instructio: ipse enim dicit, Ioan. XIII, 15: exemplum dedi vobis, ut
quemadmodum ego feci, ita et vos faciatis. Sed Christus non legitur admonuisse Iudam secreto antequam eum
94

