Praeterea, licet omni tempore et omni modo reddere bonum pro malo. Sed Augustinus dicit in Lib. III de libero
arbitr., quod cum corripiuntur inquieti, redditur eis bonum pro malo. Ergo videtur quod omni tempore liceat eos
corripere publice ante secretam admonitionem.
AG18
Praeterea, leges feruntur ad ea quae saepe fiunt, non ad ea quae raro accidunt.
Sed raro contingit quod aliquis propter hoc quod fama sibi auferatur, peior efficiatur; plures autem propter
detectionem a peccato homines corripiuntur. Ergo videtur quod non sit praeceptum legis divinae de hoc quod
aliquis prius secreto admoneatur quam publice denuntietur.
AG19
Praeterea, in ordine fraternae correctionis continetur quod peccatum non denuntietur ecclesiae sive praelato, nisi
quando frater arguentem audire noluerit. Sed si unus peccatum aliquod committat alio sciente, et correctionem
promittat, videtur ex hoc ipso fratrem arguentem audisse; et tamen videtur nihilominus peccatum eius esse
denuntiandum praelato, ne pereat iustitiae disciplina. Ergo videtur quod ordo correctionis fraternae quem
Dominus ponit, non cadat sub praecepto.
AG20
Praeterea, super illud Matth. XVIII, 15: si peccaverit in te frater tuus, dicit Hieronymus: si autem in Deum
peccaverit, non est nostri arbitrii. Ergo videtur quod iste modus non se extendat ad omnia peccata.
AG21
Praeterea, Dominus dicit, Matth. XVIII, V. 15: si te audierit, lucratus es fratrem tuum. Sed non propterea aliquis
fratrem suum est lucratus, si solum audiat arguentem a peccato desistens post gravia peccata commissa; sed
multa alia requiruntur ad hoc quod ad salutem perveniat, quod est fratrem esse lucratum. Ergo videtur quod iste
ordo correctionis fraternae non se extendat ad peccata gravia.
AG22
Praeterea, Eccli. XIX, 10, dicitur: audisti verbum adversus proximum tuum? commoriatur in te, fidens quoniam
non te disrumpet.
Non ergo oportet ut eum ad alios deferamus si eius peccatum deprehendimus.
AG23
Praeterea, minus est agendum circa fratrem in aliis peccatis quam in peccato haereticae pravitatis. Sed in
haeretica pravitate debet aliquis admoneri bis vel ter, secundum illud ad titum III, 10: haereticum hominem post
primam et secundam correctionem devita.
Ergo videtur quod non sufficiat semel corripere, sicut in verbis Domini videtur innui, ante denuntiationem.
AG24
Praeterea, iste ordo correctionis, secundum Augustinum in Lib. De verbis Domini, attenditur in peccatis occultis.
Sed in talibus non videtur aliquid posse probari per testes. Ergo inconvenienter continetur in hoc correctionis
ordine quod testes adhibeantur.
AG25
Praeterea, homo debet diligere proximum suum sicut seipsum. Sed nullus ad publicationem sui criminis tenetur
testes inducere.
Ergo neque etiam ad manifestationem criminis fratris.
AG26
Praeterea, Augustinus dicit in regula, quod prius praeposito debet ostendi, quam testibus. Sed ostendere
praeposito, sive praelato, est ostendere ecclesiae. Ergo non prius debent testes adduci quam dicatur; et sic videtur
quod ordo quem Dominus ponit, non sit in praecepto.
SC1
Sed contra. Est quod Augustinus dicit in Lib. De verbis Domini exponens illud: corripe inter te et ipsum solum.
Studens correctionem, parcens pudori. Forte enim prae verecundia incipiet defendere peccatum suum; et quem
vis facere meliorem, facis peiorem. Haec est igitur ratio huiusmodi ordinis servandi in correctione fraterna, ut
parcatur pudori fratris, ne deterior efficiatur. Sed ad hoc tenemur per praeceptum caritatis. Ergo ordo correctionis
fraternae cadit sub praecepto.
SC2
Praeterea, Matth., XVIII, 15, super illud: si peccaverit in te etc., dicit Glossa: hoc ordine scandala vitare
debemus. Sed vitare scandala cadit sub praecepto, ut patet Rom. XIV. Ergo ordo correctionis fraternae cadit sub
praecepto.
CO
Respondeo. Dicendum, quod, sicut supra, art. 1, dictum est, correctio fraterna cadit sub praecepto, secundum
quod est actus virtutis.
Est autem actus virtutis, secundum quod debitis circumstantiis vestitur; inter quas praecipue videtur esse ordo ad
finem, quem oportet communem regulam habere in omnibus operabilibus. Finis autem correctionis fraternae est
emendatio fratris, sicut dictum est; et ideo hoc ordine Dominus voluit fieri correctionem fraternam, secundum
quod congruit ad fratris emendationem, quem volumus a peccato liberare.
96

