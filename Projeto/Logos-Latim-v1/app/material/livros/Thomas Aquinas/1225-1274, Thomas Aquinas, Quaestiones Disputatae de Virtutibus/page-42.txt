fundamentum, I corinth., III, 11: fundamentum enim aliud nemo potest ponere praeter id quod positum est; spes
ancora, Heb. VI, 19: sicut anima ancoram etc.; caritas radix, Ephes. III, 17: in caritate radicati et fundati.
Similiter etiam intellectuales non dicuntur cardinales, quia perficiunt in vita contemplativa quaedam earum,
scilicet sapientia, scientia, et intellectus: vita autem contemplativa est finis, unde non habet rationem Ostii.
Sed vita activa, in qua perficiuntur morales, est ut Ostium ad contemplativam.
Ars autem non habet virtutes sibi cohaerentes, ut cardinalis dici possit. Sed prudentia, quae dirigit in vita activa,
inter cardinales virtutes computatur.
RA25
Ad vicesimumquintum dicendum, quod in parte rationali sunt duae virtutes, scilicet appetitiva, quae vocatur
voluntas; et apprehensiva, quae vocatur ratio. Unde in parte rationali sunt duae virtutes cardinales: prudentia
quantum ad rationem, iustitia quantum ad voluntatem. In concupiscibili autem temperantia; sed in irascibili
fortitudo.
RA26
Ad vicesimumsextum dicendum, quod in unaquaque materia oportet esse cardinalem virtutem circa id quod est
principalius in materia illa. Virtutes autem quae sunt circa alia quae pertinent ad illam materiam, dicuntur
secundariae vel adiectae.
Sicut in passionibus concupiscibilis, principaliores sunt concupiscentiae et delectationes quae sunt secundum
tactum, circa quas est temperantia; et ideo in materia ista temperantia ponitur cardinalis; eutrapelia vero, quae est
circa delectationes quae sunt in ludis, potest poni secundaria vel adiuncta.
Similiter inter passiones irascibilis, praecipuum est quod pertinet ad timores et audacias circa pericula mortis,
circa quae est fortitudo: unde fortitudo ponitur virtus cardinalis in irascibili; non mansuetudo, quae est circa iras,
licet ab ira denominetur, irascibilis propter hoc quod est ultima inter passiones irascibilis; nec etiam
magnanimitas et humilitas, quae quodammodo se habent ad spem vel fiduciam alicuius magni: non enim ita
movent hominem ira et spes, sicut timor mortis.
In actionibus autem quae sunt respectu exteriorum quae veniunt in usum vitae, primum et praecipuum est quod
unicuique quod suum est, reddatur: quod facit iustitia. Hoc enim subtracto, neque liberalitas neque magnificentia
locum habet, et ideo iustitia est cardinalis virtus, et aliae sunt adiunctae.
In actibus etiam rationis praecipuum est praecipere, sive eligere, quod facit prudentia: ad hoc enim ordinatur et
consultiva, in quo dirigit eubulia, et iudicium de consiliatis, in quo dirigit synesis. Unde prudentia est cardinalis,
aliae vero virtutes sunt adiunctae.
RA27
Ad vicesimumseptimum dicendum, quod aliae virtutes adiunctae vel secundariae ponuntur partes cardinalium,
non integrales vel subiectivae, cum habeant materiam determinatam et actum proprium; sed quasi partes
potentiales, in quantum particulariter participant, et deficienter medium quod principaliter et perfectius convenit
virtuti cardinali.
|a13 Articulus 13
TTA
Decimotertio quaeritur utrum virtus sit in medio.
TTB
Et videtur quod non.
AG1
Quia, ut dicitur in I de caelo, virtus est ultimum potentiae.
Sed ultimum non est medium, sed magis extremum. Ergo virtus non est in medio, sed in extremo.
AG2
Praeterea, virtus habet rationem boni; est enim bona qualitas, ut Augustinus dicit.
Bonum autem habet rationem finis, quod est ultimum, et ita extremum. Ergo magis virtus est in extremo quam in
medio.
AG3
Praeterea, bonum est contrarium malo, inter quae nullum est medium, quod neque bonum neque malum est, ut
dicitur in postpraedicamentis.
Ergo bonum habet rationem extremi; et sic virtus, quae bonum facit habentem, et opus eius bonum reddit, ut
dicitur in II ethic., non est in medio sed in extremo.
AG4
Praeterea virtus est bonum rationis; hoc enim est virtuosum quod secundum rationem est. Ratio autem in homine
non se habet ut medium, sed ut supremum. Ergo ratio medii non competit virtuti.
AG5
Praeterea, omnis virtus, aut est theologica, aut intellectualis, aut moralis, ut ex superioribus patet.
Sed virtus theologica non est in medio; quia bernardus dicit quod modus caritatis est non habere modum.
Caritas autem praecipua est inter alias virtutes theologicas, et radix earum.
42

