scripta danda fuerunt praecepta de dilectione Dei et proximi, in quibus tamen comprehenditur etiam quod aliquis
diligat seipsum: quia cum inducimur ad diligendum Deum, inducimur ad desiderandum Deum, per quod maxime
nos ipsos amamus, volentes nobis summum bonum.
In praecepto autem de dilectione proximi dicitur: diliges proximum tuum sicut teipsum; in quo includitur dilectio
sui ipsius.
RA11
Ad undecimum dicendum, quod licet amicitia non possit haberi ad seipsum, proprie loquendo; tamen amor ad
seipsum habetur: ut enim dicitur in IX ethic., amicabilia quae sunt ad alterum, venerunt ex amicabilibus quae
sunt ad seipsum. Secundum vero quod caritas significat amorem, sic aliquis seipsum ex caritate diligere potest.
Sed Gregorius loquitur de caritate secundum quod includit rationem amicitiae.
RA12
Ad duodecimum dicendum, quod licet amicitia sit in communicatione ad alterum, sicut et iustitia, tamen amor
non de necessitate est ad alterum, qui sufficit ad rationem caritatis.
RA13
Ad decimumtertium dicendum, quod amantes seipsos vituperantur, in quantum plus debito seipsos diligunt: quod
quidem non contingit quantum ad bona spiritualia, quia nullus potest nimis amare virtutes; sed quantum ad bona
exteriora et corporalia potest aliquis nimis amare seipsum.
RA14
Ad decimumquartum dicendum, quod non quicumque amat seipsum secundum exteriorem naturam, culpatur,
sed qui exteriora bona quaerit ultra modum virtutis; et sic ex caritate corpus nostrum diligere possumus.
RA15
Ad decimumquintum dicendum, quod caritas non refugit corpus, sed corporis corruptionem, in quantum corpus,
quod corrumpitur, aggravat animam, ut dicitur sapientiae IX, 15; et propter hoc apostolus significanter dixit, de
corpore mortis huius.
RA16
Ad decimumsextum dicendum, quod ex hoc quod homo nescit pro certo se habere caritatem, non sequitur quod
non possit ex caritate diligere, sed quod non possit iudicare an ex caritate diligat. Unde a nobis requiri potest
quod ex caritate diligamus, non autem quod iudicemus nos ex caritate diligere. Unde apostolus dicit, I ad cor.
Cap. IV, 3: neque meipsum iudico; sed qui iudicat me, Dominus est.
RA17
Ad decimumseptimum dicendum, quod cum dicitur aliquis diligere proximum ex caritate, haec praepositio ex
potest designare habitudinem causae finalis, efficientis et formalis.
Finalis quidem, in quantum dilectio proximi ordinatur ad dilectionem Dei sicut ad finem; unde dicitur I ad
timoth. I, 5: finis praecepti est caritas, quia scilicet dilectio Dei est finis observationis praeceptorum.
In habitudine autem causae efficientis, in quantum caritas est habitus inclinans ad diligendum, sic se habens ad
actum dilectionis, sicut calor ad calefactionem. In habitudine autem causae formalis, in quantum actus recipit
speciem ab habitu, sicut et calefactio a calore.
RA18
Ad decimumoctavum dicendum, quod ratio proximi salvatur et in eo qui dat beneficia, et in eo qui recipit, non
tamen quod quicumque dat beneficia, sit proximus; sed requiritur quod inter proximos sint communicantia in
aliquo ordine; unde Deus licet det beneficia, non tamen potest dici nobis proximus; sed Christus, in quantum est
homo, dicitur nobis proximus, prout nobis dat beneficia.
RA19
Unde patet responsio ad ultimum.
|a8 Articulus 8
TTA
Octavo quaeritur utrum diligere inimicos sit de perfectione consilii.
TTB
Et videtur quod non.
AG1
Quod enim cadit sub praecepto, non est de perfectione consilii. Sed diligere inimicum cadit sub praecepto illo,
videlicet: diliges proximum tuum sicut teipsum: nam nomine proximi intelligitur omnis homo, ut Augustinus
dicit in Lib. De doctrina Christiana.
Ergo diligere inimicum non est de perfectione consilii.
AG2
Sed dicendum, quod est de perfectione consilii dilectio inimicorum quantum ad exhibitionem familiaritatis, et
aliorum effectuum caritatis. Sed contra, omnem proximum tenemur ex caritate diligere. Sed dilectio caritatis non
est tantum in corde, sed etiam in opere: dicitur enim I Ioan. III, 18: non diligamus verbo, neque lingua, sed opere
et veritate. Ergo etiam quantum ad effectus caritatis dilectio inimicorum cadit sub praecepto.
69

