Ad octavum dicendum, quod idem secundum idem non potest seipsum formare. Sed quando in aliquo uno est
aliquod principium activum et aliud passivum, seipsum formare potest secundum partes: ita scilicet quod una
pars eius sit formans, et alia formata; sicut aliquid movet seipsum, ita quod una pars eius est movens, et alia
mota, ut dicitur VIII phys.. Sic autem est in generatione virtutis ut ostensum est.
RA9
Ad nonum dicendum, quod sicut in intellectu scientia acquiritur non solum per inventionem, sed etiam per
doctrinam, quae est ab alio; ita etiam in acquisitione virtutis homo iuvatur per correctionem et disciplinam, quae
est ab alio; qua aliquis tanto minus indiget, quanto de se est magis dispositus ad virtutem; sicut et aliquis quanto
perspicacioris est ingenii, tanto minus indiget exteriori doctrina.
RA10
Ad decimum dicendum, quod ad actionem hominis concurrunt virtutes activae et passivae; et licet a virtutibus, in
quantum activae, fiat emissio, et in eis nihil recipiatur; tamen passivis in quantum passivae, competit acquirere
aliquid per receptionem. Unde in potentia quae est tantum activa, ut in intellectu agente, non acquiritur aliquis
habitus per actionem.
RA11
Ad undecimum dicendum, quod quanto actio agentis est efficacior, tanto velocius inducit formam. Et ideo
videmus in intellectualibus, quod per unam demonstrationem, quae est efficax, causatur in nobis scientia; opinio
autem, licet sit minor scientia, non causatur in nobis per unum syllogismum dialecticum; sed requiruntur plures
propter eorum debilitatem.
Unde et in agibilibus, quia operationes animae non sunt efficaces sicut in demonstrationibus, propter hoc quod
agibilia sunt contingentia et probabilia, ideo unus actus non sufficit ad causandum virtutem, sed requiruntur
plures. Et licet illi plures non sint simul, tamen habitum virtutis causare possunt: quia primus actus facit aliquam
dispositionem, et secundus actus inveniens materiam dispositam adhuc eam magis disponit, et tertius adhuc
amplius; et sic ultimus actus agens in virtute omnium praecedentium complet generationem virtutis, sicut accidit
de multis guttis cavantibus lapidem.
RA12
Ad duodecimum dicendum, quod Avicenna intendit definire virtutem naturalem, quae sequitur formam quae est
principium essentiale; unde illa definitio non est ad propositum.
RA13
Ad decimumtertium dicendum, quod virtus generatur ex actibus quodammodo virtuosis et quodammodo non
virtuosis. Actus enim praecedentes virtutem, sunt quidem virtuosi quantum ad id quod agitur, in quantum scilicet
homo agit fortia et iusta; non autem quantum ad modum agendi: quia ante habitum virtutis acquisitum non agit
homo opera virtutis eo modo quo virtuosus agit, scilicet prompte absque dubitatione et delectabiliter absque
difficultate.
RA14
Ad decimumquartum dicendum, quod ratio est nobilior virtute generata in parte appetitiva, cum talis virtutis non
sit nisi quaedam participatio rationis. Actus igitur qui virtutem praecedit, potest causare virtutem, in quantum est
a ratione, a qua habet id quod perfectionis in ea est. Imperfectio enim eius est in potentia appetitiva, in qua
nondum est causatus habitus, per quem homo delectabiliter et expedite id quod est ex imperio rationis
consequatur.
RA15
Ad decimumquintum dicendum, quod virtus dicitur esse ultimum potentiae, non quia semper sit aliquid de
essentia potentiae; sed quia inclinat ad id quod ultimo potentia potest.
RA16
Ad decimumsextum dicendum, quod homo secundum naturam suam est bonus secundum quid, non autem
simpliciter. Ad hoc autem quod aliquid sit bonum simpliciter, requiritur quod sit totaliter perfectum; sicut ad hoc
quod aliquid sit pulchrum simpliciter requiritur quod in nulla parte sit aliqua deformitas vel turpitudo.
Simpliciter autem et totaliter bonus dicitur aliquis ex hoc quod habet voluntatem bonam, quia per voluntatem
homo utitur omnibus aliis potentiis.
Et ideo bona voluntas facit hominem bonum simpliciter; et propter hoc virtus appetitivae partis secundum quam
voluntas fit bona, est quae simpliciter bonum facit habentem.
RA17
Ad decimumseptimum dicendum, quod actus qui sunt ante virtutem, possunt quidem dici naturales, secundum
quod a naturali ratione procedunt, prout naturale dividitur contra acquisitum; non autem possunt naturales dici,
prout naturale dividitur contra id quod est ex ratione. Sic autem dicitur quod naturalia non dissuescimus neque
assuescimus, secundum quod natura contra rationem dividitur.
RA18
Ad decimumoctavum dicendum, quod gratia dicitur esse forma virtutis infusae; non tamen ita quod ei det esse
specificum; sed in quantum per eam informatur aliqualiter actus eius. Unde non oportet quod virtus politica sit
per infusionem gratiae.
26

