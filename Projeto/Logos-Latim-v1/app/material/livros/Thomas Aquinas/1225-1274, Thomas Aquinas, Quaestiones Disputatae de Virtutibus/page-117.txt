quod pertinet ad illud vitium; et est simile de gustu infecto et sano. Unde necesse est quod quicumque habet
prudentiam, habeat etiam virtutes morales.
Similiter etiam quicumque habet caritatem, oportet quod habeat omnes alias virtutes.
Caritas enim est in homine ex infusione divina, secundum illud Rom. V, 5: caritas Dei diffusa est in cordibus
nostris per spiritum sanctum, qui datus est nobis. Deus autem ad quaecumque dat inclinationem, dat etiam
formas aliquas, quae sunt principia operationum et motuum, ad quos res inclinatur a Deo; sicut igni dat
levitatem, per quam prompte et faciliter sursum tendit; unde, ut dicitur Sap. VIII, 1, disponit omnia suaviter.
Oportet igitur quod similiter cum caritate infundantur habituales formae expedite producentes actus ad quos
caritas inclinat. Inclinat autem caritas ad omnes actus virtutum, quia cum sit circa finem ultimum, importat
omnes actus virtutum. Quaelibet enim ars vel virtus ad quam pertinet finis, imperat his quae sunt circa finem,
sicut militaris equestri, et equestris frenorum factrici, ut dicitur in I ethicor.. Unde secundum decentiam divinae
sapientiae et bonitatis, ad caritatem simul habitus omnium virtutum infunduntur; et ideo dicitur I ad corinth. XII,
V. 4: caritas patiens est, benigna est, etc..
Sic ergo, si accipiamus virtutes simpliciter perfectas, connectuntur propter caritatem; quia nulla virtus talis sine
caritate haberi potest, et caritate habita omnes habentur. Si autem accipiamus virtutes perfectas in secundo gradu,
respectu boni humani, sic connectuntur per prudentiam; quia sine prudentia nulla virtus moralis esse potest, nec
prudentia haberi potest, si cui deficiat moralis virtus. Si tamen accipiamus quatuor cardinales virtutes, secundum
quod important quasdam generales conditiones virtutum, secundum hoc habent connexionem, ex hoc quod non
sufficit ad aliquem actum virtutis quod adsit una harum conditionum, nisi omnes adsint; et secundum hoc videtur
assignare causas connexionis Gregorius, in Lib. XXI Moralium.
RA1
Ad primum ergo dicendum, quod propter inclinationem quae est ex natura, vel ex aliquo dono gratiae, quam
habet aliquis magis ad opus unius virtutis quam alterius contingit quod aliquis promptior est ad actum unius
virtutis quam alterius; et secundum hoc dicuntur sancti aliquas virtutes habere, ad quarum actus magis sunt
prompti, et aliquas non habere, ad quas sunt minus prompti.
RA2
Ad secundum dicendum, quod cum habitus secundum se facit prompte et delectabiliter operari, potest tamen hoc
impediri per aliquid superveniens; sicut habens habitum scientiae interdum impeditur ad eius usum per
somnolentiam vel ebrietatem, vel aliquid huiusmodi. Sic ergo iste qui poenitet, consequitur cum gratia gratum
faciente, caritatem, et omnes alios habitus virtutum, sed propter dispositiones ex actibus priorum peccatorum
relictas patitur difficultatem in executione virtutum quas habitualiter recipit; quod quidem non contingit in
virtutibus acquisitis per exercitium actuum, per quos simul et contrariae dispositiones tolluntur, et habitus
virtutum generantur.
RA3
Ad tertium dicendum, quod ille qui baptizatur, simul cum caritate recipit et prudentiam, et omnes alias virtutes;
sed de necessitate prudentiae non est ut homo sit bene consiliativus in omnibus, puta in mercationibus et rebus
bellicis et huiusmodi, sed in his quae sunt necessaria ad salutem: quod non deest omnibus in gratia existentibus,
quantumcumque sint simplices, secundum illud I Ioan. II, 27: unctio docebit vos de omnibus; nisi forte in
aliquibus baptizatis impediatur actus prudentiae propter corporalem defectum aetatis, sicut in pueris, vel pravae
dispositionis, sicut in morionibus et phreneticis.
RA4
Ad quartum dicendum, quod artificialia diversorum generum habent principia omnino disparata: et ideo nihil
prohibet habere artem circa unum genus eorum, et non circa aliud. Sed principia Moralium sunt ordinata ad
invicem, ita quod per defectum unius sequeretur etiam defectus in aliis; puta, si quis deficeret ab hoc principio
quod est concupiscentias non esse sequendas, quod pertinet ad concupiscentiam, sequeretur interdum quod
sequendo concupiscentiam faceret iniuriam, et sic violaretur iustitia; sicut etiam in una et eadem arte vel scientia,
puta in geometria, error unius principii inducit errorem in totam scientiam. Et inde est quod non potest esse
aliquis sufficienter prudens circa materiam unius virtutis, nisi sit prudens circa omnes.
RA5
Ad quintum dicendum, quod potest dici quod contingit esse aliquem liberalem, sed non magnificum quantum ad
actus: quia aliquis parum habens, potest in usu eius quod habet, exercere actum liberalitatis, non autem
magnificentiae; quamvis aliquis habeat habitum, per quem etiam magnificentiae actum exerceret, si materia
adesset. Et similiter dicendum est de moderantia et magnanimitate.
Ista responsio tenenda est omnino in virtutibus infusis.
In virtutibus etiam acquisitis per actum, potest dici, quod ille qui acquisivit habitum liberalitatis in usu parvae
substantiae, nondum acquisito habitu magnificentiae, sed habito liberalitatis actu, est in proxima dispositione ut
acquirat habitum magnificentiae per modicum actum. Quia igitur in propinquo est ut habeatur, idem videtur ac si
haberetur, quia quod parum deest, quasi nihil deesse videtur, ut dicitur in II physic..
RA6

117

