AG8
Praeterea, Isidorus dicit, quod spe et fide nitet iustitia; et Augustinus dicit in enchiridion, quod qui recte vivit,
recte credit et recte sperat. Sed iustitia est in patria, et vitae rectitudo; secundum illud Is., LX, V. 21: populus
tuus omnes iusti. Ergo etiam in patria est fides et spes.
AG9
Praeterea, certitudo perpetuae permansionis in beatitudine requiritur ad beatitudinem.
Et quia haec defuit Angelis ante confirmationem vel lapsum, non fuerunt perfecte beati, ut Augustinus dicit. Sed
certitudo expectationis beatitudinis pertinet ad virtutem spei. Ergo in beatis est spes.
AG10
Praeterea, quae corrupta sunt bona, ipsa sunt mala, secundum Philosophum.
Si igitur spes quae est in viatoribus, corrumpatur per beatitudinem, quae est summum bonum hominis, videtur
quod spes sit malum; quod est inconveniens, cum spes sit virtus, ut dictum est art. 1 huius quaest..
AG11
Praeterea, actus virtutis videtur esse non solum facere vel velle facere, quod ad virtutem pertinet, quando facultas
adest; sed etiam velle facere, si facultas adesset. Actus enim iustitiae est velle reddere pecuniam debitam, etiam
si eam quis non possit habere.
Sed sancti qui sunt in patria, sic sunt dispositi, quod vellent beatitudinem expectare, etiam si eam non haberent.
Ergo in eis est actus spei. Sed actus procedit ab habitu. Ergo in eis est virtus spei.
AG12
Praeterea, Anselmus dicit in libro de similitudinibus, quod in sanctis post resurrectionem erit tanta fortitudo,
quod poterunt terram movere; non quod eam sint moturi, vel aliquid huiusmodi, omnibus optime collocatis, sed
propter eorum perfectionem. Ergo, a simili, habitus spei, quae est quaedam perfectio animae, poterit esse in
beatis, quamvis actus spei ibi locum non habeat.
AG13
Praeterea, divina bonitas non est maior quam divina maiestas. Sed caritas, cuius obiectum est divina bonitas,
manet in patria.
Ergo et spes, cuius obiectum est divina maiestas.
AG14
Praeterea, destructo fundamento et pariete, destruitur tectum. Sed in aedificio spirituali fides se habet ut
fundamentum; spes autem quae erigit, se habet per modum parietis.
Si ergo a beatis abstrahatur fides et spes, non poterit remanere caritas, quae operit per modum tecti; quod est
inconveniens, quia caritas nunquam excidit, ut apostolus dicit, I Cor., XIII, 8.
AG15
Praeterea, quicumque expectat aliquid per quod, cum habitum fuerit, eius appetitus quietatur, videtur sperare
illud. Sed animae beatorum expectant gloriam corporis, qua habita, eorum appetitus quietatur, ut Augustinus
dicit XII super genes. Ad litt..
Ergo in eis est virtus spei.
AG16
Praeterea, Christus a primo instanti suae conceptionis fuit perfectus comprehensor. Sed Christus habuit spem: ex
eius enim persona dicitur in psalm. Lxx, 1: in te, Domine, speravi ut Glossa exponit.
Ergo in beatis potest esse spes.
SC1
Sed contra. Est quod dicitur Roman., cap. VIII, 24: quod videt quis, quid sperat? sed sancti fruuntur plena Dei
visione, ergo in eis non est spes.
SC2
Praeterea, apostolus, I ad Cor., XIII, 13, probat caritatem esse maiorem fide et spe: quia caritas non excidit; fides
autem et spes evacuabuntur, cum venerit quod perfectum est. Sed illud perfectum est status beatitudinis.
Ergo fides et spes non remanent in statu beatitudinis.
SC3
Praeterea, Augustinus dicit in Lib. De bono coniugali: habitus est quo aliquid agitur cum opus est; et si non
agitur, potest agi. Ex quo accipitur, quod ubi non potest esse actus, ibi non est habitus. Sed in patria non potest
esse actus spei, qui respicit beatitudinem non habitam. Ergo ibi non potest esse habitus spei.
CO
Respondeo. Dicendum, quod remoto eo a quo res aliqua habet speciem, consequens est ut species rei solvatur;
sicut remota forma substantiali a corporibus naturalibus, non remanent specie eadem. Sicut autem forma in rebus
naturalibus dat speciem, ita et in moralibus obiectum dat speciem actui, et per consequens habitui; et ideo sublato
principali obiecto alicuius habitus, non potest remanere habitus.
Spei autem obiectum, si spes absolute consideratur, est bonum arduum futurum possibile, ut supra, art. 1 huius
quaest., dictum est. Unde si cesset aliquid esse bonum, vel esse futurum, vel esse arduum, vel esse possibile,
cessabit spes secundum communem rationem spei.
108

