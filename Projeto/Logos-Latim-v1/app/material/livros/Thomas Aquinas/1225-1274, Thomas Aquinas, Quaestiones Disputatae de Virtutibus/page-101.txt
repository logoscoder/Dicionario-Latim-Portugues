Praeterea, virtus causat delectationem in actu. Sed spes e contrario causat afflictionem, secundum illud Proverb.,
XIII, 12: spes quae differtur, affligit animam. Ergo spes non est virtus.
AG14
Praeterea, virtus per se habet delectationem, ut dicitur in I ethicorum.
Spes autem et memoria non sunt delectabilia secundum se, ut dicitur in II metaph.. Ergo spes non est virtus.
AG15
Praeterea, nulla virtus facit actum malum.
Sed spes facit actum malum, quia facit actum difficilem. Ergo spes non est virtus.
AG16
Praeterea, spes est expectatio quaedam, ut dictum est. Expectatio autem importat distantiam.
Ergo maxima spes importat maximam distantiam a bono sperato, quod est beatitudo. Sed maxima virtus non
habet maximam distantiam a beatitudine, immo facit maximam propinquitatem ad ipsam. Ergo spes non est
virtus.
AG17
Praeterea, sicut est spes futurorum, ita est memoria praeteritorum. Sed memoria praeteritorum non est virtus.
Ergo nec spes futurorum.
SC1
Sed contra. Per virtutes in beatitudinem introducimur: nam felicitas virtutis est praemium, ut dicitur in I ethic..
Sed spes introducit in beatitudinem: dicitur enim ad Hebr., VI, 18-19, quod habemus spem incedentem, et
incedere facientem ad interiora velaminis, id est ad beatitudinem caelestem, ut Glossa ibidem exponit. Ergo spes
est virtus.
SC2
Praeterea, I ad Cor., XIII, 13: nunc autem manent fides, spes, caritas, tria haec.
Sed fides et caritas sunt virtutes. Ergo et spes.
SC3
Praeterea, Gregorius in I mor.
Dicit, quod per tres filias iob significantur hae tres virtutes: fides, spes et caritas. Ergo est virtus.
SC4
Praeterea, praecepta legis dantur de actibus virtutum. Sed multa praecepta dantur de actu spei; dicitur enim in
Psal. XXXVI, 3: spera in Deo, et fac bonitatem. Ergo spes est virtus.
CO
Respondeo. Dicendum, quod quia habitus cognoscuntur per actus, et actus per obiecta, ad cognoscendum an spes
sit virtus, oportet considerare de ratione actus eius.
Manifestum autem est quod sperare importat motum quemdam appetitivae virtutis tendentem in bonum, non
quidem ut iam habitum, sicut gaudium et delectatio, sed tamquam assequendum, sicut etiam desiderium et
cupiditas. Differt tamen spes a desiderio in duobus. Primo quidem, quia desiderium est communiter
cuiuscumque boni, et ideo attribuitur concupiscibili: spes autem est boni ardui, quod difficile est assequi, et ideo
attribuitur irascibili. Secundo, quia desiderium est alicuius boni absolute, absque consideratione possibilitatis et
impossibilitatis illius; sed spes tendit in aliquod bonum, sicut in id quod est possibile adipisci: importat enim in
sui ratione quamdam securitatem adipiscendi.
Ergo sic in obiecto spei quatuor considerantur.
Primo quidem, quod sit bonum; per quod differt a timore. Secundo, quod sit boni futuri; per quod differt a
gaudio vel delectatione.
Tertio, quod sit boni ardui; per quod differt a desiderio. Quarto, quod sit boni possibilis; per quod differt a
desperatione.
Est autem possibile aliquod haberi ab aliquo dupliciter: uno modo per propriam potestatem; alio modo per
auxilium alterius: nam quae per amicos sunt possibilia, aliqualiter possibilia dicimus, ut patet per Philosophum
in III ethic.. Sic igitur quandoque sperat homo aliquid adipisci per propriam potestatem, quandoque vero per
auxilium alienum; et talis spes expectationem habet, in quantum homo respicit in auxilium alterius. Et tunc
necesse est quod motus spei feratur in duo obiecta: scilicet in bonum adipiscendum, et in eum cuius auxilio
innititur.
Summum autem bonum, quod est beatitudo aeterna, homo adipisci non potest nisi per auxilium divinum,
secundum illud Rom., VI, V. 23: gratia Dei vita aeterna. Et ideo spes adipiscendi vitam aeternam habet duo
obiecta, scilicet ipsam vitam aeternam, quam quis sperat, et auxilium divinum, a quo sperat; sicut etiam fides
habet duo obiecta: scilicet rem quam credit, et veritatem primam, cui correspondet.
Fides autem non habet rationem virtutis, nisi in quantum inhaeret testimonio veritatis primae, ut ei credat quod
ab ea manifestatur, secundum illud genes., XV, 6: credidit Abraham Deo, et reputatum est ei ad iustitiam; unde
et spes habet rationem virtutis ex hoc ipso quod homo inhaeret auxilio divinae potestatis ad consequendum vitam
aeternam.

101

