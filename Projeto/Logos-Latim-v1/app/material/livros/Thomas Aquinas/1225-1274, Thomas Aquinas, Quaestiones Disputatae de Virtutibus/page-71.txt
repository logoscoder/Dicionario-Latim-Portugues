Sed prophetae imprecati sunt mala suis adversariis: dicitur enim in psalm. Lxviii, 29: deleantur de libro vitae,
cum iustis non scribantur; et iterum psalm. LIV, 16: veniat mors super illos, et descendant in infernum viventes.
Ergo diligere inimicos non est de perfectione caritatis.
AG16
Praeterea, de ratione amicitiae verae est ut aliquis propter seipsum diligatur: caritas autem includit amicitiam
sicut perfectum minus perfectum. Diligere autem inimicum propter seipsum, contrariatur caritati; quia solus
Deus propter seipsum diligitur. Non ergo cadit sub consilii perfectione ut inimicus diligatur.
AG17
Praeterea, id quod cadit sub perfectione consilii, melius est et magis meritorium quam id quod sub necessitate
praecepti. Sed diligere inimicum non est melius neque melioris meriti quam diligere amicum, quod manifeste
cadit sub necessitate praecepti: quia si bonum est diligere aliquod bonum, melius est et magis meritorium
diligere quod melius est. Melior autem est amicus inimico. Non ergo diligere inimicum est de perfectione
consilii.
AG18
Sed dicebatur, quod diligere inimicum maioris meriti est, quia est difficilius. Sed contra, diligere inimicum est
difficilius quam diligere Deum. Ergo eadem ratione, maioris meriti esset diligere inimicum quam Deum.
AG19
Praeterea, signum generati habitus est delectatio operis, ut dicit Philosophum in II ethic.. Sed diligere amicum est
delectabilius quam diligere inimicum. Ergo etiam magis virtuosum, et, per consequens, magis meritorium; et sic
diligere inimicum non cadit sub perfectione consilii.
SC
Sed contra, est quod Augustinus dicit in Enchir.: perfectorum filiorum Dei est diligere inimicos: in quo quidem
se quilibet debet fidelem ostendere.
CO
Respondeo. Dicendum, quod diligere inimicos aliquo modo cadit sub necessitate praecepti, et aliquo modo sub
consilii perfectione.
Ad cuius evidentiam sciendum est, quod sicut supra, art. 4 huius quaest., dictum est, proprium et per se obiectum
caritatis est Deus; et quidquid ex caritate diligitur, ea ratione diligitur qua ad Deum pertinet, sicut si diligimus
aliquem hominem, diligimus per consequens omnes ei attinentes, etiam si sint nobis inimici. Constat autem quod
omnes homines ad Deum pertinent, in quantum sunt ab ipso creati, et capaces beatitudinis, quae in fruitione
ipsius consistit. Manifestum est ergo, quod ista ratio dilectionis quam respicit caritas, in omnibus hominibus
invenitur.
Sic ergo, in eo qui contra nos inimicitiam exercet, est duo invenire: unum quod est ratio dilectionis, scilicet quod
ad Deum pertinet; et aliud quod est ratio odii, scilicet quod nobis adversatur. In quocumque autem invenitur ratio
dilectionis et ratio odii si praetermissa dilectione in odium convertamur, manifestum est quod id quod est ratio
odii praeponderat in corde nostro ei quod est ratio dilectionis. Sic ergo, si aliquis inimicum suum odio habeat,
inimicitia illius praeponderat in corde suo amori divino. Magis ergo odit amicitiam illius quam diligat Deum.
Tantum autem odimus aliquid, quantum diligimus bonum quod nobis per inimicum subtrahitur.
Relinquitur ergo quod quicumque inimicum odit, aliquod bonum creatum diligit plus quam Deum; quod est
contra praeceptum caritatis.
Habere igitur odio inimicum est contrarium caritati; unde necesse est quod si ex praecepto caritatis tenemur quod
dilectio Dei praeponderet in nobis dilectioni cuiuslibet alterius rei, et per consequens odio contrarii.
Sequitur ergo quod ex necessitate praecepti teneamur diligere inimicos.
Sed tunc considerandum, quod cum ex praecepto caritatis teneamur proximos diligere, non se extendit ad hoc
praeceptum quod quemlibet proximum actu diligamus in speciali, aut unicuique specialiter bene faciamus: quia
nullus sufficeret ad cogitandum de omnibus hominibus, ut specialiter unumquemque actu diligeret; nec etiam
aliquis sufficeret ad benefaciendum vel serviendum singulariter unicuique.
Tenemur tamen etiam in speciali aliquos diligere, et eis prodesse, qui nobis aliqua alia amicitiae ratione
coniuncti sunt: nam omnes aliae licitae dilectiones sub caritate comprehenduntur, ut supra dictum est; unde dicit
Augustinus: cum omnibus prodesse non possis; his potissimum consulendum est, qui pro locorum et temporum
vel quarumlibet rerum opportunitatibus constrictius tibi quasi quadam sorte iunguntur; pro sorte enim habendum
est prout quisque tibi temporaliter colligatius adhaeret, ex quo eligis potius illi dandum esse.
Ex quo patet quod non tenemur ex caritatis praecepto ut dilectionis affectu vel operis effectu moveamur in
speciali ad eum qui nulla alia constrictione nobis coniungitur, nisi forte pro loco et tempore; utpote si videremus
eum in aliqua necessitate per quam sine nobis ei succurri non posset. Tenemur tamen affectu et effectu caritatis,
quo omnes proximos diligimus, et pro omnibus oramus, non excludere etiam illos qui nulla nobis speciali
constrictione coniunguntur, ut puta illos qui sunt in india vel in Aethiopia.
Cum etiam ad inimicum nulla alia unio nobis remaneat nisi sola unio caritatis; ex necessitate praecepti teneremur
diligere eos in communi, et affectu et effectu, et in speciali, quando necessitatis articulus immineret; sed quod
homo specialem affectum et effectum dilectionis, quem ad alios sibi coniunctos impendit, inimicis exhibeat
71

