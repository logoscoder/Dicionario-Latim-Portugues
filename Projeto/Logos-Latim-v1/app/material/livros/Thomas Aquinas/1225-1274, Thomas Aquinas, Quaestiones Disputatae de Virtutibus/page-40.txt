Ad quartum dicendum, quod non secundum eamdem rationem est aliquid obiectum potentiae et habitus. Nam
potentia est secundum quam simpliciter possumus aliquid, puta irasci vel confidere; habitus autem est secundum
quem aliquid possumus bene vel male, ut dicitur in ethic..
Et ideo ubi est alia ratio boni, est alia ratio obiecti quantum ad habitum, sed non quantum ad potentiam; propter
quod contingit in una potentia multos habitus esse.
RA5
Ad quintum dicendum, quod nihil prohibet aliquid esse causam effectivam alterius, quod tamen est causa finalis
illius; sicut medicina est causa effectiva sanitatis, quae est finis medicinae, ut Philosophus dicit I ethic..
Habitus igitur sunt causae effectivae actuum; sed actus sunt fines habituum; et ideo habitus formaliter secundum
actus distinguuntur.
RA6
Ad sextum dicendum, quod respectu finis qui est naturae humanae proportionatus, sufficit homini ad bene se
habendum naturalis inclinatio; et ideo Philosophi posuerunt aliquas virtutes, quarum obiectum esset felicitas, de
qua ipsi tractabant. Sed finis in quo beatitudinem speramus, Deus, est naturae nostrae excedens proportionem; et
ideo supra naturalem inclinationem necessariae sunt nobis virtutes, quibus in finem ultimum elevemur.
RA7
Ad septimum dicendum, quod attingere ad Deum qualitercumque et imperfecte, maioris perfectionis est quam
perfecte alia attingere; unde Philosophus dicit de proprietatibus animalium, et in II de cael. Et mund.: quod de
sublimioribus rebus percipimus, est dignius, quam quod de aliis rebus multum cognoscimus. Et ideo nihil
prohibet et fidem et spem esse virtutes, quamvis per eas imperfecte attingamus ad Deum.
RA8
Ad octavum dicendum, quod affectus in Deum ordinatur et per spem in quantum confidit de Deo, et per
caritatem in quantum diligit ipsum.
RA9
Ad nonum dicendum, quod amor est principium et radix omnium affectuum: non enim gaudemus de praesentia
boni nisi in quantum est amatum; et similiter patet in omnibus aliis affectionibus. Sic igitur omnis virtus quae est
ordinativa alicuius passionis, est etiam ordinativa amoris. Nec etiam sequitur quod caritas, quae est amor, non sit
virtus specialis; sed oportet quod sit principium quodammodo omnium virtutum, in quantum omnes movet ad
suum finem.
RA10
Ad decimum dicendum, quod non oportet secundum omnia attributa divina accipi virtutes theologicas, sed solum
secundum illa secundum quae appetitum nostrum movet ut finis; et secundum hoc sunt tres virtutes theologicae,
ut dictum est art. 10 huius quaestionis.
RA11
Ad undecimum dicendum, quod religio habet Deum pro fine, non autem pro obiecto, sed ea quae offert colendo
ipsum; et ideo non est virtus theologica. Similiter etiam sapientia, qua nunc contemplamur Deum, non immediate
respicit ipsum Deum, sed effectus ex quibus ipsum in praesenti contemplamur.
Timor etiam respicit pro obiecto aliquid aliud quam Deum; vel poenas vel propriam parvitatem, ex cuius
consideratione homo Deo reverenter se subiicit.
RA12
Ad duodecimum dicendum, quod sicut in speculativis sunt principia et conclusiones: ita et in operativis sunt
fines et ea quae sunt ad finem. Sicut igitur ad perfectam cognitionem et expeditam non sufficit quod homo bene
se habeat circa principia per intellectum, sed ulterius requiritur scientia ad conclusiones; ita in operativis praeter
virtutes theologicas, quibus bene nos habemus ad ultimum finem, sunt necessariae virtutes aliae, quibus bene
ordinemur ad ea quae sunt ad finem.
RA13
Ad decimumtertium dicendum, quod licet bonum, in quantum huiusmodi, sit obiectum appetitivae virtutis et non
intellectivae; tamen id quod est bonum, potest inveniri etiam in intellectiva. Nam cognoscere verum, quoddam
bonum est; et sic habitus perficiens intellectum ad verum cognoscendum, habet virtutis rationem.
RA14
Ad decimumquartum dicendum, quod prudentia secundum essentiam suam intellectualis est, sed habet materiam
moralem; et ideo quandoque cum moralibus numeratur, quodammodo media existens inter intellectuales et
morales.
RA15
Ad decimumquintum dicendum, quod virtutes intellectuales licet distinguantur a moralibus, pertinent tamen ad
scientiam moralem in quantum actus earum voluntati subduntur: utimur enim scientia cum volumus, et aliis
virtutibus intellectualibus. Ex hoc autem aliquid morale dicitur, quod se habet aliquo modo ad voluntatem.
RA16
Ad decimumsextum dicendum, quod ratio recta prudentiae non ponitur in definitione virtutis moralis, quasi
aliquid de essentia eius existens; sed sicut causa quodammodo effectiva ipsius, vel per participationem. Nam
40

