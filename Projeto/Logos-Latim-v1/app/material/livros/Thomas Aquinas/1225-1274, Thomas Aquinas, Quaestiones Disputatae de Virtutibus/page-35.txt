Ad primum ergo dicendum, quod sicut in caritate et aliis qualitatibus dicitur augmentum per similitudinem, ita et
quantitas, ut ex dictis, in corp. Art., patet.
RA2
Ad secundum dicendum, quod forma est invariabilis, quia non est variationis subiectum; potest tamen dici
variabilis, prout subiectum secundum eam variatum, plus et minus eam participat.
RA3
Ad tertium dicendum, quod motus alicuius rei potest intelligi secundum essentiam dupliciter. Uno modo
quantum ad id quod est proprium, esse scilicet essentialis, vel non esse; et sic motus secundum essentiam non est
nisi motus secundum esse et non esse, qui est generatio et corruptio. Alio modo, potest intelligi motus secundum
essentiam, si sit motus secundum quodcumque adhaerens essentiae; sicut dicimus corpus essentialiter moveri
quando movetur secundum locum, quia de loco ad locum eius subiectum transfertur; sicut etiam et aliqua
qualitas dicitur suo modo moveri essentialiter, prout variatur secundum perfectum et imperfectum, vel magis
subiectum secundum eam ut ex dictis, in corp. Art., patet.
RA4
Ad quartum dicendum, quod id quod praedicatur essentialiter de caritate, non praedicatur de ea secundum magis
et minus: non enim dicitur magis vel minus virtus; sed maior caritas dicitur magis virtus propter modum
significandi, quia significatur ut substantia.
Sed quia ipsa non praedicatur essentialiter de suo subiecto, subiectum secundum eam recipit magis et minus: ut
dicatur subiectum habens magis caritatis vel minus; et quod est habens magis caritatem est magis virtuosum.
RA5
Ad quintum dicendum, quod caritas non diminuitur, quia non habet causam diminutionis, ut Ambrosius probat;
habet autem causam augmenti, scilicet Deum.
RA6
Ad sextum dicendum, quod augmentum quod fit per additionem, est augmentum substantiae quantae. Sic autem
caritas non augetur, ut dictum est in corp. Art..
RA7
Et per hoc patet solutio ad septimum.
RA8
Ad octavum dicendum, quod caritas dicitur augeri vel moveri, non quia ipsa sit subiectum motus, sed quia eius
subiectum secundum ipsam movetur et augetur.
RA9
Ad nonum dicendum, quod licet Deus sit invariabilis, tamen absque sua variatione variat res; non enim est
necessarium ut omne movens moveatur, ut probatur in Lib. Physic..
Et hoc praecipue Deo competit, quia non agit per necessitatem naturae, sed per voluntatem.
RA10
Ad decimum dicendum, quod omnibus qualitatibus et formis est communis ratio magnitudinis quae dicta est,
scilicet perfectio earum in subiecto. Aliquae tamen qualitates, praeter istam magnitudinem seu quantitatem quae
competit eis per se, habent aliam magnitudinem vel quantitatem quae competit eis per accidens; et hoc dupliciter.
Uno modo ratione subiecti; sicut albedo dicitur quanta per accidens, quia subiectum eius est quantum; unde
augmentato subiecto, augmentatur albedo per accidens. Sed secundum hoc augmentum, non dicitur aliquid
magis album, sed maior albedo, sicut et dicitur aliquid maius album: non enim aliter praedicantur ea quae
pertinent ad hoc augmentum, de albedine, et de subiecto ratione cuius albedo per accidens augeri dicitur. Sed hic
modus quantitatis et augmenti non competit qualitatibus animae, scilicet scientiis et virtutibus.
Alio modo quantitas et augmentum attribuitur alicui qualitati per accidens, ex parte obiecti in quod agit: et haec
dicitur quantitas virtutis; quae magis dicitur propter quantitatem obiecti vel continentiam; sicut dicitur magnae
virtutis qui magnum pondus potest ferre, vel qualitercumque potest magnam rem facere, sive magnitudine
dimensiva, sive magnitudine perfectionis, vel secundum quantitatem discretam; sicut dicitur aliquis magnae
virtutis qui potest multa facere. Et hoc modo quantitas per accidens potest attribui qualitatibus animae, scilicet
scientiis et virtutibus.
Sed tamen hoc interest inter scientiam et virtutem: quia de ratione scientiae non est quod se extendat in actum
respectu omnium obiectorum: non enim est necesse quod sciens omnia scibilia cognoscat. Sed de ratione virtutis
est quod in omnibus virtuose se agat. Unde scientia potest augeri vel secundum numerum obiectorum, vel
secundum intensionem eius in subiecto; virtus autem uno modo tantum.
Sed considerandum est, quod eiusdem rationis est quod aliqua qualitas in aliquid magnum possit, et quod ipsa sit
magna, sicut ex supradictis patet; unde etiam magnitudo perfectionis potest dici magnitudo virtutis.
RA11
Ad undecimum dicendum, quod motus augmenti caritatis reducitur ad alterationem, non secundum quod alteratio
est inter contraria, prout est tantum in sensibilibus, et in sensibili parte animae; sed prout alteratio et passio
dicitur secundum receptionem et perfectionem; sicut sentire et intelligere est quoddam pati et alterari. Et sic
distinguit Philosophus alterationem et passionem in II de anima.
35

