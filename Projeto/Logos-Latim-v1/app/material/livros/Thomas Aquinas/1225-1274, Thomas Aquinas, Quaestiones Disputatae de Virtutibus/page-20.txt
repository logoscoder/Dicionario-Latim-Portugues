Praeterea, illud quod inest homini a nativitate, est naturale. Sed secundum Philosophum in VI ethic., quidam
confestim a nativitate videntur esse fortes et temperati, et secundum alias virtutes dispositi; et iob, XXXI, 18: ab
infantia crevit mecum miseratio, et de utero egressa est mecum.
Ergo virtutes sunt homini naturales.
AG20
Praeterea, natura non deficit in necessariis.
Sed virtutes sunt homini necessariae ad finem ad quem naturaliter ordinatur, scilicet ad felicitatem, quae est
actus virtutis perfectae. Ergo virtutes habet homo a natura.
SC1
Sed contra. Naturalia per peccatum non amittuntur; unde dionysius dicit, quod data naturalia in Daemonibus
permanent. Sed virtutes per peccatum amittuntur. Ergo non sunt naturales.
SC2
Praeterea, ea quae insunt naturaliter, et ea quae sunt a natura, neque assuescimus neque dissuescimus. Sed ea
quae sunt virtutis, possumus assuescere et dissuescere. Ergo virtutes non sunt naturales.
SC3
Praeterea, ea quae insunt naturaliter, communiter insunt omnibus. Sed virtutes non insunt communiter omnibus,
cum quibusdam insint vitia contraria virtutibus.
SC4
Praeterea, naturalibus neque meremur neque demeremur, quia sunt in nobis. Sed virtutibus meremur, sicut et
vitiis demeremur.
Ergo virtutes et vitia non sunt naturalia.
CO
Respondeo. Dicendum, quod secundum quod diversificati sunt aliqui circa productionem formarum naturalium,
ita diversificati sunt circa adeptionem scientiarum et virtutum.
Fuerunt enim aliqui qui posuerunt formas praeexistere in materia secundum actum, latenter autem; et quod per
agens naturale reducuntur de occulto in manifestum. Et haec fuit opinio Anaxagorae qui posuit omnia esse in
omnibus, ut ex omnibus omnia generari possent.
Alii autem dixerunt, formas esse totaliter ab extrinseco, vel participatione idearum, ut posuit Plato, vel
intelligentia agente, ut posuit Avicenna; et quod agentia naturalia disponunt solummodo materiam ad formam.
Tertia est via Aristotelis media, quae ponit, quod formae praeexistunt in potentia materiae, sed reducuntur in
actum per agens exterius naturale.
Similiter etiam et circa scientias et virtutes aliqui dixerunt, quod scientiae et virtutes insunt nobis a natura, et
quod per studium solummodo tolluntur impedimenta scientiae et virtutis: et hoc videtur Plato posuisse; qui
posuit scientias et virtutes causari in nobis per participationem formarum separatarum; sed anima impediebatur
ab earum usu per unionem ad corpus; quod impedimentum tolli oportebat per studium scientiarum, et exercitium
virtutum.
Alii vero dixerunt, quod scientiae et virtutes sunt in nobis ex influxu intelligentiae agentis, ad cuius influentiam
recipiendam homo disponitur per studium et exercitium.
Tertia est opinio media, quod scientiae et virtutes secundum aptitudinem insunt nobis a natura; sed earum
perfectio non est nobis a natura. Et haec opinio melior est, quia sicut circa formas naturales nihil derogat virtus
naturalium agentium; ita circa adeptionem scientiae et virtutis studio et exercitio suam efficaciam conservat.
Sciendum tamen est, quod aptitudo perfectionis et formae in aliquo subiecto potest esse dupliciter. Uno modo
secundum potentiam passivam tantum; sicut in materia aeris est aptitudo ad formam ignis. Alio modo secundum
potentiam passivam et activam simul: sicut in corpore sanabili est aptitudo ad sanitatem, quia corpus est
susceptivum sanitatis. Et hoc modo in homine est aptitudo naturalis ad virtutem; partim quidem secundum
naturam speciei, prout aptitudo ad virtutem est communis omnibus hominibus, et partim secundum naturam
individui, secundum quod quidam prae aliis sunt apti ad virtutem.
Ad cuius evidentiam sciendum est, quod in homine triplex potest esse subiectum virtutis, sicut ex superioribus
patet; scilicet intellectus, voluntas et appetitus inferior, qui in concupiscibilem et irascibilem dividitur. In
unoquoque autem est considerare aliquo modo et susceptibilitatem virtutis et principium activum virtutis.
Manifestum est enim quod in parte intellectiva est intellectus possibilis, qui est in potentia ad omnia
intelligibilia, in quorum cognitione consistit intellectualis virtus; et intellectus agens, cuius lumine intelligibilia
fiunt actu; quorum quaedam statim a principio naturaliter homini innotescunt absque studio et inquisitione: et
huiusmodi sunt principia prima, non solum in speculativis, ut: omne totum est maius sua parte, et similia; sed
etiam in operativis, ut: malum esse fugiendum, et huiusmodi. Haec autem naturaliter nota, sunt principia totius
cognitionis sequentis, quae per studium acquiritur; sive sit practica, sive sit speculativa.
Similiter autem circa voluntatem manifestum est quod est aliquod principium activum naturale. Nam voluntas
naturaliter inclinatur in ultimum finem. Finis autem in operativis habet rationem principii naturalis.
Ergo inclinatio voluntatis est quoddam principium activum respectu omnis dispositionis, quae per exercitium in
parte affectiva acquiritur.
20

