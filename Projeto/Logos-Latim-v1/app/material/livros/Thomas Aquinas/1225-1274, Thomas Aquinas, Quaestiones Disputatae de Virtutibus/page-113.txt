Firmitas autem praecipue laudem habet et rationem boni in illis in quibus passio maxime movet ad fugam: et hoc
praecipue est in maximis periculis, quae sunt pericula mortis; et ideo ex hac parte fortitudo ponitur virtus
cardinalis, per quam homo circa mortis pericula intrepide se habet.
Harum autem quatuor virtutum prudentia quidem est in ratione, iustitia autem est in voluntate, fortitudo autem in
irascibili, temperantia autem in concupiscibili; quae solae potentiae possunt esse principia actus humani, id est
voluntarii.
Unde patet ratio virtutum cardinalium, tum ex parte modorum virtutis, quae sunt quasi rationes formales, tum
etiam ex parte materiae, tum etiam ex parte subiecti.
RA1
Ad primum ergo dicendum, quod de praedictis quatuor virtutibus cardinalibus aliqui dupliciter loquuntur.
Quidam enim utuntur praedictis quatuor nominibus ad significandum generales modos virtutum: puta omnem
cognitionem dirigentem vocantes prudentiam; omnem rectitudinem adaequantem actus humanos vocantes
iustitiam; omnem moderationem refrenantem appetitum hominis a temporalibus bonis vocantes temperantiam;
omnem firmitatem animi stabilientem hominem in bono contra insultum quorumcumque malorum, fortitudinem
appellantes.
Et ita videtur uti his nominibus Augustinus in Lib. De moribus eccles.; et secundum hoc potest intelligi
praedictum verbum Gregorii: quia una harum conditionum ad veram virtutis rationem non sufficit nisi omnes
praedictae conditiones concurrant.
Secundum hoc ergo praedicta quatuor dicuntur quatuor virtutes non propter diversas species habituum quae
attenduntur secundum diversa obiecta, sed secundum diversas rationes formales.
Alii vero, sicut Aristoteles in Lib. Ethic., loquuntur de praedictis quatuor virtutibus secundum quod sunt
speciales virtutes determinatae ad proprias materias; et secundum hoc etiam potest verificari dictum Gregorii:
per modum enim cuiusdam redundantiae, praedictae virtutes sunt circa illas materias in quibus potissime
commendantur praedictae generales quatuor virtutis conditiones.
Unde secundum hoc fortitudo temperans est, et temperantia fortis, quia qui potest refrenare appetitum suum ne
consequatur concupiscentias delectationum, quod pertinet ad temperantiam, multo magis poterit refrenare motum
audaciae in periculis; et similiter qui potest stare firmus contra pericula mortis, multo magis potest stare firmus
contra illecebras voluptatum. Et secundum hoc, id quod est principaliter temperantiae, transit ad fortitudinem, et
e converso; et eadem ratio est in aliis.
RA2
Ad secundum dicendum, quod in fine appetitus hominis quiescit; et ideo virtutum theologicarum, quae sunt circa
finem ultimum, principalitas non comparatur cardini, qui movetur, sed magis fundamento et radici, quae sunt
stantia et quiescentia, secundum illud ad Ephes., III, 17: in caritate radicati et fundati.
RA3
Ad tertium dicendum, quod secundum Philosophum in VI ethic., prudentia est recta ratio agibilium. Agibilia
autem dicuntur moralia opera, ut ex his quae ibi dicuntur, apparet. Et ideo prudentia convenit cum moralibus
virtutibus quantum ad sui materiam; et propter hoc connumeratur eis, licet quantum ad suam essentiam vel
subiectum sit intellectualis.
RA4
Ad quartum dicendum, quod sapientia, ex hoc ipso quod non est circa humana, sed circa divina, non communicat
cum virtutibus moralibus in materia: unde non connumeratur virtutibus moralibus, ut simul cum eis dicatur
cardinalis virtus, quia ipsa ratio cardinis repugnat contemplationi, quia non est sicut Ostium, quo intratur ad
aliquid aliud; sed magis actio moralis est Ostium, per quod ad contemplationem sapientiae intratur.
RA5
Ad quintum dicendum, quod si praedictae quatuor virtutes accipiantur secundum quod significant generales
conditiones virtutum, secundum hoc omnes virtutes speciales, de quibus Philosophus tractat in Lib. Ethic.,
reducuntur ad has quatuor virtutes sicut species ad genus.
Si vero accipiantur secundum quod sunt speciales virtutes circa quasdam materias principales, sic aliae
reducuntur ad eas sicut secundarium ad principale ut eutrapelia quae moderatur delectationem ludi, potest reduci
ad temperantiam, quae moderatur delectationes tactus; unde et tullius in II rhetoricae, ponit alias virtutes esse
partes harum quatuor.
Quod potest intelligi dupliciter: uno modo quod sint partes subiectivae secundum primum modum sumendi has
virtutes; alio modo quod sint partes potentiales, si sumantur secundo modo virtutes praedictae; sic sensus est pars
potentialis, quia non nominat totam virtutem animae, sed aliquid eius.
RA6
Ad sextum dicendum, quod non est de ratione temperantiae quod omnes pravas concupiscentias excludat, sed
quod temperatus non patiatur aliquas tales concupiscentias vehementes et fortes, sicut patiuntur illi qui non
studuerunt concupiscentias refrenare.

113

