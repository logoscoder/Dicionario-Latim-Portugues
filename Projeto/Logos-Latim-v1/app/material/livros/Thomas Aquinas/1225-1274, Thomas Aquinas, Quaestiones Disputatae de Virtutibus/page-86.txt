Tunc ergo contra habitum caritatis nullus agere poterit, quia nullus potest habere aliam aestimationem de fine et
obiecto caritatis quam secundum inclinationem caritatis; hoc autem erit in patria, ubi ipsa Dei essentia videbitur,
quae est ipsa essentia bonitatis.
Unde sicut nunc nullus potest aliquid velle nisi sub communi ratione boni, nec bonum sub ratione boni potest
non amari, ita et tunc hoc bonum, quod est Deus, nullus poterit non amare. Et propter hoc, nullus videns Deum
per essentiam, potest contra caritatem agere. Et inde est quod caritas patriae est inamissibilis.
Sed nunc mens nostra non videt ipsam essentiam bonitatis divinae, sed aliquem effectum eius, qui potest videri
bonus et non bonus, secundum diversas considerationes; sicut bonum spirituale aliquibus videtur non bonum, in
quantum contrariatur delectationi carnali, in cuius concupiscentia sunt. Ideo caritas viae potest amitti per
peccatum mortale.
RA1
Ad primum ergo dicendum, quod verbum illum ioannis est intelligendum secundum potestatem spiritus sancti
moventis animam, qui indeficienter operatur quod vult.
RA2
Ad secundum dicendum, quod Augustinus ibi loquitur de caritate secundum potestatem ipsius caritatis: de se
enim habet sufficienter unde nunquam arescat; sed quod amittatur, est propter vertibilitatem subiecti, ut dictum
est.
RA3
Ad tertium dicendum, quod vera dilectio de sua ratione habet quod nunquam amittatur; qui enim vere diligit
hominem, hoc in animo suo proponit, ut nunquam dilectionem dimittat. Sed quandoque illud propositum
mutatur, et sic dilectio quae vera fuit, amittitur.
Si autem hoc aliquis habuisset in proposito, ut a diligendo quandoque desisteret, vera dilectio non fuisset. Unde
patet, quod caritas inamissibilis est secundum potestatem propriam; amitti tamen potest secundum potestatem
subiecti vertibilis.
RA4
Ad quartum dicendum, quod illa etiam auctoritas prosperi loquitur de caritate secundum potestatem ipsius, et
non secundum potestatem subiecti.
RA5
Ad quintum dicendum, quod caritas, dum est, habet inclinationem ad magna operandum; et hoc vult et proponit,
secundum rationem suae virtutis; sed quandoque ab hoc deficit propter vertibilitatem subiecti.
RA6
Ad sextum dicendum, quod cum in homine sit duplex natura, scilicet intellectiva, quae principalior est, et
sensitiva, quae minor est, ille vere seipsum diligit qui se amat ad bonum rationis: qui autem se amat ad bonum
sensualitatis contra bonum rationis, magis se odit quam amat, proprie loquendo, secundum illud psalm. X, 5: qui
diligit iniquitatem, odit animam suam; et hoc etiam Philosophus dicit in IX ethic.. Et secundum hoc amor verus
sui ipsius amittitur per peccatum contrarium, sicut et amor Dei.
RA7
Ad septimum dicendum, quod caritas excludit omne motivum peccati secundum suum propositum: pertinet enim
hoc ad rationem caritatis, ut velit non concupiscere, nec inordinate se amare. Sed quandoque accidit contrarium,
propter vertibilitatem et corruptionem naturae; secundum illud apostoli ad roman.
Cap. VII, 19: non enim quod volo bonum, hoc ago; sed quod odi malum, id facio.
RA8
Ad octavum dicendum, quod quamdiu aliquis sequitur motionem spiritus sancti, non peccat; sed quando resistit,
tunc peccat.
RA9
Ad nonum dicendum, quod esse caritatis non semper est in operari; alioquin dormientes non haberent caritatem.
Dicitur autem quod amor Dei nunquam est otiosus secundum caritatis propositum, quod ad hoc est ut totum se
homo det Deo.
RA10
Ad decimum dicendum, quod amissio ita se habet ad rem habitam sicut corruptio ad rem existentem. Unde sicut
corruptio incipit a re existente, et terminatur in eius non esse, quia eius mutatio est de esse in non esse; ita etiam
amissio, cum sit etiam mutatio de habere in non habere, incipit in habere, et terminatur in non habere, et ideo
principium amissionis caritatis est quando caritas habetur; finis autem quando non habetur.
RA11
Ad undecimum dicendum, quod caritas aliquo modo desinit esse in anima secundum illa quatuor. Subiectum
enim caritatis quamvis sit incorruptibile secundum substantiam, fit tamen indispositum ad hanc formam per
contrariam dispositionem peccati. Similiter, quamvis causa caritatis sit incorruptibilis, tamen influxio huiusmodi
causae impeditur per peccatum, quod dividit inter nos et Deum. Et ex hac etiam ratione ex parte obiecti deficit
caritas, in quantum voluntas se avertit a bono incommutabili. Desinit etiam per contrarium motivum ad
peccandum: quod licet, simpliciter loquendo, sit debilius quam caritas, tamen in casu potest esse fortius; quando
86

