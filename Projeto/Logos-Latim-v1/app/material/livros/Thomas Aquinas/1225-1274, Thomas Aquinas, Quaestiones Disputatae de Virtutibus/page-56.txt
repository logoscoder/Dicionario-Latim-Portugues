Praeterea, sicut se habent virtutes morales ad invicem, ita et theologicae. Sed prudentia, quae est in VI cognitiva,
informat alias virtutes quae sunt in VI appetitiva, scilicet iustitiam, fortitudinem, temperantiam et huiusmodi.
Ergo et fides, quae in cognitiva est, informat caritatem, quae est in appetitiva, et non e converso.
AG14
Praeterea, forma virtutis est modus eius. Sed rationis est imponere modum appetitui, et non e converso. Ergo
fides, quae est in ratione, magis est forma caritatis, quae est in parte appetitiva, quam e converso.
AG15
Praeterea, Matth. I, 2, super illud, Abraham genuit Isaac, Isaac genuit Iacob, dicit Glossa, quod fides genuit spem
et spes caritatem. Sed omne genitum recipit formam a generante. Ergo caritas recipit formam a fide et spe, et non
e converso.
AG16
Praeterea, in uno et eodem, potentia praecedit actum tempore. Si igitur caritas comparetur ad alias virtutes ut
actus et forma, sequetur quod aliae virtutes prius tempore sint in homine quam caritas; quod est falsum.
AG17
Praeterea, informatio in moralibus est ex fine. Sed omnes virtutes ordinantur, sicut in finem ultimum, in
visionem Dei, quae est tota merces, ut Augustinus dicit, et quae succedit fidei. Ergo omnes aliae virtutes formam
recipiunt ex fine fidei; et sic videtur quod fides sit forma caritatis magis quam e converso.
AG18
Praeterea, finis efficiens et forma non incidunt in idem numero, secundum Philosophum in II phys.. Sed caritas
est finis virtutum et motor earum. Ergo non est forma ipsarum.
AG19
Praeterea, illud a quo est principium essendi, est forma. Sed principium esse spiritualis est gratia, secundum illud
I corinth.
C. XV, 10: gratia Dei sum id quod sum.
Ergo gratia Dei est forma virtutum, et non caritas.
SC
Sed contra, est quod Ambrosius dicit, quod caritas est forma et mater virtutum.
CO
Respondeo. Dicendum, quod caritas est forma virtutum, motor et radix.
Ad cuius evidentiam sciendum est, quod de habitibus oportet nos secundum actus iudicare; unde quando id quod
est unius habitus, est ut formale in actu alterius habitus, oportet quod unus habitus se habeat ad alium ut forma.
In omnibus autem actibus voluntariis id quod est ex parte finis, est formale: quod ideo est, quia unusquisque
actus formam et speciem recipit secundum formam agentis, ut calefactio secundum calorem.
Forma autem voluntatis est obiectum ipsius, quod est bonum et finis, sicut intelligibile est forma intellectus;
unde oportet quod id quod est ex parte finis, sit formale in actu voluntatis. Unde idem specie actus, secundum
quod ordinatur ad unum finem, cadit sub forma virtutis; et secundum quod ordinatur ad alium finem, cadit sub
forma vitii; ut patet de eo qui dat eleemosynam vel propter Deum, vel propter inanem gloriam.
Actus enim unius vitii, secundum quod ordinatur ad finem alterius vitii, recipit formam eius; utpote qui furatur ut
fornicetur, materialiter quidem fur est, formaliter vero intemperatus.
Manifestum est autem quod actus omnium aliarum virtutum ordinatur ad finem proprium caritatis, quod est eius
obiectum, scilicet summum bonum. Et de virtutibus quidem moralibus manifestum est: nam huiusmodi virtutes
sunt circa quaedam bona creata quae ordinantur ad bonum increatum sicut ad ultimum finem. Sed de virtutibus
aliis theologicis idem manifestum est: nam ens increatum est quidem obiectum fidei, ut verum; et in quantum est
appetibile, habet rationem boni. Et sic tendit fides in ipsum, in quantum est appetibile, cum nullus credat nisi
volens. Spei autem obiectum licet sit ens increatum, in quantum est bonum, tamen dependet ab obiecto caritatis:
est enim bonum, obiectum spei, in quantum est desiderabile et consequibile: nullus enim desiderat consequi
aliquod bonum nisi per hoc quod amat ipsum.
Unde manifestum est quod in actibus omnium virtutum est formale id quod est ex parte caritatis; et pro tanto
dicitur forma omnium virtutum, in quantum scilicet omnes actus omnium virtutum ordinantur in summum
bonum amatum, ut ostensum est. Et quia praecepta legis sunt de actibus virtutum; inde est quod apostolus dicit, I
timoth.
Cap. I, 5, quod finis praecepti est caritas.
Et hinc etiam apparet, quomodo caritas sit motor omnium virtutum; in quantum scilicet importat actus omnium
aliarum virtutum.
Omnis enim virtus vel potentia superior dicitur movere per imperium inferiorem, ex eo quod actus inferioris
ordinatur ad finem superioris; sicut aedificativa imperat caementariae, eo quod actus caementariae artis ordinatur
ad formam domus, quae est finis aedificativae.
Unde cum omnes aliae virtutes ordinentur ad finem caritatis, ipsa imperat actus omnium virtutum, et ex hoc
dicitur motor earum.

56

