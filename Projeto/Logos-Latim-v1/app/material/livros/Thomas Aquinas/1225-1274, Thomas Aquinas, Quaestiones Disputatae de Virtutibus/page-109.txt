Spei autem, secundum quod est virtus theologica, obiectum formale est auxilium divinum, cui inhaeret: et
quamvis sub hoc formali obiecto multa materialia sperata comprehendantur, unum tamen est principale, et alia
sunt secundaria vel adiuncta.
Quod quidem potest accipi dupliciter. Uno modo ex parte rei speratae: alio modo ex parte hominis sperantis.
Ex parte quidem rei speratae principale obiectum spei, secundum quod est virtus theologica, est plena Dei fruitio,
quae beatum facit: alia vero sub spe cadunt in ordine ad hunc finem, sive sint spiritualia, sive temporalia bona.
Ex parte vero sperantis, principale obiectum est quod aliquis beatitudinem speret sibi; secundarium vero est quod
speret eam aliis in quantum sunt quodam modo unum cum ipso, et bonum eorum desiderat et sperat sicut et
suum.
Manente igitur obiecto principali, scilicet quod bonum arduum, quod est beatitudo, sit futurum, et possibile
haberi respectu eius qui sperat, manet virtus spei; et per hanc virtutem spei sperat aliquis non solum futuram
beatitudinem, sed etiam alia ad hoc ordinata; et per eamdem spei virtutem sperat aliquis beatitudinem aliis, et
quaecumque in beatitudinem ordinantur. Sed si subtrahatur principale obiectum spei, secundum quod est virtus
theologica; ita, scilicet, quod beatitudo aeterna iam non sit futura, sed habita, cessat species huius virtutis; unde
non est in beatis spes quae est virtus theologica.
Possunt autem sancti aliqua sperare inhaerendo divino auxilio, vel ad se vel ad alios pertinentia, secundum
communem rationem spei; non autem secundum propriam rationem spei quae est theologica virtus. Et huius
exemplum e contrario in malis accipi potest.
Caritatis enim principale obiectum est Deus: unde, quamdiu aliquis diligit Deum, per eamdem virtutem caritatis
diligit etiam proximum in Deo. Sed si desinat diligere Deum, poterit quidem diligere proximum secundum
naturam, non tamen per virtutem caritatis, cuius species solvitur remoto principali obiecto.
RA1
Ad primum ergo dicendum, quod desiderium ibi ponitur non quidem proprie, secundum quod est rei futurae, sed
secundum quod excludit fastidium; per modum quo Eccli. XXIV, V. 29, dicitur: qui edunt me, adhuc esurient.
RA2
Ad secundum dicendum, quod timor est respectu mali. Sub malo autem comprehendi potest omnis defectus.
Est autem triplex hominis defectus. Unus quidem poenae; et hunc quidem principaliter respicit timor servilis.
Alius autem est defectus culpae; et hunc defectum respicit timor filialis vel castus, secundum quod est in statu
viae, in quo peccare possumus.
Neutro autem modo erit timor in patria, sublata potestate culpae et poenae; secundum illud Prov., I, 33:
abundantia perfruetur, malorum timore sublato.
Est autem tertius defectus naturalis, secundum quod quaelibet creatura in infinitum distat a Deo; qui defectus
nunquam tolletur; et hunc defectum respicit timor reverentialis qui erit in patria: qui reverentiam exhibebit suo
creatori ex consideratione maiestatis eius, in propriam desiliens parvitatem.
Sed obiectum spei, quod est beatitudinem esse futuram, tolletur, ea superveniente, et ideo spes non remanebit.
RA3
Ad tertium dicendum, quod continuatio beatitudinis non habet rationem futuri: quia in quantum aliquis homo fit
beatus, aeternitatem participat, in qua non est praeteritum et futurum; unde in beatitudine illa dicitur vita aeterna.
Dato etiam quod haberet rationem futuri, non habet rationem ardui respectu eius qui iam beatitudinem obtinet.
Ex hoc enim ipso accepit non solum facultatem, sed etiam necessitatem quamdam nunquam peccandi, sed
semper permanendi. Et ideo totaliter tollitur ratio spei.
RA4
Ad quartum dicendum, quod ratio illa procedit de eo quod cadit sub spe, non principaliter, sed secundario.
RA5
Ad quintum dicendum, quod quamdiu remanet principale obiectum spei, eadem virtute spei sperat aliquis bona
sibi et aliis; sed remoto principali obiecto, potest quidem aliis sperare aliquo modo, sed non secundum virtutem
spei.
RA6
Ad sextum dicendum, quod eo modo convenit sanctis orare sicut et sperare; non quidem per virtutem spei, quae
ponitur theologica virtus.
RA7
Ad septimum dicendum, quod si accipiatur primum principium movens ad terminum, verum est idem esse
principium motus ad terminum, et quietis in termino. Sed si accipiatur aliquid secundarium et instrumentale;
quaedam sunt principia motus, quae cessant, cum perventum fuerit ad terminum, sicut navis cessat, et impulsio
venti, cum perventum fuerit ad portum. Et hoc modo caritas, quae est primum movens, manet in termino
beatitudinis, non autem spes, quae est secundarium principium appropriatum motui.
RA8
Ad octavum dicendum, quod auctoritates illae loquuntur de iustitia et rectitudine vitae, secundum statum
praesentis vitae, quo moventur ad rectitudinem.
RA9
109

