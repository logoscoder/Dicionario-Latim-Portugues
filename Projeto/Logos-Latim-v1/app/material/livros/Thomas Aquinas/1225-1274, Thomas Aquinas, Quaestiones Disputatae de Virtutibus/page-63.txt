|a6 Articulus 6
TTA
Sexto quaeritur utrum caritas possit esse cum peccato mortali.
TTB
Et videtur quod sic.
AG1
Dicit enim Origenes in I periarchon: non arbitror quod aliquis ex his qui in summo perfectoque perstiterunt
gradu, ad subitum evacuetur ac decidat; sed per partes et paulatim eum diffluere necesse est. Subito autem
aliquis committit peccatum mortale per solum consensum. Ergo qui est in perfecto statu per caritatem, non
decidit a caritate per unum actum peccati mortalis; et sic caritas potest esse cum peccato mortali.
AG2
Praeterea, bernardus dicit, quod caritas in Petro, quando Christum negavit, non fuit extincta, sed sopita. Sed
Petrus negando Christum peccavit mortaliter. Ergo caritas potest remanere cum peccato mortali.
AG3
Praeterea, caritas est fortior quam habitus virtutis moralis. Sed habitus virtutis non tollitur per unum actum
vitiosum, cum non per unum actum generetur: ex eisdem enim contrario modo factis generatur virtus et
corrumpitur, ut dicitur in II ethic.. Ergo multo minus habitus caritatis tollitur per unum peccatum mortale.
AG4
Praeterea, unum uni opponitur. Sed caritas est una virtus specialis, ut ostensum est.
Ergo sibi opponitur unum vitium speciale. Non ergo per alia peccata mortalia tollitur; et sic videtur quod possit
peccatum mortale simul esse cum caritate.
AG5
Praeterea, opposita non se expellunt nisi circa idem subiectum. Sed quaedam peccata non sunt in eodem subiecto
cum caritate: nam caritas est in superiori parte rationis, quae convertitur ad Deum; potest autem peccatum
mortale esse etiam in inferiori parte rationis, ut dicit Augustinus in Lib. De Trinit..
Ergo non omne peccatum mortale excludit caritatem.
AG6
Praeterea, illud quod est fortissimum, non potest expelli a debilissimo. Sed caritas est fortissima: fortis enim est
ut mors dilectio, ut dicitur Cantic., VII, 6: peccatum autem est debilissimum, quia malum est infirmum et
impotens, ut dionysius dicit.
Ergo peccatum mortale non expellit caritatem; et sic potest esse simul cum ea.
AG7
Praeterea, habitus secundum actus cognoscuntur.
Sed actus caritatis potest esse cum peccato mortali: homo enim peccans diligit Deum et proximum. Ergo caritas
potest esse cum peccato mortali.
AG8
Praeterea, caritas praecipue facit delectari in contemplatione Dei. Sed delectationi quae est in considerando, nihil
est contrarium, ut dicit Philosophus in I topic.. Ergo caritati nihil est contrarium: et ita non potest expelli per
peccatum mortale.
AG9
Praeterea, universale movens potest impediri in uno mobili, et non impediri in alio.
Sed caritas est universalis motor omnium virtutum, ut supra, art. 3, dictum est. Ergo non oportet quod sic
impediatur in una virtute in quantum alias movet: potest igitur cum peccato opposito temperantiae caritas
remanere, prout est motiva aliarum virtutum.
AG10
Praeterea, sicut caritas habet Deum pro obiecto, ita fides et spes. Sed fides et spes possunt esse informes. Ergo
eadem ratione et caritas; et sic potest esse cum peccato mortali.
AG11
Praeterea, omne illud quod non habet perfectionem quam natum est habere, est informe.
Sed caritas non habet perfectionem hic in via quam nata est habere in patria. Ergo est informis; et sic videtur
quod possit esse cum peccato mortali.
AG12
Praeterea, habitus cognoscuntur per actus. Sed aliqui actus habentium caritatem possunt esse imperfecti: nam
multoties aliqui caritatem habentes moventur aliquo motu impatientiae, vel inanis gloriae. Ergo et habitum
caritatis contingit esse imperfectum et informem; et sic videtur quod cum caritate possit esse peccatum mortale.
AG13
Praeterea, sicut virtuti opponitur peccatum, ita ignorantia opponitur scientiae. Sed non quaelibet ignorantia tollit
totam scientiam.
Ergo nec quodlibet peccatum mortale tollit totam virtutem; unde, cum caritas sit radix virtutum, non videtur
quod quodlibet peccatum mortale tollat caritatem.
63

