admonitio praecedat et tamen plerumque peccatores quasi secreta admonitione a Deo arguuntur per interiorem
remorsum conscientiae et interiorem inspirationem, vel in vigilando, vel in dormiendo. Dicitur enim iob XXXIII,
15-17: per somnum in visione nocturna, quando irruit sopor super homines, tunc operit aures virorum, et
erudiens eos instruit disciplina, ut avertat hominem ab his quae fecit.
RA4
Ad quartum dicendum, quod peccatum Ananiae et Saphirae non devenerat ad notitiam Petri modo humano, sed
per revelationem divinam; et ideo in peccato illo processit non secundum formam humani iudicii, sed secundum
formam divini iudicii, tamquam in hoc executor Dei existens.
RA5
Ad quintum dicendum, quod etiam Dominus peccatum Iudae scivit virtute divina, in quantum erat cognitor
absconditorum; et ideo, in quantum Deus, procedere poterat statim ad publicandum peccatum. Et tamen ipse non
publicavit, sed obscuris verbis eum de peccato admonuit.
RA6
Ad sextum dicendum, quod alia ratio est in accusatione et in denuntiatione; quia in denuntiatione intenditur
correctio fratris: et ideo tali ordine debet denuntiatio fieri qui sit conveniens ad emendationem fratris; sed in
accusatione intenditur bonum ecclesiae, ut scilicet conservetur communitas pura ab infectione peccati, et ideo in
accusatione non oportet quod praecedat denuntiatio.
RA7
Ad septimum dicendum, quod non in omni peccato debet homo procedere ad accusationem; sed solum in illis
peccatis ex quibus in promptu est ut proveniat periculum multitudini, vel spirituale, vel corporale. Tunc enim
potest homo ad accusationem procedere, monitione non praecedente, si hoc exigat utilitas communis; quia
bonum commune praeferendum est bono privato.
RA8
Ad octavum dicendum, quod proclamationes quae fiunt in capitulis religiosorum, magis sunt quaedam
commonitiones quam accusationes vel denuntiationes. Reducitur enim fratri ad memoriam culpa de qua purgare
se debet, quod famae eius detrimentum non facit; fiunt enim huiusmodi proclamationes de levibus culpis. Si
autem proclamaretur aliquis in publico de aliqua gravi culpa, ex qua infamari posset, monitione non praecedente,
hoc esset illicitum et contra praeceptum Christi.
RA9
Ad nonum dicendum, quod ex levibus peccatis non consurgit infamia, sicut consurgit ex gravibus; ideo non est
eadem ratio de utriusque.
RA10
Ad decimum dicendum, quod in talibus in quibus mora denuntiationis est periculosa, non oportet expectare
admonitionem, sed statim procedere ad denuntiationem; nec hoc est contra praeceptum Christi, propter duo.
Primo quidem, quia peccatum istud, quod vergit in periculum multorum, non est solum in te, sed est in multos;
Dominus autem dicit: si peccaverit in te frater tuus. Secundo, quia Dominus non loquitur de culpa futura
cavenda, sed de culpa praeterita iam praecommissa.
RA11
Ad undecimum dicendum, quod multo melius est et quantum ad fratrem, cuius emendationi intenditur, et
quantum ad multitudinem, si fieri potest, ut secretius emendetur, ut patet ex dictis. Et ideo ille qui corrigit
secundum caritatem, isto modo debet procedere.
RA12
Ad duodecimum dicendum, quod si medicus procederet statim ad praecisionem membri corrupti, incaute ageret,
et multoties praecideret membra quae sanari possunt; sed si sit sapiens, a levioribus remediis incipiet.
Tunc demum praecidit membrum, quando experitur illud esse insanabile; et ita quidem est faciendum in
correctione fraterna.
RA13
Ad decimumtertium dicendum, quod praelato non est obediendum contra praeceptum Christi, secundum illud
Act. V, 29: obedire oportet Deo magis quam hominibus. Sed et ille praelatus qui praecipit contra mandatum
Christi a peccato non excusatur. Et ideo, si praelatus praecipiat quod aliquis dicat quod sciverit corrigendum, vel
quod sciverit de peccatis alterius, intelligendum est praeceptum eius sane, in casu in quo ipse hoc potest
praecipere, secundum ordinem institutum a Christo. Quod si expresse contra hunc ordinem praeceperit, non est
ei obediendum.
In quibusdam tamen casibus saecularis vel ecclesiasticus iudex potest iuramentum exigere, sive in via
denuntiationis, sive in via inquisitionis, sive in via accusationis; in istis etiam casibus potest praelatus in
religionibus per praeceptum obedientiae suos subditos obligare.
RA14
Ad decimumquartum dicendum, quod iustitia dicitur esse praeclarissima virtutum, propter decorem sui ordinis;
ad quam etiam pertinet ut occultanda occultet.
RA15
98

