inclinationem in illud bonum supernaturale ad quod voluntas humana per naturalem inclinationem non
sufficienter ordinatur.
Et sicut praeter ista principia naturalia requiruntur habitus virtutum ad perfectionem hominis secundum modum
sibi connaturalem, ut supra dictum est; ita ex divina influentia consequitur homo, praeter praemissa
supernaturalia principia, aliquas virtutes infusas, quibus perficitur ad operationes ordinandas in finem vitae
aeternae.
RA1
Ad primum ergo dicendum, quod sicut secundum primam perfectionem homo est perfectus dupliciter; uno modo
secundum nutritivam et sensitivam, quae quidem perfectio non excedit capacitatem materiae corporalis; alio
modo secundum partem intellectivam, quae naturalem et corporalem excedit: et secundum hanc simpliciter est
homo perfectus, primo autem modo secundum quid; ita et quantum ad perfectionem finis, dupliciter homo potest
esse perfectus: uno modo secundum capacitatem suae naturae, alio modo secundum quamdam supernaturalem
perfectionem: et sic dicitur homo perfectus esse simpliciter; primo autem modo secundum quid. Unde duplex
competit virtus homini; una quae respondet primae perfectioni, quae non est completa virtus; alia quae respondet
suae perfectioni ultimae: et haec est vera et perfecta hominis virtus.
RA2
Ad secundum dicendum, quod natura providit homini in necessariis secundum suam virtutem; unde respectu
eorum quae facultatem naturae non excedunt, habet homo a natura non solum principia receptiva, sed etiam
principia activa. Respectu autem eorum quae facultatem naturae excedunt, habet homo a natura aptitudinem ad
recipiendum.
RA3
Ad tertium dicendum, quod semen hominis agit secundum totam virtutem hominis.
Semina autem virtutum animae humanae naturaliter indita non agunt secundum totam virtutem Dei; unde non
sequitur quod ex eis possit causari quidquid potest causare Deus.
RA4
Ad quartum dicendum, quod cum nullum meritum sit sine caritate, actus virtutis acquisitae, non potest esse
meritorius sine caritate.
Cum caritate autem simul infunduntur aliae virtutes; unde actus virtutis acquisitae non potest esse meritorius nisi
mediante virtute infusa.
Nam virtus ordinata in finem inferiorem non facit actus ordinatum ad finem superiorem, nisi mediante virtute
superiori; sicut fortitudo, quae est virtus hominis qua homo, non ordinat actum suum ad bonum politicum, nisi
mediante fortitudine quae est virtus hominis in quantum est civis.
RA5
Ad quintum dicendum, quod quando aliqua actio procedit ex pluribus agentibus ad invicem ordinatis, eius
perfectio et bonitas impediri potest per impedimentum unius agentium, etiam si aliud fuerit perfectum:
quantumcumque enim artifex sit perfectus, non faciet operationem perfectam, si instrumentum fuerit defectivum.
In operationibus autem hominis quas oportet bonas fieri per virtutem, hoc considerandum est: quod actio
superioris potentiae non dependet ab inferiori potentia; sed actio inferioris dependet a superiori. Et ideo ad hoc
quod actus inferiorum virium sint perfecti, scilicet irascibilis et concupiscibilis, requiritur quod non solum
intellectus sit ordinatus in finem ultimum per fidem, et voluntas per caritatem; sed etiam quod inferiores vires,
scilicet irascibilis et concupiscibilis, habeant proprias operationes, ad hoc quod earum actus sint boni, et
ordinabiles in finem ultimum.
RA6
Unde etiam patet solutio ad sextum.
RA7
Ad septimum dicendum, quod omnem formam quam operatur natura, potest etiam eamdem specie Deus operari
per seipsum sine operatione naturae: et secundum hoc, sanitas quae a Deo miraculose perficitur, est eiusdem
speciei cum sanitate quam facit natura. Unde non sequitur quod omnem formam quam Deus potest facere, possit
etiam natura perficere; unde non oportet quod virtus infusa, quae est immediate a Deo, sit eiusdem speciei cum
virtute acquisita.
RA8
Ad octavum dicendum, quod temperantia infusa et acquisita conveniunt in materia, utraque enim est circa
delectabilia tactus; sed non conveniunt in forma effectus vel actus: licet enim utraque quaerat medium, tamen
alia ratione requirit medium temperantia infusa quam temperantia acquisita. Nam temperantia infusa exquirit
medium secundum rationes legis divinae, quae accipiuntur ex ordine ad ultimum finem; temperantia autem
acquisita accipit medium secundum inferiores rationes, in ordine ad bonum praesentis vitae.
RA9
Ad nonum dicendum, quod ultimus finis non dat speciem in moralibus nisi quatenus in fine proximo est debita
proportio ad ultimum finem; oportet enim ea quae sunt ad finem, esse proportionata fini. Et hoc etiam bonitas
consilii requirit, ut quis convenienti medio finem sortiatur, ut patet per Philosophum VI metaph..
30

