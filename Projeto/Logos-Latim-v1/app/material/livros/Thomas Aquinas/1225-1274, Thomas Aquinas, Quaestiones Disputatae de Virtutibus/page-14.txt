Ad quartum dicendum, quod circa passiones virtutes sunt in appetitu inferiori; nec ad huiusmodi requiritur alia
virtus in appetitu superiori, ratione iam dicta.
RA5
Ad quintum dicendum, quod amicitia proprie non est virtus, sed consequens virtutem.
Nam ex hoc ipso quod aliquis est virtuosus, sequitur quod diligat sibi similes. Secus autem est de caritate, quae
est quaedam amicitia ad Deum, elevans hominem in id quod metam naturae excedit; unde caritas in voluntate
est, ut diximus.
RA6
Et per hoc patet responsio ad sextum et septimum; nam virtus coniungens voluntatem Deo est caritas.
RA8
Ad octavum dicendum, quod ad felicitatem quaedam praeexiguntur sicut dispositiones, sicuti actus virtutum
Moralium, per quos removentur impedimenta felicitatis; scilicet inquietudo mentis a passionibus, et ab
exterioribus perturbationibus.
Aliquis autem actus est virtutis qui est essentialiter ipsa felicitas quando est completus; scilicet actus rationis vel
intellectus. Nam felicitas contemplativa nihil aliud est quam perfecta contemplatio summae veritatis; felicitas
autem activa est actus prudentiae, quo homo et se et alios gubernat.
Aliquid autem est in felicitate sicut perfectivum felicitatis; scilicet delectatio, quae perficit felicitatem, sicut
decor iuventutem, ut dicitur in X ethic.: et hoc pertinet ad voluntatem; et in ordine ad hoc perficit voluntatem
caritas, si loquamur de felicitate caelesti, quae sanctis repromittitur.
Si autem loquamur de felicitate contemplativa, de qua Philosophi tractaverunt, ad huiusmodi delectationem
voluntas naturali desiderio ordinatur. Et sic patet quod non oportet omnes virtutes esse in voluntate.
RA9
Ad nonum dicendum, quod voluntate recte vivitur et peccatur sicut imperante omnes actus virtutum et vitiorum;
non autem sicut eliciente; unde non oportet quod voluntas sit proximum subiectum cuiuslibet virtutis.
RA10
Ad decimum dicendum, quod peccatum omne est in voluntate sicut in causa, in quantum omne peccatum fit ex
consensu voluntatis; non tamen oportet quod omne peccatum sit in voluntate sicut in subiecto; sed sicut gula et
luxuria sunt in concupiscibili, ita et superbia in irascibili.
RA11
Ad undecimum dicendum, quod ex propinquitate voluntatis ad rationem contingit quod voluntas secundum
ipsam rationem potentiae consonet rationi; et ideo non indiget ad hoc habitu virtutis super inducto, sicut
inferiores potentiae, scilicet irascibilis et concupiscibilis.
RC1
Ad primum vero eorum quae in contrarium obiiciuntur, dicendum, quod caritas et spes, quae sunt in voluntate,
non continentur sub ista Philosophi divisione; sunt enim aliud genus virtutum, et dicuntur virtutes theologicae.
Iustitia vero inter morales continetur; voluntas enim sicut et alii appetitus, ratione participat, in quantum dirigitur
a ratione. Licet enim voluntas ad eamdem naturam intellectivae partis pertineat, non tamen ad ipsam potentiam
rationis.
RC2
Ad secundum dicendum, quod respectu illorum ad quae habetur virtus in irascibili et concupiscibili, non oportet
esse virtutem in voluntate, ratione prius dicta.
|a6 Articulus 6
TTA
Sexto quaeritur utrum in intellectu practico sit virtus sicut in subiecto.
TTB
Et videtur quod non.
AG1
Quia secundum Philosophum in II ethic., scire, parum vel nihil prodest ad virtutem. Loquitur autem ibi de
scientia practica; quod patet ex hoc quod subiungit, quod multi non operantur ea quorum habent scientiam;
scientia enim ordinata ad opus est practici intellectus. Ergo practicus intellectus non poterit esse subiectum
virtutis.
AG2
Praeterea, sine virtute non potest aliquis recte agere. Sed sine perfectione practici intellectus potest aliquis recte
agere, eo quod potest instrui ab alio de agendis. Ergo perfectio practici intellectus non est virtus.
AG3
Praeterea, tanto aliquid magis peccat, quanto magis recedit a virtute. Sed recessus a perfectione practici
intellectus diminuit peccatum; ignorantia enim excusat vel a tanto, vel a toto. Ergo perfectio practici intellectus
non potest esse virtus.
AG4
14

