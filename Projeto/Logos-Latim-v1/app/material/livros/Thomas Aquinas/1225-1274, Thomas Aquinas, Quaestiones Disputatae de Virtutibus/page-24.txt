Sed homo est bonus secundum suam naturam. Ergo virtus hominis est ei a natura, et non ex actibus acquisita.
AG17
Praeterea, ex frequentia actus naturalis non acquiritur novus habitus.
AG18
Praeterea, omnia habent esse a sua forma.
Sed gratia est forma virtutum: nam sine gratia virtutes dicuntur esse informes.
Ergo virtutes sunt a gratia, et non ab actibus.
AG19
Praeterea, secundum apostolum, II Cor. XII, 9, virtus in infirmitate perficitur.
Sed infirmitas magis est passio quam actio.
Ergo virtus magis causatur ex passione quam ex actibus.
AG20
Praeterea, cum virtus sit qualitas, mutatio quae est secundum virtutem, videtur esse alteratio: nam alteratio est
motus in qualitate. Sed alteratio passio tantum est in parte animae sensitivae, ut patet per Philosophum in VII
physic.. Si ergo virtus acquiritur ex actibus nostris per quamdam passionem et alterationem; sequetur quod virtus
sit in parte sensitiva: quod est contra Augustinum, qui dicit, quod est bona qualitas mentis.
AG21
Praeterea, per virtutem habet aliquis rectam electionem de fine, ut dicitur X ethicorum.
Sed habere rectam electionem de fine, non videtur esse in potestate nostra: quia qualis unusquisque est, talis finis
ei videtur, ut dicitur III ethic..
Hoc autem contingit nobis ex naturali complexione, vel ex impressione corporis caelestis.
Ergo non est in potestate nostra acquirere virtutes: non ergo causantur ex actibus nostris.
AG22
Praeterea, ea quae sunt naturalia, neque assuescimus neque dissuescimus. Sed quibusdam hominibus insunt
naturales inclinationes ad aliqua vitia, sicut et ad virtutes. Ergo huiusmodi inclinationes non possunt tolli per
assuetudinem actuum. Eis autem manentibus non possunt in nobis esse virtutes. Ergo virtutes non possunt in
nobis acquiri per actus.
SC1
Sed contra. Dionysius dicit, quod bonum est virtuosius quam malum. Sed ex malis actibus causantur in nobis
habitus vitiorum. Ergo ex bonis actibus causantur in nobis habitus virtutum.
SC2
Praeterea, secundum Philosophum in II ethic., operationes sunt causae eius quod est nos studiosos esse. Hoc
autem est per virtutem.
Ergo virtus causatur in nobis ex actibus.
SC3
Praeterea, ex contrariis sunt generationes et corruptiones. Sed virtus corrumpitur ex malis actibus. Ergo ex bonis
actibus generatur.
CO
Respondeo. Dicendum quod cum virtus sit ultimum potentiae, ad quod quaelibet potentia se extendit ut faciat
operationem, quod est operationem esse bonam; manifestum est quod virtus uniuscuiusque rei est per quam
operationem bonam producit. Quia vero omnis res est propter suam operationem; unumquodque autem bonum
est secundum quod bene se habet ad suum finem; oportet quod per virtutem propriam unaquaeque res sit bona, et
bene operetur.
Bonum autem proprium uniuscuiusque rei est aliud ab eo quod est proprium alterius: diversorum enim
perfectibilium sunt diversae perfectiones; unde et bonum hominis est aliud a bono equi et a bono lapidis. Ipsius
etiam hominis secundum diversas sui considerationes accipitur diversimode bonum.
Non enim idem est bonum hominis in quantum est homo, et in quantum est civis.
Nam bonum hominis in quantum est homo, est ut ratio sit perfecta in cognitione veritatis, et inferiores appetitus
regulentur secundum regulam rationis: nam homo habet quod sit homo per hoc quod sit rationalis.
Bonum autem hominis in quantum est civis, est ut ordinetur secundum civitatem quantum ad omnes: et propter
hoc Philosophus dicit, III politic., quod non est eadem virtus hominis in quantum est bonus et hominis in
quantum est bonus civis.
Homo autem non solum est civis terrenae civitatis, sed est particeps civitatis caelestis ierusalem, cuius rector est
Dominus, et cives Angeli et sancti omnes, sive regnent in gloria et quiescant in patria, sive adhuc peregrinentur
in terris, secundum illud apostoli, Ephes. II, 19: estis cives sanctorum, et domestici Dei, etc.. Ad hoc autem quod
homo huius civitatis sit particeps, non sufficit sua natura, sed ad hoc elevatur per gratiam Dei. Nam manifestum
est quod virtutes illae quae sunt hominis in quantum est huius civitatis particeps, non possunt ab eo acquiri per
sua naturalia; unde non causantur ab actibus nostris, sed ex divino munere nobis infunduntur.

24

