Virtutes autem quae sunt hominis in eo quod est homo, vel in eo quod est terrenae civitatis particeps, non
excedunt facultatem humanae naturae; unde eas per sua naturalia homo potest acquirere, ex actibus propriis:
quod sic patet.
Dum enim aliquis habet naturalem aptitudinem ad perfectionem aliquam; si haec aptitudo sit secundum
principium passivum tantum, potest eam acquirere; sed non ex actu proprio, sed ex actione alicuius exterioris
naturalis agentis; sicut aer recipit lumen a sole.
Si vero habeat aptitudinem naturalem ad perfectionem aliquam secundum activum principium et passivum simul;
tunc per actum proprium potest ad illam pervenire; sicut corpus hominis infirmi habet naturalem aptitudinem ad
sanitatem. Et quia subiectum est naturaliter receptivum sanitatis, propter virtutem naturalem activam quae inest
ad sanandum, ideo absque actione exterioris agentis infirmus interdum sanatur.
Ostensum est autem in praecedenti quaestione, quod aptitudo naturalis ad virtutem quam habet homo, est
secundum principia activa et passiva; quod quidem ex ipso ordine potentiarum apparet. Nam in parte intellectiva
est principium quasi passivum intellectus possibilis, qui reducitur in suam perfectionem per intellectum agentem.
Intellectus autem in actu movet voluntatem: nam bonum intellectus est finis qui movet appetitum; voluntas
autem mota a ratione, nata est movere appetitum sensitivum, scilicet irascibilem et concupiscibilem, quae natae
sunt obedire rationi. Unde etiam manifestum est, quod quaelibet virtus faciens operationem hominis bonam,
habet proprium actum in homine, qui sui actione potest ipsam reducere in actum; sive sit in intellectu, sive in
voluntate, sive in irascibili et concupiscibili.
Diversimode tamen reducitur in actum virtus quae est in parte intellectiva, et quae est in parte appetitiva. Nam
actio intellectus, et cuiuslibet cognoscitivae virtutis, est secundum quod aliqualiter assimilatur cognoscibili; unde
virtus intellectualis fit in parte intellectiva, secundum quod per intellectum agentem fiunt species intellectae in
ipsa vel actu vel habitu. Actio autem virtutis appetitivae consistit in quadam inclinatione ad appetibile; unde ad
hoc quod fiat virtus in parte appetitiva, oportet quod detur ei inclinatio ad aliquid determinatum.
Sciendum est autem, quod inclinatio rerum naturalium consequitur formam; et ideo est ad unum, secundum
exigentiam formae: qua remanente, talis inclinatio tolli non potest, nec contraria induci. Et propter hoc, res
naturales neque assuescunt aliquid neque dissuescunt; quantumcumque enim lapis sursum feratur nunquam hoc
assuescet, sed semper inclinatur ad motum Deorsum. Sed ea quae sunt ad utrumlibet, non habent aliquam
formam ex qua declinent ad unum determinate; sed a proprio movente determinantur ad aliquid unum; et hoc
ipso quod determinantur ad ipsum, quodammodo disponuntur in idem; et cum multoties inclinantur,
determinantur ad idem a proprio movente, et firmatur in eis inclinatio determinata in illud, ita quod ista
dispositio superinducta, est quasi quaedam forma per modum naturae tendens in unum. Et propter hoc dicitur,
quod consuetudo est altera natura.
Quia igitur vis appetitiva se habet ad utrumlibet; non tendit in unum nisi secundum quod a ratione determinatur
in illud. Cum igitur ratio multoties inclinet virtutem appetitivam in aliquid unum, fit quaedam dispositio firmata
in VI appetitiva, per quam inclinatur in unum quod consuevit; et ista dispositio sic firmata est habitus virtutis.
Unde, si recte consideretur, virtus appetitivae partis nihil est aliud quam quaedam dispositio, sive forma, sigillata
et impressa in VI appetitiva a ratione. Et propter hoc, quantumcumque sit fortis dispositio in VI appetitiva ad
aliquid, non potest habere rationem virtutis, nisi sit ibi id quod est rationis.
Unde et in definitione virtutis ponitur ratio: dicit enim Philosophus, II ethicorum, quod virtus est habitus
electivus in mente consistens determinata specie, prout sapiens determinabit.
RA1
Ad primum ergo dicendum, quod Augustinus loquitur de virtutibus secundum quod ordinantur ad aeternam
beatitudinem.
RA2
Et sic dicendum ad secundum, tertium et quartum.
RA5
Ad quintum dicendum, quod virtus acquisita facit declinare a peccato non semper, sed ut in pluribus: quia et ea
quae naturaliter accidunt, ut in pluribus eveniunt. Nec propter hoc sequitur, quod simul aliquis sit virtuosus et
vitiosus; quia unus actus potentiae neque habitum vitii neque habitum virtutis acquisitae tollit; et non potest per
virtutem acquisitam declinare ab omni peccato.
Non enim per eas vitatur peccatum infidelitatis; et alia peccata quae virtutibus infusis opponuntur.
RA6
Ad sextum dicendum, quod per virtutes acquisitas non pervenitur ad felicitatem caelestem, sed ad quamdam
felicitatem quam homo natus est acquirere per propria naturalia in hac vita secundum actum perfectae virtutis, de
qua Aristoteles tractat in X metaph..
RA7
Ad septimum dicendum, quod virtus acquisita non est maximum bonum simpliciter, sed maximum in genere
humanorum bonorum; virtus autem infusa est maximum bonum simpliciter, in quantum per eam homo ad
summum bonum ordinatur, quod est Deus.
RA8
25

