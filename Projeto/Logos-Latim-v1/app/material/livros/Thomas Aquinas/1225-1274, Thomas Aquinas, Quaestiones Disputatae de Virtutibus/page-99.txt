Ad decimumquintum dicendum, quod ille qui occulte peccat meretur amittere famam suam; sed pro isto merito
non potest ei poena recompensari, nisi ab illo qui est iudex occultorum, scilicet Deus, de quo dicitur I ad Cor.,
IV, 5: qui illuminabit abscondita tenebrarum, et manifestabit consilia cordium.
RA16
Ad decimumsextum dicendum, quod non repetere sua est praeceptum, secundum quod intelligitur in
praeparatione animi ut Augustinus exponit. Tenetur enim homo esse paratus sua non repetere in casu in quo hoc
exigeret necessitas fidei vel caritatis; in quo etiam casu dare de novo teneretur. Sed quod ultra hunc casum homo
sua non repetat, potest esse consilium debitis circumstantiis servatis, sicut et consilium est quod homo det sua
quibus debet. Admonitio autem fraterna non contrariatur nec consilio nec praecepto praedicto. Potest enim
aliquis fratrem admonere qui alienum accepit, ut de peccato poeniteat, et sit satisfacere paratus, etiam si ipse
velit ei remittere quod debet, cum hoc viderit expedire.
RA17
Ad decimumseptimum dicendum, quod ille qui corripit delinquentem modo et ordine debito, reddit bonum pro
malo; sed ille qui debitum modum et ordinem praetermittit corripiendo in publico quae sunt occulta, non reddit
bonum, sed malum.
RA18
Ad decimumoctavum dicendum, quod raro contingit quod peccata occulta publicentur; et ideo ex hoc, periculum
rarius accidit. Si vero frequenter publicarentur peccata occulta, experimento perpenderetur quod pericula ex hoc
sequerentur.
RA19
Ad decimumnonum dicendum, quod ex quo peccatum est occultum, et non apparet quare in promptu debeat
publicari, et ille qui peccavit emendationem promittit, contra praeceptum Dei ageret qui socium peccantem vel
ad praelatum vel ad alium deferret.
RA20
Ad vicesimum dicendum, quod peccata quae in Deum committuntur, non est nostri arbitrii ea dimittere in
poenitentia; est tamen nostri arbitrii in eis corrigendis ordinem servare quem Christus instituit.
RA21
Ad vicesimumprimum dicendum, quod intelligitur ille qui peccat corripientem audire, quando et cessat ab opere
et facit alia quae sunt facienda pro salute, confitendo et satisfaciendo.
Et tunc, quantumcumque sit grave peccatum, aliquis lucratur fratrem sic audientem.
RA22
Ad vicesimumsecundum dicendum, quod verbum quod adversus fratrem audimus, sic debet in nobis commorari,
ut a nobis non procedat ad fratris infamiam; non tamen prohibetur quin procedat ulterius ad fratris
emendationem.
RA23
Ad vicesimumtertium dicendum, quod cum Dominus dicit, corripe inter te et ipsum solum, non intelligendum est
quod semel corripiatur sed bis et ter, aut etiam pluries, quamdiu probabiliter spes maneat quod secretius corripi
possit. Cum vero probabiliter praesumitur quod sic corrigi non possit, tunc intelligitur non audire.
RA24
Ad vicesimumquartum dicendum, quod testes inducuntur vel ad ostendendum quod hoc sit peccatum de quo
aliquis arguitur, ut Hieronymus dicit; vel ad convincendum de actu, si actus iteretur, ut Augustinus dicit; vel ad
testificandum quod frater admonens fecit quod in se fuit, ut chrysostomus dicit.
RA25
Ad vicesimumquintum dicendum, quod homo non indiget testibus ad emendationem sui peccati; potest tamen
indigere testibus ad emendationem alterius secundum tres modos praedictos. Et ideo non est similis ratio de
peccato proprio, et de peccato fratris.
RA26
Ad vicesimumsextum dicendum, quod Augustinus intelligit quod prius dicatur praelato quam testibus, secundum
quod prelatus est quaedam singularis persona, quae potest prodesse etiam magis quam alii. Sic autem dicere
praelato, non est dicere ecclesiae; sed quando dicitur in publico, quasi in loco iudicii residenti.
|q4 Quaestio 4
Prologus
PR1
Et primo quaeritur utrum spes sit virtus.
PR2
Secundo utrum spes sit in voluntate sicut in subiecto.
PR3
Tertio utrum spes sit prior caritate.
PR4
99

