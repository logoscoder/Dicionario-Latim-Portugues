Ad quartum dicendum, quod sicut iam dictum est, mala sunt omnibus modis vitanda; et ideo nullo modo sunt
mala facienda ad hoc quod aliqua bona proveniant. Sed bona non sunt omnibus modis facienda; et ideo interdum
sunt aliqua bona intermittenda, ut aliqua magna mala vitentur. Et tamen correctio proximi non est simpliciter
bonum, nisi adhibitis debitis circumstantiis, ut dictum est, in corp. Art..
RA5
Ad quintum dicendum, quod naturalia praesupponuntur moralibus; et ideo infusio animae, quae est quoddam
bonum naturae, non debuit praetermitti a Deo ad vitandum defectionem culpae; sicut nec homo debet se privare
sustentamento vitae, ut vitet peccatum.
Sed aliquod bonum morale debet interdum omitti ad vitandum aliud gravius malum morale.
RA6
Ad sextum dicendum, quod sicut Augustinus dicit in Lib. De verbis Domini: longe graviorem habent poenam
ecclesiarum praepositi, qui in ecclesiis constituti sunt, ut non parcant obiurgando peccata; quia ad eos pertinet
non solum caritativa correctio, sed etiam continua.
Et ad tales Dominus ibi loquitur per prophetam; unde parum ante praemittit: fili hominis, speculatorem dedi te
domui Israel.
RA7
Ad septimum dicendum, quod iudex in puniendo intendit principaliter bonum commune, quod provenit
multitudini ex punitione illius, etiam si ille non emendetur, secundum illud Prov. XIX, 25: pestilente flagellato,
stultus sapientior erit. Sed fraternae correctionis finis est emendatio eius qui corripitur; unde non est simile.
RA8
Ad octavum dicendum, quod sicut dictum est, in corp. Art., correctio fraterna cadit sub praecepto, servatis
debitis circumstantiis personarum, locorum et temporum; sicut etiam et corporalis eleemosyna. Beneficia autem,
spiritualia seu corporalia, sunt proximis impendenda ordine quodam: ut scilicet primo impendantur his qui magis
nobis coniuncti sunt, ac si in sortem nobis eveniret eis providere; ut Augustinus dicit in Enchir.: Deinde
providendum est aliis secundum quod opportunitas occurrit. Et sic patet quod praeceptum de correctione fraterna
non obligat ad impossibile, sicut nec praeceptum de eleemosynis corporalibus dandis.
RA9
Ad nonum dicendum, quod, sicut Augustinus dicit in Lib. De verbis Domini, admonet nos Dominus noster, non
negligere invicem peccata nostra; non quaerendo quid reprehendas, sed videndo quid corrigas. Unde ex
praecepto correctionis fraternae non tenemur inquirere peccata aliorum, ut possimus ea corrigere, alioquin
efficeremur exploratores vitae aliorum, contra illud quod dicitur Proverb. XXIV, 15: ne quaeras impietatem in
domo iusti, et non vastes requiem eius. Nec est similis ratio de debito corporali, quia hoc est quiddam
determinatum, quod debetur certae personae, et certo tempore; quod non accidit circa correctionem fraternam, ut
dictum est, in corp. Art..
RA10
Ad decimum dicendum, quod aliquis potest omittere, correctionem fraternam tripliciter.
Uno quidem modo absque omni peccato: quia, ut Augustinus dicit in I de Civit. Dei, si propterea quisque
obiurgandis et corripiendis male agentibus parcit, quia opportunum tempus inquirit, vel eisdem ipsis metuit ne
deteriores ex hoc efficiantur, vel ad bonam vitam et patientiam erudientes impediant alios infirmos, et premant
atque avertant a fide; non videtur esse cupiditatis occasio, sed consilium caritatis.
Alio modo, sicut cum delectat lingua blandiens, et humanus dies, et formidatur vulgi iudicium et carnis
excruciatio vel peremptio: quae quidem si sic teneantur in animo, ut praeponantur caritati fratris, est peccatum
mortale.
Tertio modo potest esse cum peccato veniali; puta, cum ista moverent animum, non quidem ut praeponantur
proximi caritati, sed ut negligentes reddantur ad considerandas circumstantias et opportunitates in quibus
corrigere tenentur.
RA11
Ad undecimum dicendum, quod quicumque mortaliter peccat, immediate contra caritatem peccat, quia facit illud
quod est contrarium caritati. Tamen, proprie loquendo, non semper directe contra caritatem peccat; sed solum
tunc quando intendit contra caritatem agere, ut contingit in his qui ex malitia peccant.
RA12
Ad duodecimum dicendum, quod ad praeceptum de honore parentum reducuntur praecepta de beneficiis
impendendis quibuscumque proximis: ponitur autem expresse de honore parentum, quia hoc cadit statim in
ratione cuiuslibet; non autem sic de aliis beneficiis.
RA13
Ad decimumtertium dicendum, quod sermo admonitorius non est sufficiens secundum Philosophum, quantum ad
eos qui sunt duri et servilis animi; et hi sunt qui ex admonitione fiunt deteriores; qui sunt compescendi per
correctionem coactivam praelatorum, quae etiam correctio non sufficit sine divino auxilio.
RA14

93

