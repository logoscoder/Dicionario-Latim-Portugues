particulare eligibile. Et haec particularis electio excluditur per electionem contrarii, scilicet peccati excludentis a
Deo.
RA16
Ad decimumsextum dicendum, quod licet actus directe contrarientur actibus, sicut et habitus habitibus; tamen
indirecte etiam actus contrariantur habitibus secundum conformitatem quam habent contrariis habitibus; nam
actus similes ex similibus habitibus generantur, et similes etiam actus causant, licet non omnes habitus causentur
ex actibus.
|a7 Articulus 7
TTA
Septimo quaeritur utrum obiectum diligibile ex caritate sit rationalis natura.
TTB
Et videtur quod non.
AG1
Quia propter quod unumquodque, et illud magis. Sed homo ex caritate diligitur propter virtutem et propter
beatitudinem. Ergo virtus et beatitudo, quae non sunt creaturae rationales, sunt magis ex caritate diligendae et sic
creatura rationalis non est proprium obiectum caritatis.
AG2
Praeterea, per caritatem maxime conformamur Deo in diligendo. Sed Deus diligit omnia quae sunt, ut dicitur
sapient., XI, 25, ex caritate diligendo seipsum, qui est caritas.
Ergo omnia sunt diligenda ex caritate, et non solum rationalis natura.
AG3
Praeterea, Origenes dicit super cantica, quod unum est diligere Deum et quaecumque bona. Sed Deus diligitur ex
caritate. Ergo, cum omnes creaturae sint bonae, omnes sunt diligendae ex caritate, et non solum rationalis natura.
AG4
Praeterea, sola dilectio caritatis est meritoria.
Sed in dilectione cuiuslibet rei possumus mereri. Ergo quamlibet rem possumus diligere ex caritate.
AG5
Praeterea, Deus ex caritate diligitur. Ergo oportet magis ex caritate diligi quod ab eo maxime diligitur. Sed inter
omnia creata maxime diligitur a Deo bonum universi, in quo omnia comprehenduntur. Ergo omnia sunt ex
caritate diligenda.
AG6
Praeterea, diligere magis pertinet ad caritatem quam credere. Sed caritas omnia credit, ut dicitur I ad Cor., XIII,
8. Ergo multo magis omnia diligit.
AG7
Praeterea, natura rationalis perfectissime invenitur in Deo. Si igitur natura rationalis sit obiectum caritatis,
oporteret quod Deum ex caritate diligeremus. Sed hoc videtur esse impossibile, quia amor caritatis est amor
perfectus; Deinde, quia Deum perfecte in hac vita diligere non possumus, quia in hac vita ipsum perfecte non
cognoscimus: non enim cognoscimus de Deo quid est, sed solum quid non est. Dilectio autem praesupponit
cognitionem, cum nihil diligatur nisi cognitum. Ergo rationalis vel intellectualis natura non est proprium
obiectum caritatis.
AG8
Praeterea, plus distat ab homine Deus quam quaelibet alia creatura. Si ergo aliquas creaturas non diligimus ex
caritate, multo minus Deum ex caritate diligere possumus.
AG9
Praeterea, in Angelis etiam est intellectualis natura. Sed Angeli non sunt ex caritate diligendi, ut videtur. Ergo
intellectualis natura non est proprium obiectum caritatis.
Probatio mediae. Amicitia in aliqua communicatione vitae consistit; nam convivere est proprium amicorum,
secundum Philosophum in Lib. Ethicor.. Sed non videtur esse aliqua communicatio vitae nobis et Angelis; non
enim communicamus in vita naturae cum Angelis, cum sint multo praestantioris naturae quam homo; neque
iterum in vita gloriae, quia dona gratiae et gloriae dantur a Deo secundum virtutem recipientis, secundum illud
Matth., XXV, 15: dedit unicuique secundum propriam virtutem; virtus autem Angeli est multo maior quam
hominis.
Ergo Angeli non communicant in aliqua vita cum hominibus.
AG10
Praeterea, natura rationalis invenitur etiam in ipso homine ex caritate diligente.
Sed homo seipsum non debet ex caritate diligere ut videtur. Ergo caritatis obiectum non est rationalis natura.
Probatio mediae. De actibus virtutum dantur praecepta legis. Sed non datur aliquod praeceptum legis de hoc
quod aliquis diligat seipsum. Ergo diligere non est actus caritatis.
AG11
66

