perfectiones quas in episcopis vident. Nec tamen episcopi tenentur ad observandum huiusmodi consilium
paupertatis, et alia huiusmodi. Ergo in his non consistit perfectio caritatis.
AG7
Praeterea, Dominus apostolis multa imposuit quae sunt de perfectione vitae: ut quod non portarent duas tunicas,
neque calceamenta, neque virgam, neque aliquod huiusmodi.
Sed quod iniunxit apostolis, omnibus iniunxit, secundum illud Marc., XIII, 37: quod vobis dico, omnibus dico.
Ergo omnes tenentur ad perfectionem vitae.
AG8
Praeterea, quicumque habet caritatem, plus amat vitam aeternam quam vitam temporalem.
Sed quilibet homo tenetur ad actum caritatis. Ergo quilibet homo tenetur ad hoc quod vitam aeternam praeeligat
vitae corporali.
Sed, sicut Augustinus dicit, caritas cum ad perfectionem venerit, dicit: cupio dissolvi, et esse cum Christo. Ergo
quilibet tenetur habere perfectam caritatem.
AG9
Praeterea, Augustinus dicit, quod perfecta caritas est ut quis paratus sit pro fratribus etiam mori. Sed ad hoc
omnes tenentur, dicitur enim I Ioan., III, 16: in hoc cognoscimus caritatem Dei, quoniam ille pro nobis animam
suam posuit; et nos debemus pro fratribus animas ponere. Ergo quilibet tenetur ad perfectionem caritatis.
AG10
Praeterea, quilibet tenetur vitare peccatum.
Sed qui est sine peccato, habet fiduciam in die iudicii: quia in hoc perfecta est caritas Dei nobiscum, ut fiduciam
habeamus in die iudicii, ut dicitur I Ioan., IV, 17.
Ergo omnes tenentur ad perfectionem caritatis.
AG11
Praeterea, Philosophus dicit in VIII ethic.: Deo et parentibus non possumus reddere aequivalens; sed sufficit ut
quilibet eis reddat quod potest. Sed perfectio caritatis in hoc consistit ut aliquis faciat pro Deo quod potest, quia
nullus facit ultra posse. Ergo quilibet tenetur habere perfectam caritatem.
AG12
Praeterea, religiosi profitentur perfectionem vitae. Ergo ipsi videntur teneri ad habendam perfectionem caritatis,
et ad omnia quae ad perfectionem vitae pertinent.
SC
Sed contra, est quod nullus tenetur ad id quod non est in ipso. Sed habere perfectam caritatem non est a nobis,
sed a Deo. Non ergo potest esse in praecepto.
CO
Respondeo. Dicendum, quod huius quaestionis solutio ex praemissis accipi potest.
Ostensum est enim supra, quod aliqua perfectio est quae ipsam speciem caritatis consequitur, utpote quae
consistit in remotione cuiuslibet inclinationis in contrarium caritatis.
Quaedam autem perfectio est, sine qua caritas esse potest, quae pertinet ad bene esse caritatis; quae scilicet
consistit in remotione occupationum saecularium, quibus affectus humanus retardatur ne libere progrediatur in
Deum. Est autem et quaedam alia perfectio caritatis, quae non est possibilis homini in hac vita, et quaedam ad
quam nulla natura creata pertingere potest; ut ex supradictis apparet.
Manifestum est autem, quod ad illud omnes teneri dicuntur, sine quo salutem consequi non possunt. Sine caritate
autem nullus potest salutem aeternam consequi, et ea habita ad salutem aeternam pervenitur.
Unde ad primam perfectionem caritatis omnes tenentur sicut ad ipsam caritatem. Ad secundam vero
perfectionem, sine qua caritas esse potest, homines non tenentur, cum quaelibet caritas sufficiat ad salutem.
Multo etiam minus tenentur ad tertiam vel quartam perfectionem, cum nullus ad impossibile teneatur.
RA1
Ad primum ergo dicendum, quod totalitas illa, secundum quod cadit sub praecepto caritatis, pertinet ad
perfectionem sine qua caritas esse non potest.
RA2
Ad secundum dicendum, quod omnia actu referre in Deum, non est possibile in hac vita, sicut non est possibile
quod semper de Deo cogitetur; hoc enim pertinet ad perfectionem patriae. Sed quod omnia virtute referantur in
Deum, hoc pertinet ad perfectionem caritatis ad quam omnes tenentur.
Ad cuius evidentiam considerandum est, quod, sicut in causis efficientibus virtus primae causae manet in
omnibus causis sequentibus, ita etiam intentio principalis finis virtute manet in omnibus finibus secundariis;
unde quicumque actu intendit aliquem finem secundarium, virtute intendit finem principalem; sicut medicus,
dum colligit herbas actu, intendit conficere potionem, nihil fortassis de sanitate cogitans, virtualiter tamen
intendit sanitatem, propter quam potionem dat.
Sic igitur, aliquis seipsum ordinat in Deum, sicut in finem, in omnibus quae propter seipsum facit manet virtute
intentio ultimi finis, qui Deus est: unde in omnibus mereri potest, si caritatem habeat. Hoc igitur modo apostolus
praecipit quod omnia in Dei gloriam referantur.
80

