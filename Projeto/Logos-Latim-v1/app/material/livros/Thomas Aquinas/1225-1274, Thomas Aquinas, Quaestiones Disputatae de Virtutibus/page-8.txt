actum; nam subiectum accidenti subiicitur, sicut quaedam potentia activi; unde et accidens forma dicitur. Tertio
modo sicut causa ad effectum; nam principia subiecta sunt principia per se accidentis.
Quantum igitur ad primum, unum accidens alterius subiectum esse non potest. Nam, cum nullum accidens per se
subsistat, non potest alteri sustentamentum praebere: nisi fortasse dicatur, quod in quantum est a subiecto
sustentatum, aliud accidens sustentat.
Sed quantum ad alia duo, unum accidens se habet ad aliud per modum subiecti: nam unum accidens est in
potentia ad alterum, sicut diaphanum ad lucem, et superficies ad colorem. Unum etiam accidens potest esse
causa alterius, ut humor saporis; et per hunc modum dicitur unum accidens alterius accidentis esse subiectum.
Non quod unum accidens possit alteri accidenti sustentamentum praebere; sed quia subiectum est receptivum
unius accidentis altero mediante. Et per hunc modum dicitur potentia animae esse habitus subiectum.
Nam habitus ad potentiam animae comparatur ut actus ad potentiam; cum potentia sit indeterminata quantum est
de se, et per habitum determinetur ad hoc vel illud. Ex principiis etiam potentiarum habitus acquisiti causantur.
Sic ergo dicendum est, potentias esse virtutum subiecta; quia virtus animae inest, potentia mediante.
RA1
Ad primum ergo dicendum, quod vivere in definitione virtutis positum ad actionem pertinet, ut supra dictum est.
RA2
Ad secundum dicendum, quod esse spirituale non per virtutes est, sed per gratiam.
Nam gratia est principium spiritualiter essendi, virtus vero spiritualiter operandi.
RA3
Ad tertium dicendum, quod potentia non est per se subiectum, sed in quantum est per animam sustentata.
RA4
Ad quartum dicendum, quod nunc loquimur de virtutibus humanis; et ideo illae potentiae quae nullo modo
possunt esse humanae, ad quas nullo modo se extendit imperium rationis, sicut sunt vires animae vegetabilis,
non possunt esse subiecta virtutum.
Omnis autem impugnatio quae ex his viribus provenit, fit mediante appetitu sensitivo, ad quem pertingit
imperium rationis, ut possit dici humanus, et virtutis humanae subiectum.
RA5
Ad quintum dicendum, quod inter potentias animae non sunt activae nisi intellectus agens, et vires animae
vegetabilis, quae non sunt aliquorum habituum subiecta. Aliae autem potentiae animae sunt passivae: principia
tamen actionum animae existentes secundum quod sunt motae a suis activis.
RA6
Ad sextum dicendum, quod non oportet in infinitum abire, quia pervenietur ad aliquod accidens quod non est in
potentia respectu alterius accidentis.
RA7
Ad septimum dicendum, quod qualitatis non dicitur esse qualitas, ita quod per se sit qualitas qualitatis
subiectum; quod in proposito non accidit, ut supra dictum est.
|a4 Articulus 4
TTA
Quarto quaeritur utrum irascibilis et concupiscibilis possint esse subiectum virtutis.
TTB
Et videtur quod non.
AG1
Quia contraria nata sunt fieri circa idem. Virtuti autem contrarium est peccatum mortale, quod non potest esse in
sensualitate, cuius partes sunt irascibilis et concupiscibilis.
Ergo irascibilis et concupiscibilis subiectum virtutis esse non possunt.
AG2
Praeterea, eiusdem potentiae sunt habitus et actus. Sed principalis actus virtutis est electio, secundum
Philosophum in Lib. Ethic., quae non potest esse actus irascibilis et concupiscibilis. Ergo nec habitus virtutum
possunt esse in irascibili et concupiscibili.
AG3
Praeterea, nullum corruptibile est subiectum perpetui; unde Augustinus probat animam esse perpetuam, quia est
subiectum veritatis, quae est perpetua. Sed irascibilis et concupiscibilis, sicut et ceterae potentiae sensitivae, non
remanent post corpus, ut quibusdam videtur; virtutes autem manent. Nam iustitia est perpetua et immortalis, ut
dicitur sapient. I, V. 15; quod pari ratione de omnibus dici potest. Ergo irascibilis et concupiscibilis virtutum
subiectum esse non possunt.
AG4
Praeterea, irascibilis et concupiscibilis habent organum corporale. Si ergo virtutes sunt in irascibili et
concupiscibili, sunt in organo corporali. Ergo possunt apprehendi per imaginationem vel phantasiam; et sic non
sunt sola mente perceptibiles; ut Augustinus dicit de iustitia, quod est rectitudo sola mente perceptibilis.
8

