Praeterea, I Reg., XVI, dicitur de David, quod Dominus erat cum eo. Sed postmodum peccavit, faciendo
adulterium et homicidium.
Deus autem est in homine per caritatem. Ergo post habitam caritatem aliquis potest eam amittere peccando
mortaliter.
SC4
Praeterea, caritas est vita animae, secundum illud I Ioan. III, 14: nos scimus quoniam translati sumus de morte ad
vitam, quoniam diligimus fratres. Sed vita naturalis potest amitti per mortem naturalem. Ergo et vita caritatis per
mortem peccati mortalis.
CO
Respondeo. Dicendum, quod magister in 17 dist., I Lib., posuit, quod caritas in nobis sit spiritus sanctus. Non
autem fuit sua intentio dicere, quod ipse actus dilectionis nostrae sit spiritus sanctus; sed quod spiritus sanctus
movet animam nostram ad diligendum Deum et proximum, sicut etiam ad actus aliarum virtutum: sed ad actus
aliarum virtutum movet animam per quosdam habitus virtutum infusarum; ad actum autem dilectionis Dei et
proximi movet absque alio habitu mediante. Unde eius opinio vera fuit quidem quantum ad hoc quod posuit
animam moveri a spiritu sancto ad diligendum Deum et proximum; sed imperfecta fuit quantum ad hoc, quia non
posuit in nobis habitum, quid creatum, quo perficeretur voluntas humana ad huiusmodi dilectionis actum.
Oportet enim huiusmodi habitum in anima poni, ut supra, art. 1 huius quaest., habitum est.
Potest igitur quadruplex consideratio de caritate haberi.
Prima quidem ex parte spiritus sancti moventis animam ad dilectionem Dei et proximi; et quantum ad hoc,
necesse est dicere, quod motio spiritus sancti semper est efficax secundum suam intentionem. Operatur enim in
anima spiritus sanctus dividens singulis prout vult, ut dicitur I Cor., XII; et ideo quibus spiritus sanctus pro suo
arbitrio vult dare perseverantem divinae dilectionis motum, in his peccatum caritatem excludens esse non potest.
Dico non posse ex parte virtutis motivae, quamvis possit ex parte vertibilitatis liberi arbitrii. Ista enim sunt
beneficia Dei, quibus certissime liberantur, quicumque liberantur, ut Augustinus dicit in Lib. De praedest.
Sanctor.. Quibusdam autem spiritus sanctus, pro suo arbitrio, dat quidem ut ad tempus moveantur motu
dilectionis in Deum, non autem dat eis ut in hoc perseverent usque in finem, ut patet per Augustinum in Lib. De
corrept. Et gratia.
Secunda consideratio est de caritate secundum potestatem ipsius caritatis; et quantum ad hoc, nullus habens
caritatem potest peccare, quantum est ex VI ipsius caritatis, sicut neque aliquis habens aliquam formam, ex VI
illius formae potest operari contra formam illam; sicut calidum ex VI calidi non potest infrigidare, vel frigidum
esse; potest tamen amittere calorem et infrigidari. Et secundum hoc loquitur Augustinus in Lib. De sermone
Domini in monte, exponens illud quod habetur Matth., VII, 18: non potest arbor bona fructus malos facere.
Dicit enim, quod sicut potest fieri ut quod fuit nix, non sit, non autem ut nix sit calida; sic potest fieri ut qui
malus fuit non sit malus, non tamen fieri potest ut malus bene faciat: et eadem ratio est de bono secundum
quamcumque virtutem, quia nulla virtute aliquis male utitur.
Tertia consideratio est de caritate ex parte voluntatis, in quantum ei subiicitur ut materia formae. Ubi
attendendum est, quod quando forma implet totam potentialitatem materiae, non potest remanere in materia
potentia ad aliam formam; unde illam formam inamissibiliter habet, sicut patet de materia caelesti. Quaedam
vero forma est quae non replet totam potentialitatem materiae, sed remanet potentia ad aliam formam; et tunc illa
forma amissibiliter habetur ex parte materiae vel subiecti, sicut patet in formis elementarium corporum. Caritas
autem implet potentialitatem sui subiecti, secundum quod suum subiectum reducit in actum dilectionis: et ideo in
patria, ubi actu creatura rationalis diligit Deum ex toto corde suo, et nihil aliud diligit nisi actualiter referendo in
Deum, caritas inamissibiliter habetur; in statu autem viae caritas non implet totam potentialitatem animae, quae
non semper actualiter movetur in Deum, omnia in ipsum actuali intentione referens; et ideo caritas viae
amissibiliter habetur, quantum est ex parte subiecti.
Quarta consideratio est de caritate ex parte subiecti, prout comparatur specialiter ad ipsam caritatem sicut
potentia ad habitum. Ubi considerandum est, quod habitus virtutis inclinat hominem ad recte agendum,
secundum quod per ipsam homo habet rectam aestimationem de fine; quia, ut dicitur in III ethic., qualis
unusquisque est, talis et finis videtur ei. Sicut enim gustus iudicat de sapore, secundum quod est affectus aliqua
bona vel mala dispositione, ita id quod est conveniens homini secundum habitualem dispositionem sibi
inhaerentem, bonam vel malam, aestimatur ab eo ut bonum; quod autem ab hoc discordat, aestimatur ut malum
et repugnans; unde et apostolus dicit, I ad Cor., cap. II, 14, quod animalis homo non percipit ea quae sunt spiritus
Dei.
Contingit tamen quandoque, quod id quod videtur alicui secundum inclinationem habitus, non videatur ei
secundum aliquid aliud; sicut luxurioso secundum inclinationem proprii habitus videtur bonum delectatio carnis,
sed secundum rationis deliberationem, vel auctoritatem Scripturae, videtur ei contrarium; et ideo habens habitum
luxuriae, ex hac aestimatione contra habitum quandoque agit, et similiter habens habitum virtutis quandoque agit
contra inclinationem proprii habitus; quia aliquid ei aliter videtur secundum aliquem alium modum, puta per
passionem, vel aliquam seductionem.

85

