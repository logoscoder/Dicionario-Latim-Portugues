Respondeo. Dicendum, quod circa quaestionem istam partim ab omnibus convenitur, et partim opiniones sibi
invicem repugnant.
Ab omnibus enim conceditur aliquas virtutes in irascibili et concupiscibili esse, sicut temperantiam in
concupiscibili et fortitudinem in irascibili; sed in hoc est differentia.
Quidam enim distinguunt duplicem irascibilem et concupiscibilem esse; in superiori parte animae, et iterum in
inferiori. Dicunt enim, quod irascibilis et concupiscibilis quae sunt in superiori parte animae, cum ad naturam
rationalem pertineant, possunt esse subiectum virtutis; non tamen illae quae sunt in inferiori parte ad naturam
sensualem et brutalem pertinentes. Sed hoc quidem in alia quaestione discussum est; utrum scilicet in superiori
parte animae possint distingui duae vires, quarum una sit irascibilis et alia concupiscibilis, proprie loquendo.
Sed, quidquid de hoc dicatur, nihilominus in irascibili et concupiscibili quae sunt in inferiori appetitu, secundum
Philosophum in III ethic., oportet ponere esse aliquas virtutes, ut etiam alii dicunt: quod quidem sic patet.
Cum enim virtus, ut supra dictum est, nominet quoddam potentiae complementum, potentia autem ad actum
respiciat; oportet humanam virtutem in illa potentia ponere quae est principium actus humani. Actus autem
humanus dicitur qui non quocumque modo in homine vel per hominem exercetur; cum in quibusdam etiam
plantae, bruta et homines conveniant; sed qui hominis proprius est. Inter cetera vero hoc habet homo proprium in
suo actu, quod sui actus est Dominus. Quilibet igitur actus cuius homo Dominus est, est proprie actus humanus;
non autem illi quorum homo non est Dominus, licet in homine fiant, ut digerere, et augeri, et alia huiusmodi. In
eo igitur quod est principium talis actus cuius homo Dominus est, potest poni virtus humana.
Sciendum tamen est, quod huiusmodi actus contingit esse triplex principium. Unum sicut primum movens et
imperans, per hoc quod homo sui actus sit Dominus; et hoc est ratio vel voluntas. Aliud est movens motum, sicut
appetitus sensibilis, qui etiam movetur ab appetitu superiori in quantum ei obedit, et tunc iterum movet membra
exteriora per sui imperium. Tertium autem est quod est motum tantum, scilicet membrum exterius.
Cum autem utrumque, scilicet membrum exterius et appetitus inferior a superiori parte animae moveantur; tamen
aliter, et aliter.
Nam membrum exterius ad nutum obedit superiori imperanti absque ulla repugnantia secundum naturae
ordinem, nisi sit impedimentum aliquod; ut patet in manu et pede.
Appetitus autem inferior habet propriam inclinationem ex natura sua, unde non obedit superiori appetitui ad
nutum, sed interdum repugnat; unde Aristoteles dicit in politica sua, quod anima dominatur corpori dispotico
principatu, sicut Dominus servo, qui non habet facultatem resistendi in aliquo imperio Domini; ratio vero
dominatur inferioribus animae partibus regali et politico principatu, id est sicut reges et principes civitatum
dominantur liberis, qui habent ius et facultatem repugnandi quantum ad aliqua praecepta regis vel principis.
In membro igitur exteriori non est necessarium aliquid perfectivum actus humani, nisi naturalis eius dispositio,
per quam natum est moveri a ratione; sed in appetitu inferiori, qui rationi repugnare potest, est necessarium
aliquid quo operationem quam ratio imperat, absque repugnantia prosequatur.
Si enim immediatum operationis principium sit imperfectum, oportet operationem esse imperfectam,
quantacumque perfectio adsit superiori principio. Et ideo, si appetitus inferior non esset in perfecta dispositione
ad sequendum imperium rationis, operatio, quae est appetitus inferioris, sicut proximi principii, non esset in
bonitate perfecta; esset enim cum quadam repugnantia sensibilis appetitus; ex quo quaedam tristitia
consequeretur appetitui inferiori per quamdam violentiam a superiori moto; sicut accidit in eo qui habet fortes
concupiscentias, quas tamen non sequitur, ratione prohibente.
Quando igitur oportet operationem hominis esse circa ea quae sunt obiecta sensibilis appetitus, requiritur ad
bonitatem operationis quod sit in appetitu sensibili aliqua dispositio, vel perfectio, per quam appetitus praedictus
de facili obediat rationi; et hanc virtutem vocamus.
Quando igitur aliqua virtus est circa illa quae proprie ad vim irascibilem pertinent, sicut fortitudo circa timores et
audacias, magnanimitas circa ardua sperata, mansuetudo circa iras: talis virtus dicitur esse etiam in irascibili
sicut in subiecto. Quando autem est circa ea quae sunt proprie concupiscibilis, dicitur esse in concupiscibili sicut
in subiecto; sicut castitas, quae est circa delectationes venereas, et sobrietas et abstinentia, quae sunt circa
delectationes in cibis et potibus.
RA1
Ad primum ergo dicendum, quod virtus et peccatum mortale dupliciter considerari possunt; scilicet secundum
actum et secundum habitum.
Sicut autem actio concupiscibilis et irascibilis si secundum se consideratur, non est peccatum mortale, concurrit
tamen in actu peccati mortalis, quando ratione movente vel consentiente tendit in contrarium legis divinae; ita
actus eorumdem, si per se accipiantur, non possunt esse actus virtutis, sed solum quando concurrunt ad
consequendum imperium rationis. Et sic actus peccati mortalis et virtutis pertinet aliquo modo ad irascibilem et
concupiscibilem; unde et habitus utriusque in irascibili et concupiscibili esse possunt.
Hoc tamen in re est, quod sicut actus virtutis consistit in hoc quod irascibilis et concupiscibilis sequuntur
rationem, ita actus peccati consistit in hoc quod ratio trahitur ad sequendum inclinationem irascibilis et
concupiscibilis.

10

