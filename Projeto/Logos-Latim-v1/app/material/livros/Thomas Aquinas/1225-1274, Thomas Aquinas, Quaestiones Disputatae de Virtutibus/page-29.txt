AG18
Praeterea, idem videtur esse mos et consuetudo. Ergo et eadem est virtus moralis et consuetudinalis. Sed virtus
consuetudinalis dicitur ex consuetudine; causatur enim ex frequenti bene agere. Ergo omnis virtus moralis
causatur ex actibus, et non ex infusione gratiae.
AG19
Praeterea, si aliquae virtutes sunt infusae, oportet quod earum actus sint efficaciores quam actus hominis non
habentis virtutes.
Sed ex huiusmodi actibus causatur aliquis habitus virtutis in nobis. Ergo et ex actibus virtutum infusarum, si
aliquae sunt tales.
Sed sicut dicitur II ethic., quales sunt habitus, tales actus reddunt; et quales sunt actus, tales habitus causant.
Habitus igitur causati ex actibus virtutum infusarum, sunt eiusdem speciei cum virtutibus infusis.
Sequitur igitur quod duae formae eiusdem speciei sunt simul in eodem subiecto.
Hoc est autem impossibile. Ergo impossibile videtur quod sint in nobis aliquae virtutes infusae.
SC1
Sed contra. Lucae, XXIV, 49, dicitur: sedete hic in civitate donec induamini virtute ex alto.
SC2
Praeterea, Sap., VIII, 7, de divina sapientia dicitur, quod sobrietatem et iustitiam docet, etc.. Docet autem spiritus
sapientiae virtutem, eam causando. Ergo videtur quod virtutes morales sint nobis infusae a Deo.
SC3
Praeterea, actus virtutum quarumlibet debent esse meritorii, ad hoc quod per eas in beatitudinem ducamur. Sed
meritum non potest esse nisi ex gratia. Ergo videtur quod virtutes causantur in nobis ex infusione gratiae.
CO
Respondeo. Dicendum, quod praeter virtutes acquisitas ex actibus nostris, sicut iam dictum est, oportet ponere
alias virtutes in homine a Deo infusas.
Cuius ratio hinc accipi potest, quod virtus, ut dicit Philosophus, est quae bonum facit habentem, et opus eius
bonum reddit. Secundum igitur quod bonum diversificatur in homine, oportet etiam quod et virtus diversificetur;
sicut patet quod aliud est bonum hominis in quantum et homo, et aliud in quantum civis. Et manifestum est quod
aliquae operationes possent esse convenientes homini in quantum est homo, quae non essent convenientes ei
secundum quod est civis. Et propter hoc Philosophus dicit in III politic., quod alia est virtus quae facit hominem
bonum, et alia quae facit civem bonum.
Considerandum est autem, quod est duplex hominis bonum; unum quidem quod est proportionatum suae
naturae; aliud autem quod suae naturae facultatem excedit.
Cuius ratio est, quia oportet quod passivum consequatur perfectiones ab agente diversimode secundum
diversitatem virtutis agentis; unde videmus quod perfectiones et formae quae causantur ex actione naturalis
agentis, non excedunt naturalem facultatem recipientis: potentiae enim passivae naturali proportionatur virtus
activa naturalis. Sed perfectiones et formae quae proveniunt ab agente supernaturali infinitae virtutis, quod Deus
est, excedunt facultatem naturae recipientis. Unde anima rationalis, quae immediate a Deo causatur, excedit
capacitatem suae materiae, ita quod materia corporalis non totaliter potest comprehendere et includere ipsam; sed
remanet aliqua virtus eius et operatio in qua non communicat materia corporalis; quod non contingit de aliqua
aliarum formarum quae causantur ab agentibus naturalibus.
Sicut autem homo suam primam perfectionem, scilicet animam, acquirit ex actione Dei; ita et ultimam suam
perfectionem, quae est perfecta hominis felicitas, immediate habet a Deo, et in ipso quiescit: quod quidem ex hoc
patet quod naturale hominis desiderium in ullo alio quietari potest, nisi in solo Deo.
Innatum est enim homini ut ex causatis desiderio quodam moveatur ad inquirendum causas; nec quiescit istud
desiderium quousque perventum fuerit ad primam causam, quae Deus est.
Oportet igitur quod, sicut prima perfectio hominis, quae est anima rationalis, excedit facultatem materiae
corporalis; ita ultima perfectio ad quam homo potest pervenire, quae est beatitudo vitae aeternae, excedat
facultatem totius humanae naturae. Et quia unumquodque ordinatur ad finem per operationem aliquam; et ea
quae sunt ad finem, oportet esse aliqualiter fini proportionata; necessarium est esse aliquas hominis perfectiones
quibus ordinetur ad finem supernaturalem, quae excedant facultatem principiorum naturalium hominis. Hoc
autem esse non posset, nisi supra principia naturalia aliqua supernaturalia operationum principia homini
infundantur a Deo.
Naturalia autem operationum principia sunt essentia animae, et potentiae eius, scilicet intellectus et voluntas,
quae sunt principia operationum hominis, in quantum huiusmodi; nec hoc esse posset, nisi intellectus haberet
cognitionem principiorum per quae in aliis dirigeretur, et nisi voluntas haberet naturalem inclinationem ad
bonum naturae sibi proportionatum; sicut in praecedenti quaestione dictum est.
Infunditur igitur divinitus homini ad peragendas actiones ordinatas in finem vitae aeternae primo quidem gratia,
per quam habet anima quoddam spirituale esse, et Deinde fides, spes et caritas; ut per fidem intellectus
illuminetur de aliquibus supernaturalibus cognoscendis, quae se habent in isto ordine sicut principia naturaliter
cognita in ordine connaturalium operationum; per spem autem et caritatem acquirit voluntas quamdam
29

