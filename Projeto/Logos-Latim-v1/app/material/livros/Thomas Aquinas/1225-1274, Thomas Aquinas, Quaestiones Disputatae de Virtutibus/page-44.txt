Praeterea, in quantitatibus sicut extrema sunt indivisibilia, ita et medium; nam punctum est et medium et
terminus lineae.
Si ergo virtus consistit in medio, consistit in indivisibili. Et hoc etiam videtur per hoc quod Philosophus dicit in
II ethic., quod difficile est esse virtuosum; sicut difficile est attingere signum, vel invenire centrum in circulo. Si
ergo virtus in indivisibili consistit, videtur quod virtus non augeatur et minuatur; quod est manifeste falsum.
AG17
Praeterea, in indivisibili non est aliqua diversitas. Si ergo virtus sit in medio sicut in quodam indivisibili, videtur
quod in virtute non sit aliqua diversitas, ita quod id quod est virtuosum uni, sit virtuosum alteri; quod est
manifeste falsum: nam aliquis laudatur in uno, qui vituperatur in altero.
AG18
Praeterea, quidquid vel ad modicum elongatur ab indivisibili, puta a centro, est extra indivisibile, et extra
centrum. Si igitur virtus sit in medio sicut in quodam indivisibili, videtur quod quodcumque vel ad modicum
declinet ab eo quod est rectum fieri, sit extra virtutem; et sic rarissime homo operatur secundum virtutem. Non
ergo virtus est in medio.
SC
Sed contra, est quod omnis virtus vel est moralis, vel intellectualis, vel theologica. Virtus autem moralis est in
medio; nam virtus moralis, secundum Philosophum in VII ethic., est habitus electivus in medietate consistens.
Virtus etiam intellectualis videtur esse in medio, propter id quod apostolus dicit, Rom., XII, 3: non plus sapere
quam oportet sapere, sed sapere ad sobrietatem. Similiter etiam virtus theologica videtur esse in medio; nam
fides incedit media inter duas haereses, ut dicit boetius in Lib. De duabus naturis; spes etiam est media inter
praesumptionem et desperationem. Ergo omnis virtus est in medio.
CO
Respondeo. Dicendum, quod virtutes morales et intellectuales sunt in medio, licet aliter et aliter; virtutes autem
theologicae non sunt in medio, nisi forte per accidens.
Ad cuius evidentiam sciendum est, quod cuiuslibet habentis regulam et mensuram bonum consistit in hoc quod
est adaequari suae regulae vel mensurae; unde dicimus illud bonum esse quod neque plus neque minus habet
quam debet habere.
Considerandum autem est quod materia virtutum Moralium sunt passiones et operationes humanae, sicut
factibilia sunt materia artis. Sicut igitur bonum in his quae fiunt per artem, consistit in hoc quod artificiata
accipiant mensuram secundum quod exigit ars, quae est regula artificiatorum; ita bonum in passionibus et
operationibus humanis est quod attingatur modus rationis, qui est mensura et regula omnium passionum et
operationum humanarum. Nam cum homo sit homo per hoc quod rationem habet, oportet quod bonum hominis
sit secundum rationem esse.
Quod autem in passionibus et operationibus humanis aliquis excedat modum rationis vel deficiat ab eo, hoc est
malum. Cum igitur bonum hominis sit virtus humana, consequens est quod virtus moralis consistat in medio
inter superabundantiam et defectum; ut superabundantia et defectus et medium accipiantur secundum respectum
ad regulam rationis.
Virtutum autem intellectualium, quae sunt in ipsa ratione, quaedam sunt practicae, ut prudentia et ars; quaedam
speculativae, ut sapientia, scientia et intellectus. Et practicarum quidem virtutum materia sunt passiones et
operationes humanae, vel ipsa artificialia; materia autem virtutum speculativarum sunt res ipsae necessariae.
Aliter autem se habet ratio ad utraque.
Nam ad ea circa quae ratio operatur, se habet ratio ut regula et mensura, sicut iam dictum est; ad ea vero quae
speculatur, se habet ratio sicut mensuratum et regulatum ad regulam et mensuram: bonum enim intellectus nostri
est verum, quod quidem sequitur intellectus noster quando adaequatur rei.
Sicut igitur virtutes morales consistunt in medio determinato per rationem; ita ad prudentiam, quae est virtus
intellectualis practica circa moralia, pertinet idem medium in quantum ponit ipsum circa actiones et passiones.
Et hoc patet per definitionem virtutis moralis, quae, ut in II ethic. Dicitur, est habitus electivus, in medietate
consistens, ut sapiens determinabit. Idem ergo est medium prudentiae et virtutis moralis; sed prudentiae est sicut
imprimentis, virtutis moralis sicut impressi; sicut eadem est rectitudo artis ut rectificantis, et artificiati ut
rectificati.
In virtutibus autem intellectualibus speculativis medium erit ipsum verum, quod consideratur in eo secundum
quod attingit suam mensuram. Quod quidem non est medium inter aliquam contrarietatem quae sit ex parte rei:
contraria enim inter quae accipitur medium virtutis, non sunt ex parte mensurae, sed ex parte mensurati,
secundum quod excedit vel deficit a mensura; sicut patet ex hoc quod dictum est de virtutibus moralibus.
Oportet igitur contraria inter quae est hoc medium virtutum intellectualium, accipere ex parte ipsius intellectus.
Contraria autem intellectus sunt opposita secundum affirmationem et negationem, ut patet in II periher.. Inter
affirmationes ergo et negationes oppositas accipitur medium virtutum intellectualium speculativarum, quod est
verum: ut puta, quia verum est cum dicitur esse quod est, et non esse quod non est; falsum autem secundum
excessum erit, ut dicitur esse quod non est; secundum defectum vero, cum dicitur non esse quod est.

44

