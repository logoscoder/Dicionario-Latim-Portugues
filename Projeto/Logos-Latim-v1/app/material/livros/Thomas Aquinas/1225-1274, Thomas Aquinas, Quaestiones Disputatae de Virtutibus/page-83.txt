Praeterea, Augustinus dicit, in VIII de Trin., quod dilectio si non est vera, dilectio dicenda non est. Sed, sicut
Augustinus dicit in epistola ad Iulianum comitem, caritas quae deleri potest, nunquam vera fuit. Ergo neque
caritas fuit. Qui igitur habet caritatem, non potest eam peccando deserere.
AG4
Praeterea, prosper dicit in Lib. De contemplatione: caritas est recta voluntas Deo inseparabiliter iuncta,
inquinationis extranea, corruptionis nescia, nulli vitio mutabilitatis obnoxia; cum qua nec potuit aliquis peccare,
nec poterit. Ergo caritas semel habita, per peccatum amitti non potest.
AG5
Praeterea, Gregorius dicit in quadam Hom., quod amor Dei magna operatur, si est.
Sed nullus magna operando amittit caritatem.
Ergo si caritas inest, amitti non potest.
AG6
Praeterea, plus homo per caritatem amat Deum quam per naturalem amorem amet seipsum.
Sed amor sui ipsius nunquam amittitur per peccatum. Ergo nec etiam caritas.
AG7
Praeterea, liberum arbitrium non inclinatur in peccatum nisi per aliquod motivum ad peccandum. Motivum
autem ad omnia peccata est amor sui, qui, ut Augustinus dicit, in XIV de Civit. Dei, facit civitatem Babylonis.
Sed hunc caritas excludit; quia, sicut dionysius dicit: est extasim faciens divinus amor, non sinens sui ipsorum
amantes esse.
Similiter etiam radix omnium malorum ponitur cupiditas, ut apostolus dicit I ad timoth., cap. VI. Sed hunc etiam
caritas excludit, ut Augustinus dicit in L. Lxxxiii quaestionum.
Ergo ille qui habet caritatem, non potest peccando eam amittere.
AG8
Praeterea, quicumque habet caritatem, spiritu Dei ducitur, secundum illud Galat. V, V. 18: si spiritu ducimini,
non estis sub lege.
Sed spiritus sanctus, cum sit infinitae virtutis, non potest in sua actione deficere. Ergo videtur quod homo habens
caritatem peccare non possit.
AG9
Praeterea, contra nullum habitum cuius esse est in operari, contingit peccare; dicit enim Philosophus in VII
ethic., quod non peccatur contra scientiam in actu, sed contra scientiam in habitu. Sed caritas semper consistit in
operari: dicit enim Gregorius in quadam homil., quod amor Dei nunquam est otiosus. Ergo contra caritatem
aliquis peccare non potest, ut sic per peccatum possit amitti.
AG10
Praeterea, si aliquis caritatem amittit, aut amittit eam dum habet, aut dum non habet.
Sed dum habet, non amittit eam per peccatum, quia simul esset peccatum cum caritate.
Neque etiam amittit eam cum non habet, quia quod non habet, amitti non potest.
Ergo caritas nullo modo potest amitti.
AG11
Praeterea, caritas accidens est quoddam in anima. Accidens autem quatuor modis potest deficere. Uno quidem
modo per corruptionem subiecti; sed per hunc modum caritas deficere non potest; cum anima humana, quae est
subiectum eius, sit incorruptibilis.
Secundo deficit aliquod accidens per defectum causae, sicut lumen deficit ab aere per absentiam solis; sed hoc
modo caritas deficere non potest, quia causa eius est indeficiens, scilicet Deus. Tertio modo deficit accidens
aliquod deficiente obiecto; sicut paternitas deficit per mortem filii: sed nec hoc modo deficit caritas, quia eius
obiectum est bonum aeternum, quod est Deus. Quarto modo deficit aliquod accidens per actionem contrarii
agentis, sicut frigiditas aquae deficit per actionem caloris: sed nec hoc modo caritas deficere potest, cum sit
fortior peccato, quod videtur in contrarium agere: secundum illud Cantic., VIII, 6: fortis est ut mors dilectio; et
iterum: aquae multae non possunt extinguere caritatem. Ergo caritas nullo modo potest deficere in habente eam.
AG12
Praeterea, peccatum est malum quoddam rationalis naturae. Sed malum non agit nisi virtute boni, ut dicit
dionysius, IV cap.
De divin. Nomin.. Bonum autem non contrariatur bono, ut dicitur in praedicamentis; et ita non potest ipsum
corrumpere, cum unumquodque corrumpatur a suo contrario.
Caritas ergo per peccatum non potest corrumpi.
AG13
Praeterea, si caritas a peccato corrumpitur; aut a peccato existente, aut a non existente.
Sed non a peccato existente; quia sic peccatum mortale simul esset cum caritate.
Neque iterum a peccato non existente; quia non ens agere non potest. Ergo caritas nullo modo potest amitti per
peccatum.
AG14
83

