actum suum circa hoc sicut circa finale bonum; sed militaris, in quantum providet de conservatione boni civilis,
secundum quod per fortia certamina ad hoc pervenitur; sed lex positiva gaudet de eodem, secundum quod per
ordinationem legum bonum civile conservatur.
Sic igitur fruitio Dei in patria est finis omnium cardinalium virtutum; et unaquaeque gaudet ibi de ea, secundum
quod est finis suorum actuum. Et ideo dicitur quod in patria erit una virtus, in quantum erit in subiecto, de qua
omnes virtutes gaudebunt; tamen erunt differentes actus et differentes virtutes secundum diversam rationem
gaudendi.
RA5
Ad quintum dicendum, quod aliquid dicitur esse obiectum virtutum dupliciter. Uno modo sicut illud ad quod
virtus ordinatur sicut ad finem; sicut summum bonum est obiectum caritatis, et beatitudo aeterna obiectum spei.
Alio modo sicut materia circa quam operatur, ut ab ea in aliud tendens; et hoc modo delectationes coitus sunt
obiectum temperantiae, non enim temperantia intendit huiusmodi delectationibus inhaerere, sed istas
delectationes compescendo, tendere in bonum rationis. Similiter fortitudo non intendit inhaerere periculis
superando pericula, sed consequi bonum rationis; et idem est de prudentia respectu dubitationum, et de iustitia
respectu necessitatum huius vitae. Et ideo quanto longius ab his fuerit recessum, secundum profectum spiritualis
vitae, tanto erunt perfectiores actus harum virtutum, quia praedicta verba magis se habent ad has virtutes per
modum termini a quo quam per modum termini ad quem, qui dat speciem.
RA6
Ad sextum dicendum, quod non omnis differentia actuum demonstrat diversitatem habituum, sicut iam dictum
est in corp. Art..
RA7
Ad septimum dicendum, quod virtutes purgati animi, quas Plotinus definiebat, possunt convenire beatis: nam
prudentiae ibi est sola divina intueri; temperantiae, cupiditates oblivisci; fortitudinis, passiones ignorare;
iustitiae, perpetuum foedus cum Deo habere.
Sed virtutes politicae de quibus ipse loquitur, ordinantur tantum ad bonum civile praesentis vitae ut dictum est in
corp. Art..
RA8
Ad octavum dicendum, quod ultima virtutum servi et Domini, mulieris et viri non ordinantur in invicem, ut sic
ex uno transeatur in aliud; et ideo non est similis ratio.
RA9
Ad nonum dicendum, quod ipsa habilitatio gloriae ad opera virtutum, quae fiet vel perficietur per gloriam,
pertinet ad ipsos habitus virtutum.
RA10
Ad decimum dicendum, quod fides ordinatur ad veritatem non apparentem, et spes ad arduum non habitum sicut
a quo speciem habent. Et ideo, quamvis excellentiores sint virtutibus cardinalibus propter altius obiectum, tamen
evacuantur, propter hoc quod habent speciem ab eo quod non manet.
RA11
Ad undecimum dicendum, quod etiam scientia non destruetur secundum habitum, sed habebit alium actum.
RA12
Ad duodecimum dicendum, quod patientia non manebit in patria secundum actum quem habet in via, tolerando
scilicet tribulationes; manebit tamen secundum actum convenientem fini, sicut et de aliis virtutibus dictum est in
corp. Art..
RA13
Ad decimumtertium dicendum, quod quidam dicunt quod irascibilis et concupiscibilis, in quibus sunt
temperantia et fortitudo, sunt in parte superiori, non autem in parte sensitiva. Sed hoc est contra Philosophum in
III ethic., ubi dicit, quod virtutes sunt irrationabilium partium.
Quidam autem dicunt, quod vires sensitivae partis manent in anima separata vel secundum potentiam tantum, vel
secundum actum. Sed hoc non potest esse, quia actus potentiae sensitivae non est sine corpore; alioquin anima
sensitiva brutorum esset etiam incorruptibilis, quod est erroneum.
Cuius autem est actio, eius est etiam potentia; unde oportet quod potentiae huiusmodi sint coniunctae; et ita post
mortem non remanent in anima separata actu, sed virtute, sicut in radice in quantum scilicet potentiae animae
fluunt ab essentia eius.
Virtutes autem istae sunt quidem in irascibili quantum ad eorum derivationem; sed secundum originem et
inchoationem sunt in ratione et in voluntate, quia principalis actus virtutis moralis est electio, quae est actus
appetitus rationalis. Sed ista electio per quamdam applicationem terminatur ad passiones irascibilis et
concupiscibilis secundum temperantiam et fortitudinem.
RA14
Ad decimumquartum dicendum, quod omnia illa quatuor pertinent ad unumquemque actum virtutum
cardinalium per modum finis, in quantum in eis consistit beatitudo caelestis.
RA15
126

