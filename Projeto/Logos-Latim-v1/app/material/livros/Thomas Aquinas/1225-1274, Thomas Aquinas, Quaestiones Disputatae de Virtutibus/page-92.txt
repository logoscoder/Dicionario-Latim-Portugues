Cuius ratio est, quia ex praecepto tenemur ad dilectionem proximi. Dilectio autem in se includit ut homo velit ei
bonum quem diligit; hoc est enim amare aliquem, velle ei bonum, ut dicit Philosophus in II metaph..
Et quia carere malo habet rationem boni, ut dicitur in V ethic., inde est, quod ad rationem pertinet dilectionis, ut
etiam velimus mala dilectis nostris non inesse. Voluntas autem efficax non est, nec vera, si opere non
comprobetur; unde etiam ad rationem dilectionis pertinet, ut ad amicos bona operemur, et mala eorum
impediamus, ut dicitur in IX ethic.. Et I Ioan. III, 18, dicitur: non diligamus verbo neque lingua, sed opere et
veritate.
Triplex autem est hominis bonum, et triplex malum ei oppositum.
Est enim quoddam bonum hominis in exterioribus rebus consistens, quod est minimum bonum; et in hoc bono
tenetur homo subvenire proximo per eleemosynae corporalis largitionem.
Dicitur enim I Ioan. III, 17: qui substantiam huius mundi habuerit, et viderit fratrem suum necessitatem habere et
clauserit viscera sua ab eo: quomodo caritas Dei manet in illo? et pari ratione tenetur homo proximo auxilium
ferre contra damna temporalium rerum. Unde praecipitur deuter.
XXII, 1: non videbis bovem et ovem fratris tui errantem, et praeteribis, sed reduces fratri tuo.
Aliud bonum hominis est bonum corporis, in quo debet etiam homo homini auxiliari, et contra contrarium
malum auxilium ferre.
Dicitur enim Prov. XXIV, 11: erue eos qui ducuntur ad mortem, et qui trahuntur ad interitum, liberare ne cesses.
Tertium autem bonum est bonum virtutis, quod est bonum animae, cui contrariatur malum peccati.
Ad hoc autem bonum consequendum, vel malum vitandum, tanto magis tenetur homo ex caritate proximo
auxilium ferre, quanto magis pertinet ad rationem quare aliquis ex caritate diligitur. Unde et Philosophus dicit in
IX ethicor., quod tanto magis debet homo ferre auxilium amico ad vitandum peccata quam ad vitandum damnum
pecuniae, quanto virtus affinior est amicitiae. Et ideo tenetur homo ex praecepto dilectionis ut proximo auxilium
ferat ad virtutem consequendam dando ei consilium et auxilium ad bene agendum, secundum illud Is., XXXV,
vv. 3-4: confortate manus dissolutas, et genua debilia roborate, dicite: pusillanimes confortamini, et nolite
timere. Et propter hoc ex praecepto dilectionis tenetur homo fratrem in peccato existentem a peccato retrahere
corrigendo, secundum illud I Thess. V, V. 14: corripite inquietos confortamini pusillanimes.
Et hinc est quod Dominus, matth.
Cap. XVIII, 15, mandavit: si peccaverit in te frater tuus, corripe eum.
Sic ergo correctio fraterna cadit sub praecepto.
Sed notandum est quod per praecepta affirmativa praecipiuntur actus virtutum; per praecepta autem negativa
prohibentur actus vitiorum.
Illud autem quod est secundum se vitiosum et peccatum, qualitercumque fiat, est malum, quia contingit ex
singularibus defectibus, ut dionysius dicit in IV cap. De divinis nomin.. Et ideo, illud quod prohibetur praecepto
negativo, a nullo, nec aliquo modo faciendum est. Praecepto autem affirmativo praecipitur actus virtutis, ad cuius
rectitudinem multae circumstantiae concurrunt, quia bonum consurgit ex una et tota causa, sicut dionysius dicit,
IV cap. De divinis nomin..
Unde illud quod cadit sub praecepto affirmativo, non est pro omni tempore et quolibet modo observandum, sed
servatis debitis conditionibus et personarum, et locorum, et causarum, et temporum; sicut honor parentibus non
est exhibendus quolibet tempore aut loco, aut quolibet modo, sed servatis debitis circumstantiis; ita etiam
correctio fraterna sub praecepto cadit secundum debitas circumstantias, secundum quod est actus virtutis.
Has autem circumstantias determinare sermone, non est possibile, eo quod eorum iudicium in singularibus
consistit; et pertinet ad prudentiam, vel experimento et tempore acquisitam, vel magis infusam; secundum illud I
Ioan. XXI, 27: unctio docebit vos de omnibus.
RA1
Ad primum ergo dicendum, quod inter alias circumstantias quae requiruntur ad actum virtutis, ista videtur esse
praecipua, ut actus sit proportionatus fini quem virtus intendit. Caritas autem intendit in corrigendo
delinquentem, emendationem; unde actus non esset virtuosus, si homo sic corrigeretur, ut inde efficeretur
deterior: et ideo sapiens dicit: noli arguere derisorem. Non enim est timendum, ut Glossa dicit, ne tibi derisor,
cum arguitur, contumelias inferat; sed hoc potius providendum, ne tractus ad odium, inde fiat peior.
RA2
Ad secundum dicendum, quod duplex est correctio delinquentis: una quidem per simplicem admonitionem; et
haec est fraterna quibus praesumitur quod propria voluntate admonitioni consentiant; alia vero est correctio
habens vim coactivam per inflictionem poenarum, ut Philosophus dicit in X ethic.; et talis correctio pertinet ad
praelatos, qui etiam contemnentes a periculo peccati studere debent ut liberent, sicut medicus furiosum studet
sanare, ligando et verberando eum.
RA3
Ad tertium dicendum, quod praeceptum divinum non est praetermittendum propter scandalum alterius; sed ipsa
correctio fraterna non cadit sub praecepto divino nisi secundum quod est emendativa fratris; ad quod requiritur ut
sit sine scandalo eius, ratione iam dicta in corp. Art..
RA4
92

