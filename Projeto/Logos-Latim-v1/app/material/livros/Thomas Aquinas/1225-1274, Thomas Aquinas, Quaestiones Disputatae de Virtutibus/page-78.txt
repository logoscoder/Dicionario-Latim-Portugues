occupationem saecularium rerum; quia, ut dicit apostolus, I ad Cor., VII, 33: qui cum uxore est, sollicitus est
quae sunt mundi quomodo placeat uxori, et divisus est; id est, cor eius non movetur tantum in Deum. Tertio vero
ex infirmitate praesentis vitae, cuius necessitatibus oportet aliquatenus hominem occupari, et retrahi, ne
actualiter mens feratur in Deum; dormiendo, comedendo, et alia huiusmodi faciendo, sine quibus praesens vita
duci non potest: et ulterius ex ipsa corporis gravitate anima deprimitur, ne divinam lucem in sui essentia videre
possit, ut ex tali visione caritas perficiatur; secundum illud apostoli, II ad Cor., V, 6: quamdiu sumus in corpore,
peregrinamur a Domino; per fidem enim ambulamus, et non per speciem.
Homo autem in hac vita potest esse sine peccato mortali avertente ipsum a Deo; et iterum potest esse sine
occupatione temporalium rerum, sicut apostolus dicit, I ad Cor., c. VII, 33: qui sine uxore est, sollicitus est de his
quae sunt Domini, quomodo placeat Deo.
Sed ab onere corruptibilis carnis in hac vita liber esse non potest.
Unde quantum ad remotionem primorum duorum impedimentorum, caritas potest esse perfecta in hac vita; non
autem quantum ad remotionem tertii impedimenti; et ideo illam perfectionem caritatis quae erit post hanc vitam,
nullus in hac vita habere potest, nisi sit viator et comprehensor simul; quod est proprium Christi.
RA1
Ad primum ergo dicendum, quod hoc quod dicitur, diliges Dominum Deum tuum ex toto corde tuo, intelligitur
esse praeceptum, secundum quod totalitas excludit omne illud quod impedit perfectam Dei inhaesionem; et hoc
non est praeceptum, sed finis praecepti: indicatur enim nobis per hoc non quid faciendum sit, sed potius quo
tendendum sit, ut dicit Augustinus.
RA2
Ad secundum dicendum, quod diligere meliora tanto plus quanto eorum bonitas exigit, sic non potest homo,
sicut non potest perfectam caritatem habere, ut dictum est.
RA3
Ad tertium dicendum, quod in hoc ipso quod est facere unum amantem cum amato, multiplex gradus inveniri
potest. Tunc vero perfecte mens nostra erit unum cum Deo, quando semper actualiter feretur in ipsum; quod non
est possibile in hac vita.
RA4
Ad quartum dicendum, quod perfectio quae convenit alicui rei secundum suam speciem, secundum quodcumque
tempus ei convenit; sicut homo quolibet tempore et qualibet aetate est perfectus anima rationali. Unde perfectio
caritatis quae est secundum quodcumque tempus, est perfectio quae competit caritati secundum eius speciem. Est
autem de ratione caritatis ut Deus super omnia diligatur, et ut nullum creatum ei praeferatur in amore. Unde, cum
omnis tentatio ex amore alicuius boni creati proveniat, vel ex timore mali contrarii, quod etiam ex amore
derivatur; ex sua specie hoc habet caritas in quolibet statu, quod cuilibet tentationi resistere possit, ita etiam,
scilicet, quod in peccatum mortale per eam homo non inducatur, non autem quod nullo modo tentatione
afficiatur: hoc enim pertinet ad perfectionem patriae.
RA5
Ad quintum dicendum, quod eodem modo Deus in patria et totaliter videbitur et totaliter diligetur; secundum,
scilicet, quod ly totaliter se tenet ex parte diligentis et videntis; quia, scilicet, totum posse creaturae applicabitur
ad videndum et diligendum Deum. Similiter etiam potest intelligi, quod Deus totaliter videbitur et diligetur, quia
non est aliqua pars eius quae non videatur et diligatur, cum ipse non sit compositus, sed simplex. Sed tamen
secundum alium intellectum non totaliter diligetur, nec totaliter videbitur; quia, scilicet, non tantum videbitur,
nec tantum ab aliqua creatura diligetur, sicut visibilis est et diligibilis.
Sed in vita ista nec etiam secundum primum aut secundum modum Deus totaliter videri aut diligi potest: quia
nec ipse per essentiam suam videtur, nec est possibile homini, in hac vita viventi, ut absque intermissione eius
affectus actualiter feratur in Deum.
Sed tamen quodammodo totaliter diligitur Deus ab homine in hac vita, in quantum nihil est in affectu eius
contrarium dilectioni divinae.
RA6
Ad sextum dicendum, quod voluntas est domina sui actus quantum ad hoc quod agat, non quantum ad hoc quod
continue in uno actu perseveret; cum conditio huius vitae requirat ut actus et voluntas ferantur ad multa.
Vel potest dici, quod voluntas est domina sui actus in his quae sunt homini connaturalia; sed perfectio caritatis,
maxime quae erit in patria, est super hominem, et praecipue si consideretur homo secundum statum praesentis
vitae.
RA7
Ad septimum dicendum, quod aliqua actio desinit esse delectabilis non solum ex parte obiecti, sed etiam ex parte
agentis quod deficit in virtute agendi. Sic igitur dicendum est, quod actualiter semper ferri in Deum, delectabile
est ex parte obiecti; sed ex parte in hac vita constituti non potest esse talis delectatio continua, quia contemplatio
mentis humanae non est sine actione virtutis imaginativae, et aliarum virium corporalium, quas necesse est laxari
diuturnitate actionis, propter corporis infirmitatem, unde impeditur delectatio; et propter hoc dicitur Eccle., XII,
12: frequentis meditatio, carnis est afflictio.
78

