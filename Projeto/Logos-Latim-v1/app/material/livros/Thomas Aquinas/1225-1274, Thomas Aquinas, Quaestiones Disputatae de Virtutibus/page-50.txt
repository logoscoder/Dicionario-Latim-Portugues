Tertium inconveniens est, quia sequeretur quod homo qui est in caritate, ad actum caritatis non sit promptus,
neque ipsum delectabiliter agat. Ex hoc enim actus virtutum sunt nobis delectabiles, quod secundum habitus
conformamur ad illos, et inclinamur in illos per modum inclinationis naturalis. Et tamen actus caritatis est
maxime delectabilis et maxime promptus existenti in caritate; et per eumdem omnia quae agimus vel patimur,
delectabilia redduntur. Relinquitur igitur quod oporteat esse quemdam habitum caritatis in nobis creatum, qui sit
formale principium actus dilectionis.
Nec tamen per hoc excluditur quin spiritus sanctus, qui est caritas increata, sit in homine caritatem creatam
habente, movens animam ad actum dilectionis, sicut Deus movet omnia ad suas actiones, ad quas tamen
inclinantur ex propriis formis. Et inde est quod omnia disponit suaviter, quia omnibus dat formas et virtutes
inclinantes in id ad quod ipse movet, ut in illud tendant non coacte, sed quasi sponte.
RA1
Ad primum ergo dicendum, quod Deus est vita animae per modum moventis, et non per modum formalis
principii.
RA2
Ad secundum dicendum, quod licet ad efficaciam moventis pertineat ut dispositionem non praeexigat in
subiecto; tamen efficaciam eius demonstrat, si dispositionem fortem imprimat in passo vel moto. Fortis enim
ignis non solum formam substantialem, sed et fortem dispositionem inducit. Unde fortius est agens quod sic ad
agendum movet, quod etiam formam imprimit per quam agat, quam id movens quod sic movet ad agendum, ut
tamen nullam imprimat formam. Unde cum spiritus sanctus sit virtuosissimum movens; sic movet ad
diligendum, quod etiam habitum caritatis inducit.
RA3
Ad tertium dicendum, quod cum dicitur, qui adhaeret Deo, unus spiritus est; non designatur unitas substantiae;
sed unitas affectus, quae est inter amantem et amatum.
In qua quidem unione habitus caritatis magis se habet ut principium amationis quam ut medium inter amantem et
amatum; nam actus dilectionis immediate transit in Deum ut in amatum, non autem immediate in habitum
caritatis.
RA4
Ad quartum dicendum, quod licet dilectio qua diligimus proximum, sit Deus; non tamen excluditur quin praeter
hanc dilectionem increatam, sit etiam in nobis dilectio creata, qua formaliter amamus, ut dictum est.
RA5
Ad quintum dicendum, quod Deus non solum causaliter dicitur dilectio vel caritas, sicut causaliter tantum dicitur
spes vel patientia; sed etiam essentialiter. Non tamen excluditur quin praeter illam dilectionem quae essentialiter
Deus est, sit etiam in nobis dilectio creata.
RA6
Et per hoc etiam patet solutio ad sextum.
RA7
Ad septimum dicendum, quod auctoritas illa eamdem difficultatem habet, sive ponatur creatus habitus caritatis in
nobis, sive non. Cum enim dicit Augustinus, quod qui diligit proximum, magis cognoscit dilectionem qua diligit,
quam proximum quem diligit, intelligere videtur de ipso actu dilectionis.
Quem quidem actum nullus ponit esse aliquid increatum; unde ex hoc concludi non potest quod ipsa dilectio sic
nota, sit Deus; sed quod in hoc quod percipimus actum dilectionis in nobis, sentimus in nobis ipsis quamdam Dei
participationem, quia ipse Deus dilectio est; non quod sit ipse actus dilectionis quem percipimus.
RA8
Ad octavum dicendum, quod creatura secundum quod magis perficitur, magis ad similitudinem Dei accedit.
Unde, licet quaelibet creatura habeat quamdam Dei similitudinem in eo quod est et bona est; creatura tamen
rationalis superaddit aliquam rationem similitudinis in eo quod intellectualis est; et adhuc aliam in hoc quod
facta est: et sic in actu caritatis expressius percipitur Deus sicut in propinquiori similitudine.
RA9
Ad nonum dicendum, quod caritas habitus est; et difficile mobilis; quia non de facili, qui habet caritatem,
inclinatur ad peccandum; licet ex peccato caritas amittatur.
RA10
Ad decimum dicendum, quod caritas coniungit bono infinito, non effective, sed formaliter; unde virtus infinita
non competit caritati, sed caritatis auctori. Competeret autem caritati virtus infinita, si homo ad infinitum bonum
per caritatem infinite ordinaretur: quod patet esse falsum. Modus enim sequitur formam rei.
RA11
Ad undecimum dicendum, quod creatura est vanitas in quantum est ex nihilo, non autem in quantum est
similitudo Dei; et ex hac parte est quod caritas creata veritati primae coniungit.
RA12

50

