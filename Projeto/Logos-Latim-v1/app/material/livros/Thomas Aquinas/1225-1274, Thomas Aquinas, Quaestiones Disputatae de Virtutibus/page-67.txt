Praeterea, Gregorius dicit in quadam homil., quod caritas minus quam inter duos haberi non potest. Non potest
ergo quis seipsum ex caritate diligere.
AG12
Praeterea, sicut iustitia consistit in communicatione, ita et amicitia, secundum Philosophum in IV ethic.. Sed
iustitia, proprie loquendo, non est hominis ad seipsum ut dicitur in V ethic.. Ergo neque amicitia, et ita neque
caritas.
AG13
Praeterea, nihil quod computatur in vitium, est actus caritatis. Sed amare seipsum computatur homini in vitium
secundum illud II timoth., III, 1: instabunt tempora periculosa, et erunt homines seipsos amantes.
Ergo diligere seipsum non est actus caritatis; et ita natura rationalis non est proprium obiectum caritatis.
AG14
Praeterea, corpus humanum est pars rationalis naturae, scilicet humanae. Sed corpus humanum non videtur esse
diligendum ex caritate; quia secundum Philosophum in IX ethic., vituperantur qui amant seipsos secundum
exteriorem naturam. Ergo natura rationalis non est obiectum caritatis.
AG15
Praeterea, nullus habens caritatem refugit illud quod ex caritate diligit. Sed sancti habentes caritatem refugiunt
corpus, secundum illud Roman., VII, 24: quis me liberabit de corpore mortis huius? et sic corpus non est
diligendum ex caritate; et sic idem quod prius.
AG16
Praeterea, nullus tenetur ad implendum quod non potest. Sed nullus potest scire se habere caritatem. Ergo nullus
tenetur ad diligendum creaturam rationalem ex caritate.
AG17
Praeterea, cum dicitur: creatura rationalis diligitur ex caritate; haec praepositio ex designat habitudinem alicuius
causae. Sed non potest designare habitudinem causae materialis, quia caritas non est aliquid materiale, sed
spirituale; neque iterum habitudinem causae finalis, quia finis diligendi ex caritate est Deus, non autem caritas;
similiter etiam neque habitudinem causae efficientis, quia spiritus sanctus est qui nos ad diligendum movet,
secundum illud Rom., V, 5: caritas Dei diffusa est in cordibus nostris per spiritum sanctum qui datus est nobis;
neque iterum habitudinem causae formalis, quia caritas nec est forma intrinseca, cum non sit de essentia rei;
neque est forma extrinseca exemplaris, quia sic omnia quae diliguntur ex caritate, traherentur in speciem
caritatis, sicut exemplata trahuntur ad speciem exemplaris. Ergo creaturae rationales non sunt diligendae ex
caritate.
AG18
Praeterea, Augustinus dicit in I de doctr.
Christ., quod proximus est ille a quo nobis beneficium impenditur. Sed a Deo nobis beneficia impenduntur. Ergo
Deus est proximus nobis; et ita inconvenienter ponitur ab Augustino Deus aliud diligibile ex caritate, et aliud
proximus.
AG19
Praeterea, cum Christus sit mediator inter Deum et hominem, videtur quod debeat poni aliud diligibile quam
Deus et quam proximus; et sic sunt quinque in caritate diligibilia, et non tantum quatuor, ut Augustinus dicit.
SC
Sed contra, est quod dicitur Levit., XIX, 18: diliges proximum tuum sicut teipsum.
Glossa: proximum non tantum propinquitate sanguinis, sed societate rationis. Ergo secundum quod aliquid habet
societatem nobiscum in natura rationali, sic est diligibile ex caritate.
Natura ergo rationalis est obiectum caritatis.
CO
Respondeo. Dicendum, quod cum quaeritur de his quae subiiciuntur actui alicuius potentiae vel habitus, oportet
considerare formalem rationem obiecti illius potentiae vel habitus. Secundum enim quod aliqua se habent ad
illam rationem, sic se habent ad hoc quod subiiciantur illi potentiae vel habitui: sicut visibilia secundum quod se
habent ad rationem visibilis, secundum eamdem rationem habent visibilia quod sint visibilia per se vel per
accidens.
Cum autem amoris universaliter sumpti obiectum sit bonum communiter sumptum, necesse est quod cuiuslibet
specialis amoris sit aliquod speciale bonum obiectum: sicut amicitiae naturalis, quae est ad consanguineos,
proprium obiectum est bonum naturale, secundum quod trahitur a parentibus; in amicitia autem politica obiectum
est bonum civitatis.
Unde et caritas habet quoddam speciale bonum ut proprium obiectum, scilicet bonum beatitudinis divinae, ut
supra, art. 4 huius quaest., dictum est. Secundum igitur quod aliqua se habent ad hoc bonum, sic se habent ad hoc
quod sint diligibilia ex caritate.
Sed considerandum est, quod cum amare sit velle bonum alicui, dupliciter dicitur aliquid amari: aut sicut id cui
volumus bonum, aut sicut bonum quod volumus alicui.

67

