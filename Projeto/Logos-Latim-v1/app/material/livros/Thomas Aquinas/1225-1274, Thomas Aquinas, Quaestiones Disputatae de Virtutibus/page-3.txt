SC2
Praeterea, Philosophus dicit in II ethic., quod virtus est habitus electivus in mente consistens.
SC3
Praeterea, virtutes sunt in dormientibus; quia non amittuntur nisi per peccatum mortale.
Non sunt autem in eis actus virtutum, quia non habent usum liberi arbitrii. Ergo virtutes non sunt actus.
CO
Respondeo. Dicendum, quod virtus, secundum sui nominis rationem, potentiae complementum designat; unde et
vis dicitur, secundum quod res aliqua per potestatem completam quam habet, potest sequi suum impetum vel
motum. Virtus enim, secundum suum nomen, potestatis perfectionem demonstrat; unde Philosophus dicit in I
caeli et mundi, quod virtus est ultimum in re de potentia. Quia vero potentia ad actum dicitur, complementum
potentiae attenditur penes hoc quod completam operationem suscipit. Quia vero operatio est finis operantis, cum
omnis res, secundum Philosophum in I caeli et mundi, sit propter suam operationem, sicut propter finem
proximum; unumquodque est bonum, secundum quod habet completum ordinem ad suum finem.
Inde est quod virtus bonum facit habentem, et opus eius reddit bonum, ut dicitur in II ethic.; et per hunc etiam
modum patet quod est dispositio perfecti ad optimum, ut dicitur in VII metaph..
Et haec omnia conveniunt virtuti cuiuscumque rei. Nam virtus equi est quae facit ipsum bonum, et opus ipsius;
similiter virtus lapidis, vel hominis, vel cuiuscumque alterius.
Secundum autem diversam conditionem potentiarum, diversus est modus complexionis ipsius. Est enim aliqua
potentia tantum agens; aliqua tantum acta vel mota; alia vero agens et acta.
Potentia igitur quae est tantum agens, non indiget, ad hoc quod sit principium actus, aliquo inducto; unde virtus
talis potentiae nihil est aliud quam ipsa potentia. Talis autem potentia est divina, intellectus agens, et potentiae
naturales; unde harum potentiarum virtutes non sunt aliqui habitus, sed ipsae potentiae in seipsis completae.
Illae vero potentiae sunt tantum actae quae non agunt nisi ab aliis motae; nec est in eis agere vel non agere, sed
secundum impetum virtutis moventis agunt; et tales sunt vires sensitivae secundum se consideratae; unde in III
ethic. Dicitur, quod sensus nullius actus est principium: et hae potentiae perficiuntur ad suos actus per aliquid
superinductum; quod tamen non inest eis sicut aliqua forma manens in subiecto, sed solum per modum passionis,
sicut species in pupilla. Unde nec harum potentiarum virtutes sunt habitus, sed magis ipsae potentiae, secundum
quod sunt actu passae a suis activis.
Potentiae vero illae sunt agentes et actae quae ita moventur a suis activis, quod tamen per eas non determinantur
ad unum; sed in eis est agere, sicut vires aliquo modo rationales; et hae potentiae complentur ad agendum per
aliquid superinductum, quod non est in eis per modum passionis tantum, sed per modum formae quiescentis, et
manentis in subiecto; ita tamen quod per eas non de necessitate potentia ad unum cogatur; quia sic potentia non
esset domina sui actus. Harum potentiarum virtutes non sunt ipsae potentiae; neque passiones, sicut est in
sensitivis potentiis; neque qualitates de necessitate agentes, sicut sunt qualitates rerum naturalium; sed sunt
habitus, secundum quos potest quis agere cum voluerit ut dicit Commentator in III de anima. Et Augustinus in
Lib. De bono coniugali dicit, quod habitus est quo quis agit, cum tempus affuerit.
Sic ergo patet quod virtutes sunt habitus.
Et qualiter habitus distent a secunda et tertia specie qualitatis, qualiter autem a quarta differant, in promptu est:
nam figura non dicit ordinem ad actum quantum in se est.
Ex his etiam potest patere quod habitus virtutum ad tria indigemus.
Primo ut sit uniformitas in sua operatione; ea enim quae ex sola operatione dependent, facile immutantur, nisi
secundum aliquam inclinationem habitualem fuerint stabilita.
Secundo ut operatio perfecta in promptu habeatur. Nisi enim potentia rationalis per habitum aliquo modo
inclinetur ad unum, oportebit semper, cum necesse fuerit operari, praecedere inquisitionem de operatione; sicut
patet de eo qui vult considerare nondum habens scientiae habitum, et qui vult secundum virtutem agere habitu
virtutis carens. Unde Philosophus dicit in V ethic., quod repentina sunt ab habitu.
Tertio ut delectabiliter perfecta operatio compleatur. Quod quidem fit per habitum; qui cum sit per modum
cuiusdam naturae, operationem sibi propriam quasi naturalem reddit, et per consequens delectabilem. Nam
convenientia est delectationis causa; unde Philosophus, in II ethic., ponit signum habitus, delectationem in opere
existentem.
RA1
Ad primum ergo dicendum, quod sicut potestas, ita et virtus accipitur dupliciter.
Uno modo materialiter, prout dicimus, id quod possumus, esse nostram potentiam; et sic Augustinus bonum
usum liberi arbitrii dicit esse virtutem. Alio modo essentialiter; et sic neque potentia neque virtus est actus.
RA2
Ad secundum dicendum, quod mereri dupliciter accipitur. Uno modo proprie; et sic nihil aliud est quam facere
aliquam actionem unde aliquis sibi iuste acquirat mercedem.
Alio modo improprie; et sic quaelibet conditio quae facit hominem aliquo modo dignum, meritum dicitur; ut si
dicamus, quod species Priami meruit imperium, quia digna imperio fuit.

3

