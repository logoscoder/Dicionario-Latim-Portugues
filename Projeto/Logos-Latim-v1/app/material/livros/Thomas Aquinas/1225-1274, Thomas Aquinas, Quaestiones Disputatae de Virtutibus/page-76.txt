Ad undecimum dicendum, quod non potest esse quod alicui impendamus de dilectione quod debemus, si alium
quem minus diligere debemus, amplius diligamus; potest enim contingere quod in necessitatis articulo amplius
subveniatur alteri, in derogationem eius quem plus amare debemus.
RA12
Ad decimumsecundum dicendum, quod illi qui sunt in patria, sunt coniuncti ultimo fini: et ideo solum illorum
dilectio regulatur ex ipso fine; unde ordo caritatis in eis non attenditur nisi secundum propinquitatem ad Deum:
et propter hoc Deo propinquiores magis amantur. Sed in via nobis est necessarium tendere in finem; et ideo ordo
dilectionis attenditur etiam secundum mensuram auxilii, quod ex aliis consequitur ad tendendum in finem; et sic
non semper meliores magis amantur, sed attenditur etiam ratio propinquitatis, ut ex utroque coniunctim sumatur
ratio maioris dilectionis.
RA13
Et per hoc etiam patet responsio ad decimumtertium.
RA14
Ad decimumquartum dicendum, quod praelatus aliquis non potest conferre beneficia in quantum est Petrus vel
martinus, sed in quantum est magister ecclesiae; et ideo in collatione ecclesiasticorum beneficiorum non debet
attendere propinquitatem ad se, sed propinquitatem ad Deum, et utilitatem ecclesiae: sicut dispensator alicuius
familiae attendere debet, in dispensando res Domini sui, servitium quod exhibetur Domino suo, et non servitium
quod exhibetur sibi. In rebus autem propriis, sicut patrimonialibus bonis, vel quae ex industria suae personae
acquirit ut propria, debet attendi in benefaciendo ordo propinquitatis ad ipsum beneficium.
RA15
Ad decimumquintum dicendum, quod secundum ea quae pertinent proprie ad propriam personam alicuius, plus
debet exhibere dilectionis effectum parentibus quam extraneis; nisi forte in quantum in bono alicuius extranei
penderet bonum commune, quod etiam sibi ipsi imponere quisque debet: ut cum aliquis seipsum periculo mortis
exponit, ad salvandum in bello ducem exercitus, vel in civitate principem civitatis, in quantum ex eis dependet
salus totius communitatis.
Sed secundum ea quae pertinent ad aliquid ratione alicuius adiuncti, utpote in quantum est civis vel miles, plus
debet obedire rectori civitatis, vel duci, quam patri.
RA16
Ad decimumsextum dicendum, quod auctoritas Gregorii est intelligenda quantum ad illa qua ad regenerationem
spiritualem pertinent, in quibus tenemur his quos ex sacro fonte suscepimus.
RA17
Ad decimumseptimum dicendum, quod ratio illa procedit quantum ad illa quae pertinent ad socialem vitam, in
qua fundatur amicitia extraneorum.
RA18
Ad decimumoctavum dicendum, quod secundum illam dilectionem qua aliquis diligit seipsum, plus diligit
uxorem et filios, quam parentes, quia uxor est aliquid viri, et filius patris; unde dilectio quae habetur ad uxorem
et filium magis includitur in dilectione qua aliquis diligit seipsum, quam dilectio quae habetur ad patrem. Sed
hoc non est diligere filium ratione eius, sed ratione sui ipsius.
Sed secundum modum dilectionis qua diligimus aliquem ratione eius, plus diligendus est pater quam filius, in
quantum ex patre maius beneficium suscepimus, et in quantum honor filii magis dependet ex honore patris quam
e converso; et ideo in exhibitione reverentiae, et in obediendo, et in satisfaciendo voluntati eius, et in similibus,
tenetur homo magis patri quam filio; sed in subventione necessariorum plus tenetur homo filio quam parenti,
quia parentes debent thesaurizare filiis, et non e converso, ut dicitur I corinth., IV.
|a10 Articulus 10
TTA
Decimo quaeritur utrum possibile sit caritatem esse perfectam in hac vita.
TTB
Et videtur quod sic.
AG1
Quia Deus nihil impossibile homini praecipit, ut Hieronymus dicit. Sed perfectio caritatis ponitur in praecepto, ut
patet deuter., VI, 5: diliges Dominum Deum tuum ex toto corde tuo; totum enim et perfectum idem sunt. Ergo
possibile est caritatem esse perfectam in hac vita.
AG2
Praeterea, Augustinus dicit, quod perfecta caritas est ut meliora magis diligantur. Sed hoc est possibile in hac
vita. Ergo caritas potest esse in hac vita perfecta.
AG3
Praeterea, ratio amoris in quadam unione consistit. Sed caritas in hac vita maxime potest esse unum; quia qui
adhaeret Deo, unus spiritus est, ut dicitur I corinth., VI, 17.
Ergo caritas in hac vita potest esse perfecta.
76

