personarum acceptor. Sic gratia non respicit condiciones personales, Cor. I: videte vocationem vestram, fratres,
quia non multi sapientes etc., sed respicit tantum condiciones divinas, ys. Lxv: super quem requievit spiritus
meus etc.. Sortis est ius conferre, Ps.: sorte divisit illis terram etc.. Sic gratia confert ius canonicum celestis
(regni), Rom. VIII: quicumque spiritu Dei aguntur hi filii Dei sunt; ioh. I: dedit eis potestatem filios etc.; Col. I:
qui dignos nos fecit in partem sortis sanctorum. Sortis est contradictiones dirimere, Prov. XVIII: contradictiones
comprimit sors. Sic gratia dirimit contradictiones carnis et spiritus, subiciendo carnem spiritui, sensualitatem
rationi, nam iebuseus subiugatus est etsi non exterminatus. Sequitur: super mathiam. Mathias interpretatur
donatio Domini, nam Dominus donavit eum ecclesie sue ut ducem, doctorem, mediatorem.
Dico quia Dominus donavit ut ducem, ys. LV: ecce testem populis meis dedi eum, ducem ac preceptorem
gentibus; ut doctorem, ioel II: letamini in Domino Deo vestro, qui dedit vobis doctorem iustitie; ut mediatorem,
scilicet inter Deum et populum, ys. XVI: dedi te in fedus populi mei ut suscitares terram; Deut. V: ego sequester
et medius fui inter Deum et vos. Est etiam duci obediendum, doctori credendum, mediatori adherendum. In
civitate viri litterati sunt sicut duces, doctores et mediatores.
Duces in consiliis. Consiliarii enim sunt sicut oculus civitatis. Avicenna: oculus habet elevationem super omnia
membra corporis, scilicet ut dirigat ea. Ez. III: fili hominis, speculatorem dedi te domus Israel.
Ideo Matth. VI: lucerna corporis tui, id est civitatis, est oculus tuus etc.. Augustinus X confessionum: oculi sunt
ad noscendum in sensibus principes. Sicut enim in celo est triplex ierarchia Angelorum, scilicet superior, media
et inferior, sic in civitate consiliarii vel iudices, milites et populus. Nam primo apud Romanos Romulus divisit
civitatem in senatores, milites et populum. Sed quales esse debeant dicitur exodi XVIII: provide de omni plebe
viros sapientes et timentes Deum, in quibus sit veritas et qui oderint avaritiam. Sapientes in cavendis periculis,
Eccl.: inventus est in ea vir pauper et sapiens et liberabit urbem per sapientiam etc.. Timentes Deum in legibus
condendis, ys. X: ve qui condunt legem etc.. In quibus sit veritas in iudiciis faciendis, Mal. II: lex veritas etc.. Et
qui oderint avaritiam in civitatis commodis procurandis, tullius: unicuique nostrum cari sunt parentes, cari sunt
liberi, propinqui, familiares, sed omnes omnium caritates patria una complexa est. Idem tullius: naturam ducem
sequi debemus et utilitates communes in medium afferre. Idem tullius: nullum vicium est tetrius quam avaritia,
presertim principibus et rem publicam gubernantibus. Idem tullius: qui rei publice profuturi sunt duo Platonis
precepta teneant, scilicet ut magis commodum rei publice quam proprium attendant, et ut de toto corde rei
publice curam habeant non de parte tantum, unde ait: qui parti civium consulunt et partem negligunt, in civitatem
inducunt seditionem atque discordiam. Idem tullius: patrie salutem patris saluti preponere debes. Ideo quilibet
civis totum se debet offerre communitati. Crisostomus: unumquemque ad communem utilitatem uti oportet his
que habet, sive sapientia, sive principatu, sive divitiis. Unde tullius: apud Platonem iustissime illa civitas
ordinata traditur in qua quisque proprios nescit affectus.
Doctores iustitie in causis, II par. XIX: videte quid faciatis; non enim hominis exercetis iudicium sed Dei. Videte
quid faciatis in causis suscipiendis, bernardus: iustus iudex iniustas causas non recipit.
Gregorius etiam super iob in moralibus: iustus iudex iniustas causas non suscipit nec pro iniustitia verba dare
consentit. Et non solum (in) theologia sed etiam hoc in vestra lege habetur. Dicitur enim codice de iudiciis, rem
novam par. Patroni: non autem sibi credita causa, cognita quod improba sit vel penitus desperata et mendacibus
allegationibus composita, ipsi scientes prudentesque mala conscientia liti patrocinantur, sed et si, certamine
procedente, aliquid tale sibi cognitum fuerit, a causa recedant, ab huius communione sese penitus separantes.
Sed peius est quod dicitur ys. I: pupillo non iudicant, et causa vidue non ingreditur ad eos. Item: videte quid
faciatis in causis prosequendis, Deut. XVI: iuste quod iustum est exequeris. Non debet ibi esse ignorantia vel
negligentia, ignorantia siquidem annumeratur culpe, ut dicitur ff. Ambrosius, gravissime peccas quia ignoras,
quia secundum Augustinum: plerumque ignorantia iudicis fit calamitas innocentis. Item negligentia, quia
secundum Ier. XVII: maledictus qui facit opus Dei negligenter. Item in eis terminandis, nam tot fiunt exceptiones
et terminorum prolongationes quod raro pervenitur ad finem, Abac. I: lacerata est et non pervenit usque ad finem
iudicium; ys. XXIV: transgressi sunt legem meam, scilicet prolongando litem - lex enim est ad terminandum
litem -, mutaverunt ius scilicet falsum intellectum dando legi, dissipaverunt fedus sempiternum, id est
promissionem de vita eterna quam fecerat Deus si ius servassent.
Ys. I: querite iudicium etc., et infra: et venite et arguite me, scilicet nisi benefecero vobis. Sed iam videtur
impletum illud Dan.
VIII: propter peccata prosternetur veritas. Unde Os. IV: non est veritas, non est misericordia, non est scientia Dei
in terra. Ys. LIX: corruit in platea veritas, et equitas non potuit ingredi.
Mediatores in discordiis, Prov. XII: qui pacis ineunt consilia sequitur eos gaudium; Eccli. XXV: in tribus
beneplacitum est spiritui meo, que sunt probata coram Deo et homine: concordia fratrum, id est civium, amor
proximorum, id est vicinorum, vir et mulier, quantum ad pacem domus. Ecce pax civitatis, vicinie et familie.
Talem pacem habundare, ys. XXXII: sedebit, etc..

8

