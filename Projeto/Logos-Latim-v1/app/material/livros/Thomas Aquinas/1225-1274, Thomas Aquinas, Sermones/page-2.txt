quo immolatur Christus, et qui transitum vitiorum ad virtutem exposcit, et libertatem efficit spiritualium
Hebraeorum.
O esca satiabilis non execrabilium, et quae fidei masticationem et devotionis saporem exquirit et unionem
charitatis, et non dentibus exterioribus sed fidei articulis dividentem. O viaticum peregrinationis usque ad
montem virtutum viatores adducens. O panis vivus in coelo genitus, in utero vero virginis fermentatus, in
patibulo crucis excoctus, in altari appositus, in speciebus reconditus, cor meum in bonum confirma et in semita
hujus viae consolida, mentem meam laetifica, cogitationes emunda. Hic est panis, et verus, qui sumitur et non
consumitur, sumitur et non digeritur, convertit et non convertitur, reficit et non deficit, perficit et sufficit ad
salutem, praestat vitam, confert gratiam, culpam remittit, enervat concupiscentiam.
Cibus mentium, cibus fidelium qui intellectum illustrat, affectum inflammat, defectum purgat, desiderium
sublimat. O calix suavitatum a devotis epotandus. O calix calidus, calix in Christi sanguinem confirmatio
testamenti, vetus fermentum expurga imple spiritum mentis nostrae ut simus nova conspersio epulantes in
azymis sinceritatis et veritatis. O vere ferculum Salomonis, consolationis coenaculum, praesentis tribulationis
pulmentarium, alimentum delectationis, et panis aeternae felicitatis pignus, unitatis fomes, virtutum cibus,
pabulum suavitatis, signaculum sanctitatis. Numquid parvitas hostiae ad humilitatem non refertur, rotunditas ad
obedientiam, ad parcimoniam exilitas, candor ad puritatem, carentia fermenti ad benevolentiam, ad patientiam,
ad charitatem decoctio, ad discretionem Scriptura, sensus ad permanentiam, circulus ad consummationem? o
panis pinguis et azyma, o altissimae latibulum potestatis. Sub speciebus enim visibilibus et rebus exiguis res
admirabiles et prorsus eximiae continentur.
O corpus et anima, divina substantia inseparabilis ab utroque. Cujus in hoc sacramento mirifico declarantur
magnalia, siquidem fidei ejus, bone Jesu. Accidentia sola post consecrationem subsistunt; quod sumitur, et non
convertitur, non minuitur, non augetur, quod ab omnibus totum sumitur, quantum ab uno tantum a mille,
quantum a mille tantum ab uno.
Quod in multis altaribus, et constantibus et confractis particulis totum adest, quod caro tua in veritate sumitur et
sanguis tuus in veritate bibitur. Et tu es sacerdos et hostia, et sanctorum adest praesentia Angelorum, qui tuam
extollunt magnificentiam et singularem praedicant majestatem.
Tua haec est potentia, Domine, qui facis mirabilia magna solus, excedens sensum et intellectum, et ingenium et
rationem et imaginationem, qui instituisti et commisisti discipulis hoc sacramentum miraculis plenum. Non
accedas ergo ad mensam terribilem absque reverentia devotionis et dilectionis fervore; non absque actuali
poenitentia et memoria redemptionis. Agnus enim sine macula, sine contagione et sorde peccati, in azymis est
sumendus. Non desit accedentis confessionis lavacrum, fidei fundamentum, charitatis incendium, passionis
acetum, probationis judicium. Sic accede ad dominicam coenam ad mensam pinguedine plenam et virtute
refertam, ut demum pervenias ad nuptias veri agni in quibus inebriabimur ab ubertate domus Dei, regem gloriae
deumque virtutum in decore suo visuri, et panem in regno patris gustaturi, praestante Domino nostro Jesu
Christo, cujus virtus et imperium sine fine permanet in saecula saeculorum.
Amen.
|+2 Sermo 2
Petite et accipietis. Dicit apostolus ad Romanos quod orare debeamus saepius ignoramus. Ideo advocatus noster
Jesus Christus de quo johannes in canonica sua: advocatum habemus ad patrem Jesum Christum, et hunc justum,
et ipse est propitiatio pro peccatis nostris, iste advocatus invitat hodie nos ad petendum, et promittit nobis dare,
imo jurat nobis dare, dummodo petamus in nomine salvatoris quae sunt necessaria nostra saluti.
Unde in principio evangelii hodierni ita dicitur: amen, amen dico vobis si quid petieritis patrem in nomine meo,
dabit vobis.
|#2 Pars 2
Iste advocatus noster incitat nos ad petendum, et docet nos formare petitionem nostram. Secundum hoc in verbis
istis tria tangit. Primo ad petendum nos invitat: petite; secundo, de impetrando nos assecurat; et accipietis; et
tertio ut recte petamus quod nobis est necessarium certificat: ut gaudium vestrum, ait, sit plenum, quia alibi
dicitur: omni habenti dabitur, et abundabit, et in Luca: petite et accipietis; quaerite et invenietis; pulsate, et
aperietur vobis. Petite confidenter, et: accipietis donum fortunae quo corpus sustentatur; quaerite diligenter, et:
invenietis bonum gratiae quo anima reficitur; pulsate incessanter, et aperietur vobis janua gloriae, ut gaudium
vestrum impleatur.
Primo ergo invitat nos Dominus in verbis istis ad petendum, in quo notatur summa ejus curialitas, qui ita
curialiter ad petendum nos invitat.
Quatuor autem sunt quae multum nos debent movere ad petendum: primum, nostra inopia et necessitas;
secundum, summa Christi liberalitas; tertium, petendi temporis opportunitas; quartum, impetrandi securitas.
Primum dico quod debet nos movere ad petendum est nostra inopia, seu necessitas.
Nihil enim habemus boni a nobis, sed a Deo. Apostolus: quid habes, scilicet boni, quod non accepisti. Si
accepisti, quid gloriaris quasi non acceperis.
2

