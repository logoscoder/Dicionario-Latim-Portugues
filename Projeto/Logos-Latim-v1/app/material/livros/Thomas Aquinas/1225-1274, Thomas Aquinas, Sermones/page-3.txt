Peccator nihil habet a seipso, nisi peccatum suum, et qui in peccato mortali est perdit totum quidquid facit, quia
ut ait Jacobus in canonica sua: si quis totam legem servaverit, offendat autem in uno, reus omnium factus est.
Qui offendit Deum, mandata ejus transgrediendo, ita damnabitur pro uno peccato, sicut pro pluribus. Vel, qui
offendit in uno largitore omnium bonorum Christo, reus omnium factus est, id est, omnium malorum
detrimentum patietur. Vel, qui offenderit in uno, scilicet contra praeceptum charitatis, quia charitas est mater
omnium virtutum, factus est aliarum virtutum: reus, sicut qui patrem familias offendit, per consequens et totam
familiam.
Peccator ergo qui jacet in multis peccatis in magna miseria est positus, quia non cognoscit suos defectus, quem
plane redarguit johannes in Apocalypsi: dicis quia dives sum, et locuples, et nullius egeo, et nescis quia miser es,
et miserabilis, et pauper, et nudus, et caecus.
Dicis quia dives sum in scientiis, locuples in divitiis, nullius egeo, quia sanus et fortis, et nescis quia miser es per
culpae commissionem, miserabilis per bonorum gratuitorum amissionem, pauper per virtutum spoliationem,
caecus per tui non cognitionem, nudus per infamiam. Omnia mala facit peccatum. Ergo ad petendum primo nos
debet movere nostra inopia et necessitas quae tanta est quod nihil boni habemus a nobis, imo solum peccata et
defectus, et quidquid boni habemus, a Deo habemus.
Secundum quod debet nos movere ad petendum est summa Christi liberalitas.
Ipse est enim bonorum omnium largissimus distributor, qui signatur per illum regem Assuerum, de quo legitur
quod dixit esther reginae: si dimidium regni mei petieris, dabo tibi. Iste non dat amicis suis partem regni sui, sed
totum regnum suum. Ille regnavit super centum viginti provincias, iste regnat super totum mundum. Ergo plus
quam Assuerus.
Ipse est qui dat curialiter, generaliter, abundanter. Ista tria notantur in quadam auctoritate quam dicit Jacobus: dat
omnibus abundanter, et non improperat.
Dat, non vendit: ecce curialitas; omnibus: ecce abundantia; et non improperat: ecce libertas. Donum ejus non est
donum insipientis de quo dicitur: donum insipientis non erit tibi utile; dabit, et improperabit tibi. Ibi non habet
locum illud vulgare dictum: ad bonum petitorem, bonum refutatorem; sed: ad bonum petitorem, largissimum
datorem.
Omne enim datum optimum, et omne donum perfectum desursum est descendens a patre luminum. Datum
bonum est donum fortunae: datum melius, donum naturae; optimum, donum gratiae; perfectum, donum gloriae.
Ipse dat omnia ista dona. Plus paratus est dare quam nos accipere, de quo Gregorius: erubescat humana pigritia,
quia plus vult Deus dare quam nos accipere; plus vult misereri, quam nos a miseria liberari.
Et tamen, cum tanta sit ejus curialitas, de quibusdam conqueritur qui nolunt petere, cum dicat beatus Gregorius
de eo: non se denegat qui se offert omnibus petentibus multum dare. Scit enim quia multum indigemus. Sine eo
nihil possumus.
Tertium quod debet nos movere ad petendum est temporis opportunitas. Qui habet aliquid facere in curia alicujus
principis servat tempus opportunum, quando Dominus est laetus, et familia laeta. Sic modo tempus est
opportunum petendi, quando Dominus noster Jesus Christus per carnis nostrae representationem vadit ad curiam
coelestem, rogaturus pro nobis patrem. Unde modo sunt dies rogationum, in quibus vult Deus quod rogemus
eum, quia, ipso ascendente in coelum, laetantur angelici cives, et omnes coeli barones. Et ideo, quia tempus est
modo opportunum, non expectemus cum divite epulone, qui tarde petiit guttam aquae, nec impetravit; nec cum
fatuis virginibus quibus clausa est janua. Propter hoc dicitur in Psalmo: venit tempus miserendi ejus.
Pro hac orabit ad te omnis sanctus. Pro hac, scilicet peccatorum remissione, ut Deus remittat peccata nostra. Ad
hoc enim datus est spiritus sanctus, et ad hoc est petendus. Unde in matthaeo: si vos, cum sitis mali, nostis bona
dare filiis vestris, quanto magis pater vester coelestis dabit spiritum bonum petentibus se.
Quartum est impetrandi securitas, et istud sequitur ex tribus primis habitis, quia ex quo est tanta inopia nostra et
necessitas, tanta Dei benignitas, et ad petendum temporis opportunitas, patet haberi impetrandi securitas. Unde in
canonica johannis; haec est fiducia quam habemus ad Deum, ut quodcumque petierimus, audiet nos. Glossa
dicit: si petamus necessaria saluti nostrae.
Verum quia hodie multi ad petendum et orandum sunt pigri, ideo duo alia super omnia movere nos debent ad
petendum, scilicet orationis pretiositas, et ingens necessitas. Pretiositas, quia cum ista tria bona, jejunium,
eleemosyna, oratio, sint nos ordinantia ad vitam aeternam habendam, oratio est dignior, quia jejunium et
eleemosyna sunt respectu ejus quod est juxta nos, oratio est respectu ejus quod est supra nos.
Unde est dignior, quia ad Deum vadit, et ibi mandatum peragit quo caro pervenire nequit.
Necessitas orandi patet ex tribus propter quae clamant homines, propter ignem, aquam, latrones. Ignis luxuriae
nos infestat; aqua avaritiae nos molestat; latrones infernales nos infestant et molestant; et ideo quia tot in
praesenti habemus impugnatores, frequenter ad Deum debemus mittere orationes, ut in praesenti audiat nos per
gratiam, in futuro largiatur nobis vitam aeternam.
|#3 Pars 3

3

