|#1 Pars 1
Omnia parata sunt, venite ad nuptias. In evangelio hodierno recitatur quod quidam rex fecit nuptias filio suo et
misit hora caenae dicere invitatis ut venirent quia omnia parata sint. Spiritualiter rex iste Deus pater, de cujus
familia sunt omnes christiani fideles; ejus filius, Christus humanatus; servi, praedicatores ejus; nuptiae, coelestes
divitiae Christo et servis suis paratae. Secundum hoc tria tanguntur in verbis istis: primo Dei largitas, curialitas et
familiaritas. Largitas patet in omnia parando: omnia, ait, parata sunt; curialitas in invitando: venite; familiaritas:
ad nuptias.
|#2 Pars 2
Primo patet ejus largitas, cum dicit: omnia parata sunt.
Quae omnia? locus spatiosus, cibus pretiosus, servus speciosus; locus paratus ad recipiendum, cibus bonus ad
reficiendum, servus habilis ad ministrandum. Primo paratur locus spatiosus et magnus ut omnes volentes intrare
recipiat; in cujus figura dicitur in Genesi, ubi loquitur Rebecca servo Abrahae: apud nos est locus spatiosus ad
manendum. Locus ille non ab homine vel Angelo paratur, sed a Deo patre et Christo filio ejus, et certe magnum
quid est quando pauperi paratur locus in nuptiis a Domino.
De hoc joannes: vado vobis parare locum. Et, ne forte excusationem aliquam praetendamus, paratus est nobis a
principio mundi talis ac tantus locus in quo qui semel intravit nunquam exire vellet. Psalmus: parata sedes tua,
Deus, etc.. Propter retardantes et ingredi nolentes increpat Dominus in figura hujus quod subjunctum est in prima
auctoritate, ubi ait puella Rebecca servo Abrahae: ingredere, benedicte Domini; cur foris stas? paravi domum tibi
et camelis; quasi dicat: paravi locum justis et peccatoribus, quantumcumque foris sint, poenitere tamen
volentibus. O quam alius malus locus paratus est peccatoribus ad nuptias istas venire nolentibus. De quo
Psalmus: ignis, sulphur, et cet.. Item, paratur cibus pretiosus ut omnes reficiat. Ipse enim Deus pater mensam
propriis manibus ponit. Psalmus: parasti in conspectu meo mensam.
Ipse cibum ponit in dulcedine summa. Psalmus: parasti in dulcedine tua, et cet.. Non est homo ita stultus in
mundo qui non vellet dedisse quidquid habet in terra ut posset habere panem quem, si gustasset semel, omni
tempore vitae suae haberet quidquid vellet, sine aliquo labore et sine aliqua sumptuositate. Talis est refectio
mensae divinae. Sapientia, X: panem de caelo praestitisti eis habentem omne delectamentum saporis, deserviens
uniuscujusque voluntati. Item, paratus est servus habilis et speciosus ut in omnibus serviat, coetus angelicus, imo
ipse Dei filius; de quo Lucae XIII: praecinget se, faciet illos discumbere et transiens ministrabit illis, et cet..
Tunc magna gloria erit pauperibus et abjectis quando ministrum habebunt filium summi regis et totum
conjunctum exercitum, scilicet regis aeterni. Sic igitur parata sunt omnia, scilicet locus, cibus, servus, quae
quidem tria. In figura hujus habetur tertio regum, X: videns regina Saba sapientiam Salomonis et domum
suam...p ecce locus et: cibus mensae ejus, ecce: habitacula servorum et cibos: ministrantium et: vestes eorum;
ecce: servus non habebat ultra spiritum.
Secundum, invitantis benignitas. Venite, ait. Magna est curialitas quando rex regum et Dominus dominorum
invitat nos ad nuptias suas. Lucae IX: misit servum suum hora caenae dicere invitatis ut venirent quoniam parata
sunt omnia; et in matthaeo: dicite invitatis: ecce prandium meum paravi. Licet autem invitantis sit tanta
curialitas, multi tamen venire contemnunt; quod satis ostenditur in evangelio hodierno. Cum enim dixisset
Dominus: omnia parata sunt, venite ad nuptias...p illi autem neglexerunt...p rex autem, cum audisset, iratus est et
perdidit homicidas et civitates eorum destruxit, dicens: nuptiae quidem paratae sunt, sed qui invitati erant non
fuerunt digni. Dicit tamen: venite, filii; venite, servi; venite, amici. Tales solent ad nuptias invitari.
Filii sunt innocentes, servi poenitentes, amici contemplantes.
Filii sunt innocentes qui magis in seipsis similitudinem patris repraesentant; qui dicuntur filii regis aeterni
quoniam ipsis, tanquam (ejus) voluntati se conformantibus debetur hereditas regni coelestis; de quibus apostolus
ad Galatas: quod si filii et heredes, heredes regni, Christi autem coheredes. Item, servi sunt poenitentes,
praeceptis Dei humiliter obedientes et eidem in labore poenitentiae servientes. De quibus Rom. VI: nunc vero
liberati a peccato, servi autem facti Deo, habetis fructum in sanctificationem, finem vero vitam aeternam. Item
amici Dei sunt contemplantes, secretis Dei tanquam sibi familiares assistentes, de quibus joannes, XIII: jam non
dicam vos servos, sed amicos meos, quia omnia quaecumque audivi a patre meo nota feci vobis. Dicit ergo
amicis, servis et filiis: venite, o filii, reverenter ut erudiamini; venite, amici, festinanter ut reficiamini; venite,
servi, confidenter ut recipiamini. Venite, filii, reverenter ut doceamini vos tenere perfectam innocentiam.
Psalmus: venite, filii; audite me, et cet.. In quibus verbis docet nos propheta in quibus consistit vera innocentia;
quoniam nec loquendo malum occulte nec loquendo dolum manifeste. Item, venite, amici, festinanter ut
coronemini tanquam spirituales amici in nuptiis filii mei. Lucae IX dictum est cuidam: amice, ascende superius
et fiet tibi honor coram omnibus simul discumbentibus; et certe magnus honor est portare coronam in nuptiis
regis aeterni. Cantic. X: veni de Libano, sponsa; scilicet, o anima christiana, veni, coronaberis.
Item, venite, servi, confidenter ut reficiamini, quia diu laborastis pro me, famem et sitim sustinuistis, matthaei
IX: venite ad me, omnes qui laboratis et onerati estis et ego reficiam vos. Sic ergo dicit Dominus venite

5

