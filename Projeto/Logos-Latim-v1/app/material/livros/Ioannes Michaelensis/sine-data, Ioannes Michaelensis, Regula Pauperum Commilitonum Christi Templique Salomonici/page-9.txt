XXX.— De numero equorum et armigerorum.
[0865D] Unicuique vestrorum militum tres equos licet habere, quia domus Dei templique Salomonis
eximia paupertas amplius non permittit impraesentiarum augere, nisi cum magistri licentia.

XXXI.— Nullus armigerum gratis servientem feriat.
Solum autem armigerum singulis militibus eadem causa concedimus. Sed si gratis et charitative ille
armiger cuiquam militi fuerit, non licet ei cum verberare, nec etiam qualibet culpa pereutere.

XXXII.— Qualiter ad tempus remanentes recipiantur.
Omnibus militibus servire Jesu Christo animi puritate in eadem domo ad terminum cupientibus, [0866A]
equos in tali negotio quotidiano idoneos, et arma, et quidquid ei necessarium fuerit, emere fideliter jubemus. Deinde
vero, ex utraque parte aequaliter servata, bonum et utile appreciari equos judicavimus. Habeatur itaque pretium in
scripto, ne tradatur oblivioni: et quidquid militi, vel ejus equis, vel armigero, erit necessarium, adjunctis et ferris
equorum secundum facultatem domus, ex eadem domo fraterna charitate impendatur. Si vero interim equos suos miles
aliquo eventu in hoc servitio amiserit, magister, prout facultas domus hoc exigit, alios administrabit. Adveniente autem
termino repatriandi, medietatem pretii ipse miles divino amore concedat, alteram ex communi fratrum, si ei placet,
recipiat.

XXXIII.— Quod nullus juxta propriam voluntatem incedat. [0866B]
Convenit his nempe militibus, qui nihil sibi Christo charius existimant, propter servitium, secundum
quod professi, et propter gloriam summae beatitudinis, vel metum gehennae, ut obedientiam indesinenter magistro
teneant. Tenenda est itaque, ut mox, ubi aliquid imperatum a magistro fuerit, vel ab illo cui magister mandatum dederit,
sine mora, ac si divinitus imperetur, moram pati nesciant in faciendo De talibus enim ipsa Veritas dicit: Ab auditu auris
obedivit mihi (Psal. XVII).

XXXIV.— Si licet ire per villam sine jussu magistri.
Ergo hospitales milites propriam voluntatem relinquentes, [0866C] et alios ad terminum servientes,
deprecamur, et firmiter eis jubemus, ut sine magistri licentia, vel cui creditum hoc fuerit, in villam ire non praesumant,
praeterquam noctu ad sepulcrum, et ad stationes quae intra muros sanctae civitatis continentur.

XXXV.— Si licet eum ambulare solum.
Hi vero ita ambulantes, non sine custode, id est milite aut fratre remanente, nec in die nec in nocte iter
inchoare audeant. In exercitu namque postquam hospitati fuerint, nullus miles, vel armiger, aut alius, per atria aliorum
militum causa videndi, vel cum aliquo loquendi, sine jussu, ut dictum est superius, incedat. Itaque consilio affirmamus,
[0866D] ut in tali domo ordinata a Deo, nullus secundum proprietatem militet aut quiescat: sed secundum magistri
imperium totus sic incumbat, ut, illam Domini sententiam imitari valeat, qua dicit: Non veni facere voluntatem meam,
sed ejus qui me misit (Joan. V).

XXXVI.— Ut nullus nominatim quod ei necessarium erit quaerat.

