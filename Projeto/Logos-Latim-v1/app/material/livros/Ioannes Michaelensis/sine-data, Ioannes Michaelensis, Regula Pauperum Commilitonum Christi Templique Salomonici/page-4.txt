Dionysii de Remis, abbas sancti Stephani de Divione, abbas Moles . . . . [Molismensis]; supra nominatus abbas
Bernardus Claraevallensis non defuit, cujus sententiam prescripti libera voce collaudabant. Fuerunt autem et magister
Albericus [0860A] Remensis, et magister Fulgerius, ac complures alii, quos longum esset enumerare. Caeterum vero de
non litteratis idoneum nobis videtur ut testes amatores veritatis adducantur in medium. Comes Theobaudus, comesque
Nivernensis, ac Andreas de Bandinento, intentissima cura quod erat optimum scrutantes, quod eis videbatur absurdum
temperantes, in concilio sic assistebant. Ipse vero magister militiae, Hugo nomine, revera non defuit, et quosdam de
fratribus suis secum habuit, verbi gratia, fratrem Godefridum, fratrem Rorallum, fratrem Gaufridum Bisol, fratrem
Paganum de Monte Desiderii, Archembaudum de Sancto Amano. Iste vero magister Hugo cum suis discipulis modum
et observantiam exiguae inchoationis sui militaris ordinis, qui [0860B] ab illo qui dicit: Ego principium, qui et loquor
vobis (Joan. VIII), sumpsit exordium, juxta memoriae suae notitiam supra nominatis Patribus intimavit. Placuit itaque
concilio, ut consilium ibi lima et consideratione divinarum Scripturarum diligenter examinatum, tamen cum providentia
papae Romanorum ac patriarchae Hierosolymitarum, nec non etiam assensu capituli pauperum commilitonum Templi,
quod est in Jerusalem, scripto commendaretur, ne oblivioni traderetur, et inenodabiliter servaretur ut recto cursu ad
suum conditorem, cujus dulcedo tam mel superat, ut ei comparatum velut absynthium sit amarissimum, pervenire digne
mereantur, praestante cui militant, et militare queant per infinita saeculorum saecula. Amen.

INCIPIT REGULA PAUPERUM COMMILITONUM SANCTAE CIVITATIS. [0859]

I.— Qualiter divinum officium audiant. [0859C]
Vos quidem propriis voluntatibus abrenuntiantes, atque alii pro animarum salute vobiscum ad terminum
cum equis et armis summo regi militantes, matutinas, et omne servitium integrum, secundum canonicam iustitutionem,
ac regularium doctorum sanctae civitatis consuetudinem, pio ac puro affectu audire universaliter studeatis. Idcirco
vobis, venerabiles fratres, maxime debetur, quia praesentis vitae luce despecta, contemptoque vestrorum corporum
cruciatu, saevientem mundum pro Dei amore vilescere perenniter promisistis; divino cibo refecti ac satiati, et dominicis
praeceptis eruditi et firmati, post mysterii divini consummationem nullus pavescat [0859D] ad pugnam, sed paratus sit
ad coronam.

II.— Quot orationes Dominicas, si Dei servitium audire nequiverint, dicant.
Caeterum, si aliquis frater negotio orientalis [0860C] Christianitatis forte remotus (quod saepius evenisse
non dubitamus) pro tali absentia Dei servitium non audierit: pro matutinis, tredecim orationes Dominicas; ac pro
singulis horis, septem; sed pro vesperis, novem dicere collaudamus, ac libera voce unanimiter affirmamus. Isti etenim
in salutifero labore ita directi, non possunt accurrere hora competenti ad divinum officium. Sed, si fieri potest, horae
constitutae non praetereant ante institutum debitum.

III.— Quid agendum pro fratribus defunctis.
Quando vero quilibet fratrum remanentium, morti, quae nulli parcit, impendit quod est impossibile
auferri: capellanis ac clericis vobiscum ad terminum charitative summo sacerdoti servientibus, creditum [0860D]
officium et missam solemniter pro ejus anima Christo animi puritate jubemus offerre, fratres autem ibi astantes, et in
orationibus pro fratris defuncti salute pernoctantes, centum orationes Dominicas [0861A] usque ad diem septimum pro
fratre defuncto persolvant; ab illo die quo eis obitus fratris denuntiatus fuerit, usque ad praedictum diem, centenarius
numerus perfectionis integritatem cum fraterna observatione habeat. Adhuc nempe divina ac misericordi charitate
deprecamur, atque pastorali auctoritate jubemus, ut quotidie, sicuti fratri in vicibus dabatur et debetur, ita quod est
necessarium sustentationi hujus vitae, in cibo et potu tantum, cuidam pauperi donec ad quadragesimum diem
impendatur. Omnes enim alias oblationes, quas in morte fratrum, et in Paschali solemnitate, caeterisque solennitatibus,
Domino, pauperum commilitonum Christi spontanea paupertas indiscrete reddere consueverat, omnino prohibemus.

IV.— Capellani victum et vestitum tantum habeant. [0861B]

