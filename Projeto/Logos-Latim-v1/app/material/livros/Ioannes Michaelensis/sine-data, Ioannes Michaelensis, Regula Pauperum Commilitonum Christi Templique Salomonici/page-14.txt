LXIV.— De fratribus qui per diversas provincias proficiscuntur.
Fratres vero qui per diversas provincias diriguntur, Regulam, in quantum vires expetunt, servare in cibo
et potu et caeteris studeant, et irreprehensibiliter vivant, ut ab his qui foris sunt bonum testimonium habeant, religionis
propositum nec verbo nec [0871B] actu polluant, sed maxime omnibus, quibus se conjunxerint, sapientiae et bonorum
operum exemplum et condimentum praebeant. Apud quem hospitari decreverint, fama optima sit decoratus: et, si fieri
potest, domus hospitis in illa nocte non careat lumine, ne tenebrosus hostis occisionem, quod absit! inferat. Ubi autem
milites non excommunicatos congregari audierint, illuc pergere, non considerantes tam temporalem utilitatem quam
aeternam animarum illorum salutem, dicimus. Illis autem fratribus in ultramarinis partibus spe subvectionis ita directis,
hac conventione eos qui militari ordini se jungere perenniter voluerint recipere collaudamus: ut in praesentia episcopi
illius provinciae uterque conveniat, [0871C] et voluntatem petentis praesul audiat. Audita itaque petitione, mittat eum
frater ad magistrum et ad fratres qui sunt in Templo quod est in Jerusalem, et si vita ejus est honesta talique consortio
digna, misericorditer suscipiatur, si magistro et fratribus bonum videtur. Si vero interim obierit, pro labore et
fatigatione, quasi uni ex fratribus, totum beneficium et fraternitas pauperum et commilitonum Christi ei impendatur.

LXV.— Ut victus aequaliter omnibus distribuatur.
Illud quoque congrue et rationabiliter manutenendum censemus, ut omnibus fratribus remanentibus
victus secundum loci facultatem aequaliter tribuatur: non enim est utilis personarum acceptio, sed infirmitatum
necessaria est consideratio.

LXVI.— Ut milites Templi decimas habeant. [0871D]
Credimus namque relictis affluentibus divitiis vos spontaneae paupertati esse subjectos, unde decimas
vobis communi vita viventibus juste habere hoc modo demonstravimus. Si Episcopus Ecclesiae, cui decima juste
debetur, vobis charitative eam dare voluerit, assensu communis capituli de illis decimis quas tunc Ecclesia possidere
videtur vobis tribuere debet. Si autem laicus quilibet adhuc illam vel ex patrimonio suo damnabiliter amplectitur, et
seipsum in hoc valde redarguens, vobis eamdem reliquerit, ad nutum ejus qui praeest tantum, sine consensu capituli id
agere potest.

LXVII.— De levibus et gravibus culpis.
Si aliquis frater loquendo, vel militando, aut aliter, [0872A] aliquid leve deliquerit, ipse ultro delictum
suum satisfaciendo magistro ostendat. De levibus, si consuetudinem non habeant, levem poenitentiam habeat. Si vero
eo tacente per aliquem alium culpa cognita fuerit, majori et evidentiori subjaceat disciplinae et emendationi. Si autem
grave erit delictum, retrahatur a familiaritate fratrum, nec cum illis simul in eadem mensa edat, sed solus refectionem
sumat. Dispensationi et judicio magistri totum incumbat, ut salvus in judicii die permaneat.

LXVIII.— Qua culpa frater non amplius recipiatur.
Ante omnia providendum est ne quis frater potens aut impotens, fortis aut debilis, volens se exaltare et
paulatim superbire, ac culpam suam defendere indisciplinatus maneat: sed, si emendare noluerit, ei [0872B] districtior
correptio accedat. Quod si piis admonitionibus, et fusis pro eo orationibus, emendare noluerit, sed in superbia magis ac
magis se erexerit, tunc, secundum Apostolum, de pio eradicetur grege: Auferte malum ex vobis (I Cor. V); necesse est
ut a societate fratrum fidelium ovis morbida removeatur. Caeterum magister, qui baculum et virgam manu tenere debet
(baculum videlicet, quo aliorum virium imbecillitates sustentet, virgam quoque qua vitia delinquentium zelo
rectitudinis feriat), consilio patriarchae et spiritali consideratione id agere studeat, ne, ut ait beatus Maximus, aut
solutior lenitas cohibentiam peccantis, aut immoderata severitas a lapsu non revocet delinquentem.

