Hoc, fratres, valde cavendum atque timendum est, ne aliquis ex Christi militibus homini excommunicato
nominatim ac publice, aliquo modo se jungere, aut res suas accipere praesumat, ne anathema maranatha similiter fiat.
Si vero interdictus tantum fuerit, cum eo participationem habere, et rem suam caritative accipere, non immerito licebit.

LVIII.— Qualiter milites saeculares recipiantur.
Si quis miles ex massa perditionis, vel alter saecularis, saeculo volens renuntiare, vestram
communionem et vitam velit eligere, non ei statim assentiantur, sed juxta illud Pauli, probate spiritus si ex Deo sunt, et
sic ei ingressus concedatur. Legatur igitur [0870B] regula in ejus praesentia: et si ipse praeceptis expositae Regulae
diligenter obtemperaverit, tunc si magistro et fratribus eum recipere placuerit, convocatis fratribus desiderium et
petitionem suam cunctis animi puritate patefaciat. Deinde vero terminus probationis in consideratione et providentia
magistri, secundum honestatem vitae potentis, omnino pendeat.

LIX.— Ut omnes fratres ad secretum consilium non vocentur.
Non semper omnes fratres ad consilium convocare jubemus: sed quod idoneos et consilio providos
magister cognoverit. Cum autem de majoribus tractare voluerit, ut est dare communem terram, [0870C] vel de ipso
ordine disceptare, aut fratrem recipere; tunc omnem congregationem, si magistro placet, convocare est competens;
auditoque communis capituli consilio, quod melius et utilius magister consideraverit, illud agatur.

LX.— Quod cum silentio orare debeant.
Orare fratres, prout animi et corporis affectus postulaverit, stando vel sedendo, tamen summa cum
reverentia, simpliciter, et non clamose, ut unus alium non conturbet, communi consilio jus bemus

LXI.— Ut fidem servientium accipiant.
Agnovimus nempe complures ex diversis provinciis, tam clientes, quam armigeros, pro animarum salute
animo ferventi ad terminum cupientes in [0870D] domo nostra mancipari. Utile est autem, ut fidem eorum accipiatis,
ne forte veteranus hostis in Dei servitio aliquid furtive vel indecenter eis intimet, vel a bono proposito repente
exterminet.

LXII.— Ut pueri, quandiu sunt parvi, non accipiantur inter fratres Templi.
Quamvis regula sanctorum Patrum pueros in congregatione permittat habere, nos de talibus non
collaudamus vos unquam onerare. Qui vero filium suum, vel propinquum, in militari religione perenniter dare voluerit,
usque ad annos, quibus viriliter armata manu possit inimicos Christi de terra sancta delere, eum nutriat; dehinc
secundum regulam in medio fratrum pater vel parentes eum statuant, et suam petitionem cunctis patefaciant. Melius est
enim [0871A] in pueritia non vovere, quam, posteaquam vir factus fuerit, enormiter retrahere.

LXIII.— Ut senes semper venerentur.
Senes autem pia consideratione secundum virium imbecillitatem supportare ac diligenter honorare
oportet: et nullatenus in his quae corporis sunt necessaria districte teneantur, salva tamen auctoritate Regulae.

