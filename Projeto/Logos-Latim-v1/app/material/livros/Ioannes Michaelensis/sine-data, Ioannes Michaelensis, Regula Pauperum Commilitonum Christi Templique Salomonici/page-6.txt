corruptio corporum. Si vero in die Martis tale jejunium evenerit, ut esus carnium retrahatur, in crastino abundanter
vobis impendatur. Die [0862C] autem Dominico omnibus militibus remanentibus, nec non capellanis, duo fercula in
honorem sanctae resurrectionis bonum et idoneum indubitanter videtur. Alii autem, videlicet armigeri et clientes, uno
contenti, cum gratiarum actione permaneant.

XI.— Qualiter manducare milites debeant.
Duos et duos manducare generaliter oportet, ut solerter unus de altero provideat, ne asperitas vitae, vel
furtiva abstinentia in omni prandio intermisceatur. Hoc autem juste judicamus, ut unusquisque miles aut frater
aequalem et aequipollentem vini mensuram per se solus habeat.

XII.— Ut aliis diebus duo aut tria leguminum fercula sufficiant.
Aliis nam diebus, videlicet secunda et quarta feria, [0862D] necnon et Sabbato, duo aut tria leguminum
vel aliorum ciborum fercula, aut, ut ita dicam, cocta pulmentaria, omnibus sufficere credimus; et ita teneri jubemus, ut
forte qui ex uno non potuerit edere, ex alio reficiatur.

XIII.— Quo cibo sexta feria reficere oportet.
Sexta autem feria cibum quadragesimalem ob reverentiam passionis omni congregationi, remota
infirmorum imbecillitate, semel sufficere a festo Omnium Sanctorum usque in Pascha, nisi natalis dies Domini vel
festum sanctae Mariae aut apostolorum evenerit, collaudamus. Alio vero tempore, nisi generale jejunium evenerit, bis
reficiantur.

XIV.— Post refectionem semper gratias referant.
Post prandium vero et coenam semper in ecclesiae, [0863A] si prope est, vel si ita non est, in eodem
loco, summo procuratori nostro, qui est Christus, gratias, ut decet, cum humiliato corde referre inenodabiliter
praecipimus; famulis aut pauperibus fragmenta, panibus tamen integris reservatis, distribuere fraterna charitate debent
et jubentur.

XV.— Ut decimus panis semper eleemosynario detur.
Licet paupertatis praemium, quod est regnum coelorum, pauperibus procul dubio debeatur, vobis tamen,
quos Christiana fides de illis indubitanter fatetur, decimum totius panis quotidie eleemosynario vestro dare jubemus.

XVI.— Ut collatio sit in arbitrio magistri.
Cum vero sol orientalem regionem deserit, et ad Ibernam [ f. Iberiam] descendit, audito signo, ut
[0863B] est ejusdem regionis consuetudo, omnes ad completas oportet incedere vos, ac prius generalem collationem
sumere peroptamus. Hanc autem collationem in dispositione et arbitrio magistri ponimus, ut quando voluerit de aqua, et
quando jubebit misericorditer ex vino temperato competenter recipiatur. Verum hoc non ad nimiam satietatem oportet
et in luxu fieri, sed parcius, quia apostatare etiam sapientes videmus.

XVII.— Ut finitis completis silentium teneatur.

