LXIX.— Ut a Paschali solemnitate usque ad festum Omnium Sanctorum unam camisiam lineam tantum
sumere habeat. [0872C]
Interea, pro nimio ardore orientalis regionis, misericorditer consideramus, ut a Paschali festivitate usque
ad Omnium Sanctorum solemnitatem unicuique una camisia linea tantum, non ex debito, sed sola gratia detur, illi dico
qui ea uti voluerit: alio autem tempore generaliter omnes camisias laneas habeant.

LXX.— Quot et quales panni in lecto sint necessarii.
Singulorum quidem, non aliter, per singula lecta dormientium dormire, nisi permaxima causa vel
necessitas evenerit, communi consilio collaudamus. [0872D] Lectualia vel lectisternia moderata dispensatione magistri
unusquisque habeat: credimus enim potius saccum, culcitram, et coopertorium unicuique sufficere. Qui vero ex his uno
carebit, carpitam habeat, et in omni tempore tegmine lineo, id est veluso, frui bene licebit: vestiti autem camisiis
dormiant, et cum femoralibus semper dormiant. Dormientibus itaque fratribus, jugiter usque mane nunquam desit
lucerna.

LXXI.— De vitanda murmuratione.
Aemulationes, invidias, livorem, murmur, susurrationes, detractiones, divina admonitione, vitare, et
quasi quamdam pestem fugere, vobis praecipimus. Studeat igitur unusquisque vigilante animo, ne fratrem suum culpet
aut reprehendat, sed illud [0873A] Apostoli studiose secum animadvertat: Ne sis criminator, nec susurro in populo
(Levit. XIX). Cum autem fratrem liquido aliquid peccasse agnoverit, pacifice et fraterna pietate, juxta Domini
praeceptum, inter se et illum solum corripiat: et, si eum non audierit, alium fratrem adhibeat: sed si utrumque
contempserit, in conventu publice objurgetur coram omnibus. Magnae enim caecitatis sunt, qui aliis detrahunt; et
nimiae infelicitatis sunt, qui se a livore minime custodiunt: unde in antiquam versuti hostis nequitiam demerguntur.

LXXII.— Ut omnium mulierum fugiantur oscula. [0874A]
Periculosum esse credimus omni religioso vultum mulierum nimis attendere, et ideo nec viduam, nec
virginem, nec matrem, nec sororem, nec amitam, nec ullam aliam feminam aliquis frater osculari praesumat. Fugiat
ergo feminea oscula Christi militia, per quae solent homines saepe periclitari; ut pura conscientia et secura vita in
conspectu Domini perenniter valeat conversari.

