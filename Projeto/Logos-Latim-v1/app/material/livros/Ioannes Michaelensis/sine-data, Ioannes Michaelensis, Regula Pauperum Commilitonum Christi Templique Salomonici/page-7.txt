Finitis itaque completis ad stratum ire oportet. Fratribus igitur a completoriis exeuntibus nulla sit denuo
licentia loqui in publico, nisi necessitate cogente; armigero autem suo quae dicturus est, leniter dicat. Est vero forsitan
ut in tali intervallo vobis de [0863C] completorio exeuntibus, maxima necessitate cogente, de militari negotio, aut de
statu domus nostrae, quia dies ad hoc vobis sufficere non creditur, cum quadam fratrum parte ipsum magistrum, vel
illum cui domus dominium post magistrum est debitum, oporteat loqui. Hoc autem ita fieri jubemus, et ideo quia
scriptum est: In multiloquio non effugies peccatum (Prov. X), et alibi: Mors et vita in manibus linguae (Prov. XVIII).
In illo colloquio scurrilitates et verba otiosa ac risum moventia omnino prohibemus, et vobis ad lectulum euntibus
Dominicam orationem, si aliquis quid stultum est locutus, cum humilitate et puritatis devotione dicere jubemus.

XVIII.— Ut fatigati ad matutinas non surgant.
[0863D] Fatigatos nempe milites non ita, ut vobis est manifestum, surgere ad matutinas collaudamus;
sed assensu magistri, vel illius cui creditum fuerit a magistro, eos quiescere, et tredecim orationes constitutas sic
cantare, ut mens ipsorum voci concordet, juxta illud Prophetae; Psallite Domino sapienter (Psal. XLVIII); et illud: In
conspectu angelorum, psallam tibi (Psalm. CXXXVII): vos unanimes collaudamus. Hoc autem in arbitrio magistri
semper consistere debet.

XIX.— Ut communitas victus inter fratres servetur.
Legitur in divina pagina: Dividebatur singulis, prout cuique opus erat (Act. II). Ideo non dicimus, ut sit
personarum acceptio sed infirmitatum debet [0864A] esse consideratio. Ubi autem qui minus indiget, agat Deo gratias,
et non contristetur; qui vero indiget humiliet se pro infirmitate, non extollatur pro misericordia, et ita omnia membra
erunt in pace. Hoc autem prohibemus, ut nulli immoderatam abstinentiam amplecti liceat, sed communem vitam
instanter teneant.

XX.— De qualitate et modo vestimenti.
Vestimenta autem unius coloris semper esse jubemus, verbi gratia alba, vel nigra, vel, ut ita dicam,
burella. Omnibus autem militibus professis in hieme et in aestate, si fieri potest, alba vestimenta concedimus, ut qui
tenebrosam vitam postposuerint, per liquidam et albam suo conditori se reconciliari agnoscant. Quid albedo, nisi
integra castitas? Castitas [0864B] securitas mentis, sanitas corporis est. Nisi enim unusquisque miles castus
perseveraverit, ad perpetuam requiem venire, et Deum videre non poterit; testante apostolo Paulo: Pacem sectamini
cum omnibus et castimoniam, sine qua nemo videbit Dominum (Hebr. XII). Sed quia hujusmodi indumentum,
arrogantiae ac superfluitatis aestimatione carere debet: talia habere omnibus jubemus, ut solus leniter per se vestire et
exuere, et calceare ac discalceare valeat. Procurator hujus ministerii pervigili cura hoc vitare praesumat, ne nimis longa
aut nimis curta, sed mensurata ipsis utentibus, secundum uniuscujusque quantitatem, suis fratribus tribuat. Accipientes
itaque nova, vetera semper reddant in [0864C] praesenti, reponenda in camera, vel ubi frater, cujus est ministerium,
decreverit, propter armigeros et clientes, et quandoque pro pauperibus.

XXI.— Quod famuli vestimenta alba, hoc est pallia, non habeant.
Hoc nempe, quod erat in domo Dei ac suorum militum Templi, sine discretione ac consilio communis
capituli, obnixe contradicimus, et funditus quasi quoddam vitium peculiare amputare praecipimus. Habebant enim olim
famuli et armigeri alba vestimenta, unde veniebant damna importabilia. Surrexerunt namque in ultramontanis partibus
quidam pseudofratres, conjugati et alii, dicentes se esse de Templo, cum sint de mundo. Hi nempe tantas contumelias
totque damna militari ordini acquisierunt, [0864D] et clientes remanentes plurima scandala oriri inde superbiendo
fecerunt. Habeant igitur assidue nigra: sed si talia non possint invenire, habeant qualia inveniri possunt in illa provincia
qua degunt, aut quod vilius unius coloris comparari potest, videlicet burella.

XXII.— Quod milites remanentes tantum alba habeant.

