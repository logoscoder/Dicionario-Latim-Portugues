Hanc proprie consuetudinem inter caetera ascribere jubemus, et cum omni consideratione ob quaerendi
vitium teneri praecipimus. Nullus igitur frater remanens, assignanter et nominatim equum aut equitaturam, vel arma
quaerere debet. Quomodo ergo? Si vero ejus infirmitas, aut equorum suorum debilitas, vel armorum suorum gravitas,
tali [0867A] esse agnoscitur, ut sic incedere sit damnum commune, veniat magistro, vel cui est debitum ministerium
post magistrum, et causam vera fide et pura ei demonstret; inde namque in dispositione magistri, vel post eum
procuratoris, res se habeat.

XXXVII.— De frenis et calcaribus.
Nolumus ut omnino aurum vel argentum, quae sunt divitiae peculiares, in frenis et pectoralibus, nec
calcaribus, vel in strevis, unquam appareant, nec alicui fratri remanenti emere liceat. Si vero charitative talia vetera
instrumenta data fuerint, aurum vel argentum taliter coloretur, ne splendidus color vel decor caeteris arrogantia
videatur. Si [0867B] nova data fuerint, magister de talibus quod voluerit faciat.

XXXVIII.— Tegimen in hastis et clypeis non habeatur.
Tegimen autem in clypeis et hastis, et furellis in lanceis, non habeatur, quia hoc non proficuum, imo
damnum nobis intelligitur.

XXXIX.— De licentia magistri.
Licet magistro cuiquam dare equos, vel arma, vel quamlibet rem cuilibet dare.

XL.— De mala et sacco.
Sacculus et mala cum firmatura non conceduntur; sic exponentur, ne habeant absque magistri licentia,
vel cui creduntur domus post eum negotia. In hoc praesenti capitulo procuratores et per diversas [0867C] provincias
degentes non continentur, nec ipse magister intelligitur.

XLI.— De legatione litterarum.
Nullatenus cuiquam fratrum liceat a parentibus suis, neque a quoquam hominum, nec sibi invicem,
accipere vel dare, sine jussu magistri vel procuratoris. Postquam licentiam frater habuerit, in praesentia magistri, si ei
placet, legantur. Si vero et a parentibus ei quidquam directum fuerit, non praesumat suscipere illud, nisi prius indicatum
fuerit magistro. In hoc autem capitulo magister et domus procuratores non continentur.

XLII.— De fabulatione propriarum culparum.
Cum omne verbum otiosum generare agnoscatur peccatum, quid ipsi jactantes de propriis culpis
[0867D] ante districtum judicem dicturi sunt? Ostendit certe propheta, si a bonis eloquiis propter taciturnitatem debet
interdum faceri, quanto magis a malis verbis propter poenam peccati debet cessari. Vetamus igitur et audacter
contradicimus, ne aliquis frater remanens, ut melius dicam, stultitias, quas in saeculo in militari negotio tam enormiter
egit, et carnis delectationes miserrimarum mulierum, cum fratre suo, vel alio aliquo, vel de alio commemorare audeat;
et, si forte referentem aliquem talia audierit, obmutescere faciat, vel quantocius poterit cito pede obedientiae inde
discedat, et olei venditori aurem cordis non praebeat.

