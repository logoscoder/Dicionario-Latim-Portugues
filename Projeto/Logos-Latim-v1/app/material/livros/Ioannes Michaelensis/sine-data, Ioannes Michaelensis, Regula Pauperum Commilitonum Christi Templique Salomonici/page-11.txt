XLIII.— De quaestu et acceptione.
Verum enimvero si aliqua res sine quaestu cuilibet [0868A] fratri data gratis fuerit, deferat magistro vel
dapifero; si vero aliter suus amicus vel parens dare nisi ad opus suum noluerit, hoc prorsus non recipiat, donec
licentiam a magistro suo habeat. At cui res data fuerit, non pigeat illi, si alteri datur, imo pro certo sciat, quia si inde
irascitur contra Deum agit. In hac autem praedicta regula ministratores non continentur, quibus specialiter hoc
ministerium debetur et conceditur de mala et sacco.

XLIV.— De manducariis equorum.
Utilis res est cunctis, hoc praeceptum a nobis constitutum ut indeclinabiliter amodo teneatur. Nullus
autem frater facere praesumat manducaria linea vel lanea, idcirco principaliter facta; nec habeat ulla, excepto
profinello.

XLV.— Ut cambiare vel quaerere nullus audeat, [0868B]
Nunc aliquid restat, ut nullus praesumat cambiare sua, frater cum fratre, sine licentia magistri; et aliquid
quaerere, nisi frater fratri, et sit res parva, vilis, non magna.

XLVI.— Ut nullus avem cum ave capiat, nec cum capiente incedat.
Quod nullus hactenus avem cum ave accipere audeat nos communiter judicamus. Non convenit enim
religioni sic cum mundanis delectationibus inhaerere, sed Domini praecepta libenter audire, orationibus frequenter
incumbere, mala sua cum lacrymis vel gemitu quotidie in oratione Deo confiteri. Cum homine quidem talia operante
cum [0868C] accipitre, vel alia ave, nullus frater remanens hac principali causa ire praesumat.

XLVII.— Ut nullus feram arcu vel balista percutiat.
Cum omni religione ire decet, simpliciter, et sine risu, humiliter, et non multa verba, sed rationabilia
loqui, et non sic clamosa in voce. Specialiter injungimus et praecipimus omni fratri professo, ne in bosco cum arcu aut
balista aut jaculari audeat: nec cum illo qui hoc fecerit ideo pergat, nisi gratia eum custodiendi a perfido gentili, nec
cum cane sit ausus clamare vel garrulare; nec equum suum, cupiditate accipiendi feram, pungat.

XLVIII.— Ut leo semper feriatur.
Nam est certum, quod vobis specialiter creditum [0868D] est et debitum, pro fratribus vestris animas
ponere, atque incredulos, qui semper Virginis Filio minitantur, de terra delere. De leone enim hoc legimus quia ipse
circuit, quaerens quem devoret (I Petr. V); et manus ejus contra omnes, omniumque manus contra eum (Gen. XVI).

XLIX.— De omni re super vos quaesita judicium audite.
Novimus quidem persecutores sanctae Ecclesiae innumerabiles esse, et hos, qui contentionem non
amant, incessanter crudeliusque inquietare festinant. In hoc igitur concilii sententia serena consideratione pendeat, ut si
aliquis in partibus orientalis regionis, aut in quocunque alio loco, super vos rem aliquam quaesierit vobis per fideles et
veri [0869A] amatores judices audire judicium praecipimus; et quod justum fuerit, indeclinabiliter vobis facere
praecipimus.

