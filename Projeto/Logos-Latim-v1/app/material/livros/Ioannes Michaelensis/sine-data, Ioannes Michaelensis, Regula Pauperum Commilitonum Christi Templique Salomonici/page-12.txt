L.— Ut haec regula in omnibus teneatur.
Haec eadem regula, in omnibus rebus vobis immerito ablatis, perenniter jubemus ut teneatur.

LI.— Quod licet omnibus militibus professis terram et homines habere.
Divina, ut credimus, providentia a vobis in sanctis locis sumpsit exordium hoc genus novum religionis,
ut videlicet religioni militiam admisceretis, et sic religio per militiam armata procedat, hostem sine culpa feriat. Jure
igitur judicamus, cum milites Templi dicamini, vos ipsos, ob insigne meritum et speciale probitatis, domum, terram et
homines [0869B] habere, et agricolas possidere, et juste eos regere, et institutum debitum vobis specialiter debetur
impendi.

LII.— Ut de male habentibus cura pervigil habeatur.
Male habentibus fratribus supra omnia adhibenda est cura pervigil, ut quasi Christo eis serviatur: ut illud
Evangelicum: Infirmus fui, et visitastis me, memoriter teneatur. Hi etenim diligenter ac patienter portandi sunt, quia de
talibus superna retributio indubitanter acquiritur.

LIII.— Ut infirmis necessaria semper dentur.
Procuratoribus vero infirmantium omni observantia atque pervigili cura praecipimus, ut quaecunque
sustentationi diversarum infirmitatum sunt necessaria, [0869C] fideliter ac diligenter juxta domus facultatem eis
administrent, verbi gratia, carnem et volatilia, et caetera, donec sanitati restituantur.

LIV.— Ut alter alterum ad iram non provocet.
Praecavendum nempe non modicum est, ne aliquis aliquem commovere ad iram praesumat: quia
propinquitatis et divinae fraternitatis tam pauperes quam potentes, summa clementia aequaliter astrinxit.

LV.— Quomodo fratres conjugati habeantur.
Fratres autem conjugatos hoc modo habere vobis permittimus: ut, si fraternitatis vestrae beneficium et
participationem petunt, uterque suae substantiae portionem, et quidquid amplius acquisierint, unitati communis capituli
post mortem concedant, et interim [0869D] honestam vitam exerceant, et bonum agere fratribus studeant, sed veste
candida, et chlamyde alba non incedant. Si vero maritus ante obierit, partem suam fratribus relinquat: et conjux de
altera, vitae sustentamentum habeat. Hoc enim injustum consideramus, ut cum fratribus Deo castitatem promittentibus
fratres hujusmodi in una eademque domo maneant.

LVI.— Ut amplius sorores non habeantur.
Sorores quidem amplius periculosum est coadunare, quia antiquus hostis femineo consortio complures
expulit a recto tramite paradisi. Itaque, fratres charissimi, ut integritatis flos inter vos semper appareat, hac
consuetudine amodo uti non licet.

LVII.— Ut fratres Templi cum excommunicatis non participent. [0870A]

