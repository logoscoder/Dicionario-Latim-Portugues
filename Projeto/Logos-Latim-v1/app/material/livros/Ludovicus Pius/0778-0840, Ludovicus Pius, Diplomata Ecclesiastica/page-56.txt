Pippinus et Carolus Magnus Ecclesiae Romanae donarunt, eaque diplomatibus suis confirmant; sed donationis
Ludovicianae mentionem non fecere. Leo Ostiensis, saeculi duodecimi [1072D] initio demortuus, primus fuit qui
ejus meminerit, ideoque non multo ante excogitata fuerat. Ludovicus ea donatione concedit apostolicae sedi
insulas Corsicam et Sardiniam et Siciliam sub integritate cum omnibus adjacentibus territoriis: et tamen Sicilia
nunquam in potestate Caroli Magni nec successorum fuit. Denique in ea donatione Ludovicus statuit ut, mortuo
pontifice Romano, quem omnes Romani elegerint, sine aliqua ambiguitate et contradictione more canonico
consecretur. Et cum consecratus fuerit, inquit, legati ad nos vel ad successores nostros reges Francorum
dirigantur, etc. Quod merum commentum est, cum, ipso Ludovico Pio vivente, Eugenius II papa ad
postulationem Lotharii imperii paterni collegae statuerit ut pontifex Romanus non consecretur nisi in praesentia
legatorum imperialium: quod toto hoc saeculo et ultra in usu positum fuit..

LXXII. PRO ECCLESIA RHEMENSI. (Anno 817.) [Apud D. Bouquet. , ibid. , pag. 510, ex
Flodoardo, lib. II Hist. Eccles. Rom. , cap. 19.]
In nomine Domini Dei et Salvatoris nostri Jesu Christi, Ludovicus, divina ordinante providentia,
imperator Augustus. [1071C]
Si locis venerabilibus ea quae exinde a praedecessoribus nostris regibus vel imperatoribus ad
reipublicae usus exigebantur, religiosa liberalitate in utilitatibus et necessitatibus eorumdem sanctorum locorum
expendendis remittimus, et fidelium nostrorum saluberrimis pro hac eadem re suggestionibus ac petitionibus
benignum commodamus assensum, maximum et animae nostrae, et regiae ac regno providemus consultum: quia
nihil cernitur reipublicae imminutum, quidquid ex eadem republica piis actibus, et locis religiosis, ac ecclesiarum
Dei utilitatibus, seu servorum Dei fuerit commoditati indultum. Quapropter notum esse volumus omnibus
[Ecclesiae] Dei fidelibus, praesentibus scilicet et futuris, praecipue quoque successoribus nostris in potestatis
culmine, [1072A] in quo sumus auctore Domino constituti, ab eodem dominorum Domino deinceps
constituendis, quia Ebo venerabilis archiepiscopus Rhemensis Ecclesiae, et reverentissimae sedis sancti Remigii
gloriosissimi pontificis et specialis patroni nostri praesul, clementiae nostrae innotuit, quia vetustatis senio
contrita jam dictae metropolis urbis sancta mater nostra Ecclesia, in honore sanctae semperque virginis ac
genitricis Mariae consecrata, existeret. In qua, auctore Deo, et cooperatore sancto Remigio, gens nostra
Francorum, cum aequivoco nostro rege ejusdem gentis, sacri fontis baptismate ablui ac septiformi Spiritus sancti
gratia illustrari promeruit. Sed et ipse rex nobilissimus ad regiam potestatem perungi Dei clementia dignus
inventus fuit. Ubi etiam et nos divina dignatione per manus domni Stephani Romani [1072B] summi pontificis
ad nomen et potestatem imperialem coronari meruimus. Quam pro tantis beneficiis nobis ibidem a Deo collatis
renovare cupientes, et ad id exsequendum loci incommoditatem cernentes, concedimus ad hoc opus et ad caetera
quaeque pro servorum Dei ibidem degentium necessitatibus aedificanda, murum omnem cum portis ipsius
civitatis, et omnem operam, cum cunctis impendiis, quae ex rebus et facultatibus ipsius ecclesiae et episcopatus
Rhemensis Aquis palatio nostro regio peragi et exsolvi solitum fuerat, in eleemosyna videlicet nostra, et pro
remedio animae domni ac genitoris nostri atque caeterorum praedecessorum nostrorum, qui eumdem
episcopatum contra salutem suam aliquandiu [1072C] tenuerant, et in suos usus contra ecclesiasticas regulas res
ac facultates Ecclesiae ipsius expenderant; et ob hoc minus, quam debuerat, utilitatis sacris locis in eodem
episcopatu constitutis exinde provenerat. Volumus etiam ut vassalli et quicunque fideles nostri ex rebus ejusdem
episcopatus aliquid habent, eidem operi inserviant, sicut constitutum est a bonae memoriae domno et genitore
nostro; et sicut decretum est a piae recordationis domino et avo nostro Pippino, decimas et nonas eidem ecclesiae
ex rebus quas inde habent, persolvant. Vias etiam publicas omnes, quae circa eamdem ecclesiam vadunt, et
impedimento esse possunt ad claustra et servorum Dei habitacula construenda, ut transferri atque immutari
possint, concedimus. Et si aliquid ibi de fisco nostro habetur, [1073A] per hoc nostrae auctoritatis praeceptum
perpetuo aeque concedimus, ut nullus judex, comes, aut missus, sive aliquis ex judiciaria potestate ullam inde
eidem sanctae Dei praedictae Rhemensi ecclesiae inquietudinem aut ullum calumniae impedimentum inferre
unquam praesumat: obsecrantes successores nostros ut salutis suae memores, praesentis scilicet et aeternae;
memores etiam beneficiorum quae nobis et genti nostrae ac praedecessoribus nostris in eodem sancto loco per
beatum Remigium meritis sanctae Mariae collata sunt; sicut sua bene gesta a suis successoribus conservari
voluerint, ita quae pro amore Dei ac sanctae ejus genitricis ac beati protectoris nostri Remigii saepefato sancto
loco contulimus, perpetuo inviolabiliter conservare procurent. Et ut haec nostrae concessionis [1073B] auctoritas
per futura tempora in Dei nomine pleniorem obtineat firmitatis vigorem, annuli nostri impressione subtersignari
decrevimus.

56

