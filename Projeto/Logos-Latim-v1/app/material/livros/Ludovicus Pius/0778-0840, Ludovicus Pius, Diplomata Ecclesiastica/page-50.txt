Si petitionibus sacerdotum justis et rationabilibus divini cultus amore favemus, superni muneris donum
nobis a Domino impertiri credimus. Idcirco notum sit omnibus fidelibus sanctae Dei Ecclesiae et nostris, tam
praesentibus quam futuris, quia vir venerabilis Regimpertus Lemovicae urbis episcopus adiens serenitatem
culminis nostri, innotuit nobis eo quod quidam [1061B] diaconus, nomine Mathusalam, ex canonica praedictae
urbis, quae est constructa in honore sancti Stephani, jamdudum ei quasdam res juris proprietatis suae tradidisset,
quae sunt in eodem pago Lemovicino, in loco nuncupante Carentenago, id est cellulam quam ipse construxerat,
et in honore Domini et Salvatoris nostri dicaverat: sed ipsam cellulam tam ipse quam praefatus episcopus de
rebus acquisitis postea, largiente Deo, plenius ditaverunt, et omnes has res ad stipendia canonicorum in praedicta
canonica degentium in nostra et eorum eleemosyna per eorum testamentum delegaverunt. Ob quam causam petiit
clementiam serenitatis nostrae ut super ea re nostrum praeceptum ob firmitatis gratiam fieri juberemus, per quod
nostris et futuris temporibus praedicta [1061C] cellula cum omnibus ad se aspicientibus vel pertinentibus, ad
stipendia et usus canonicorum praedictae sedis degentium proficeret. Cujus petitioni assensum praebentes, ac
nostrae auctoritatis praecepto confirmantes, praecipimus atque jubemus ut nullus ex fidelibus nostris, tam
praesentibus quam et futuris, de praedictis rebus per cupidinem vel occasionem aliquam minuere praesumat: sed
praedicta cellula cum omnibus ad se legaliter et rationabiliter aspicientibus, sicut ab eodem episcopo dispositum
atque ordinatum est, ita deinceps nostris atque futuris temporibus inviolabiliter conservetur; et nullus quilibet ex
successoribus jam praenominati episcopi eamdem cellulam in beneficium alicui dare audeat, aut in alteros usus
retorquere praesumat: sed sicut ab illo et per [1061D] illum constitutum, et per hanc nostram auctoritatem
confirmatum est, ita perpetuo maneat inconvulsum. Haec vero confirmatio ut ab omnibus fidelibus sanctae Dei
Ecclesiae et nostris verius credatur, et diligentius conservetur, de annulo nostro subter jussimus sigillari.
Signum Ludovici serenissimi imperatoris.
Durandus diaconus ad vicem Helisachar recognovi.
Data XVII Kalendas Augusti, anno, Christo propitio, 4 imperii domini Ludovici piissimi Augusti,
indictione 10. Actum Aquisgrani palatio regio in Dei nomine feliciter. Amen. [1062A]

LXV. PRO LEMOVICENSI S. STEPHANI ECCLESIA. (Anno 817.) [Apud D. Bouquet. , ibid.]
In nomine Domini Dei et Salvatoris nostri Jesu Christi, Ludovicus, divina ordinante providentia,
imperator Augustus.
Si liberalitatis nostrae munere locis Deo dicatis quiddam conferimus beneficii, et necessitates
ecclesiasticas ad petitiones sacerdotum nostro relevamus juvamine, atque imperiali tuemur munimine, id nobis et
ad mortalem vitam temporaliter transigendam, et ad aeternam feliciter obtinendam, profuturum liquido credimus.
Noverit interea sagacitas seu utilitas omnium fidelium nostrorum, tam praesentium quam [1062B] et futurorum,
quia vir venerabilis Regimpertus Lemovicae urbis praesul obtulit obtutibus nostris auctoritatem immunitatis
domni et genitoris nostri bonae memoriae Caroli Magni imperatoris, in qua erat insertum quod non solum idem
genitor noster, verum etiam praedecessores ejus, reges videlicet Francorum, sedem ejusdem urbis, quae est
constructa in honore sancti Stephani martyris vel caeterorum sanctorum, cui auctore Deo ipse episcopus praeest,
sub suo nomine et defensione cum monasteriis, cellulis, vicis sibi subjectis, et rebus vel hominibus ad se
aspicientibus, consistere fecerant, et eorum immunitatum auctoritatibus hactenus ab inquietudine judiciariae
potestatis eadem munita atque defensa fuisset ecclesia. Sed pro rei firmitate postulavit nobis praefatus [1062C]
Regimpertus episcopus, ut paternum [Al. parentum] seu praedecessorum regum morem sequentes, hujuscemodi
nostrae immunitatis praeceptum, ob amorem Dei et reverentiam ipsius sancti loci, erga ipsam ecclesiam fieri
censeremus. Cujus petitioni libenter assensum praebuimus, et hoc nostrae auctoritatis praeceptum erga ipsam
ecclesiam, immunitatis atque tuitionis gratia, pro divini cultus amore et animae nostrae remedio fieri decrevimus,
per quod praecipimus atque jubemus ut nullus judex publicus, vel quilibet ex judiciaria potestate in ecclesias aut
loca vel agros seu reliquas possessiones, quas moderno tempore in quibuslibet pagis vel territoriis infra ditionem
imperii nostri juste et legaliter memorata tenet vel possidet ecclesia, vel ea quae deinceps in jure ipsius [1062D]
ecclesiae voluerit divina pietas augeri, ad causas audiendas, vel freda exigenda, aut mansiones vel paratas
faciendas, aut fidejussores tollendos, aut homines ipsius ecclesiae distringendos, nec ullas redhibitiones aut
illicitas occasiones requirendas, nostris nec futuris temporibus ingredi audeat, nec ea quae supra memorata sunt,
penitus exigere praesumat; sed liceat memorato praesuli suisque successoribus res praedictae ecclesiae, cum
omnibus sibi subjectis, et rebus vel hominibus ad se aspicientibus vel pertinentibus, sub tuitionis atque
immunitatis nostrae defensione, remota totius judiciariae potestatis inquietudine, quieto ordine possidere, et
nostro fideliter parere imperio, atque pro incolumitate nostra, [1063A] conjugis ac prolis, seu etiam totius imperii
50

