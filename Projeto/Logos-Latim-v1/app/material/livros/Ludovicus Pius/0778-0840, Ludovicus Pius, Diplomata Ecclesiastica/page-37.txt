XLVII. PRO MONASTERIO S. GERMANI ANTISSIODORENSIS. (Anno 816. [Apud Baluz. , ibid. ,
pag. 1411, ex chartulario S. Germani Antissiod.]
In nomine Dei et Salvatoris nostri Jesu Christi, Ludovicus, divina ordinante providentia, imperator
Augustus, omnibus episcopis, abbatibus, ducibus, comitibus, vicariis, centenariis, teloneariis, actionariis, vel
omnibus rempublicam administrantibus seu caeteris fidelibus sanctae Dei Ecclesiae et nostris tam praesentibus
quam futuris.
Notum sit quia venerabilis Alegrerus, abbas ex [1039D] monasterio sancti Germani, quod est
constructum in suburbio Antissiodorensis civitatis, ubi ipse sanctus corpore requiescit, detulit nobis auctoritatem
avi nostri Pippini regis et Caroli bonae memoriae genitoris nostri piissimi Augusti seu et antecessorum
nostrorum, regum videlicet Francorum, in quibus continebatur qualiter ipsi ob aeternae retributionis fructum
concessissent eidem monasterio teloneum de quatuor navibus quae per Ligeris flumen seu caetera flumina
propter sal et caetera commercia discurrebant, undecunque fiscus teloneum exigere poterat. Pro firmitatis
namque studio postulavit nobis praefatus Alegrerus abbas ut paternum seu praedecessorum nostrorum regum
morem sequentes, hujusmodi [1040A] auctoritatis nostrae beneficium eidem concederemus vel confirmaremus
monasterio. Cujus precibus nobis ob amorem Dei et venerationem sancti Germani pontificis et hoc praeceptum
munificentiae nostrae firmitatis gratia circa ipsum monasterium fieri libuit; per quod jubemus atque praecipimus
ut nullus judex publicus vel quilibet ex judiciaria potestate praedictas quatuor naves, quae per fluvium Ligeris
vel per caetera flumina infra ditionem imperii nostri ob utilitatem et necessitatem ipsius monasterii discurrunt, ad
quascunque civitates, castella, aut portus, vel caetera loca accessum habuerint, nullus ex eis aut hominibus qui
eas praevident nullum teloneum aut ripaticum au portaticum aut pontaticum aut salutaticum aut cispitaticum aut
coenaticum aut pastionem [1040B] aut laudaticum aut tranaticum aut pulveraticum aut ullum occursum vel
ullum censum aut ullam redhibitionem accipere vel exigere audeat; sed licitum sit, absque alicujus illicita
contrarietate vel detentione, per hanc nostram auctoritatem naves et homines qui eas praevidere debent, cum iis
quae deferunt, libere atque secure ire et redire. Et si aliquas moras in quolibet loco fecerint, aut aliquid mercati
fuerint aut vendiderint, nihil ab eis prorsus, ut dictum est, exigatur. Haec vero auctoritas ut pleniorem in Dei
nomine obtineat vigorem et a fidelibus sanctae Dei Ecclesiae et nostris verius credatur et diligentius conservetur,
manu propria subter firmavimus et annuli nostri impressione signari jussimus.
Datum VI Idus Martii, anno, Christo propitio tertio [1040C] imperii domini Ludovici piissimi Augusti,
indictione 9. Actum Aquisgrani palatio regio in Dei nomine feliciter. Amen.

XLVIII. PRO MONASTERIO CORMARICENSI. (Anno 816.) [Apud Baluz. , ibid. , ex chartulario S.
Martini Turon.]
In nomine Domini Dei et Salvatoris nostri Jesu Christi, Ludovicus, divina ordinante clementia,
imperator Augustus.
Si petitionibus servorum Dei pro quibuslibet ecclesiasticis necessitatibus aures nostras pulsantium
libenter annuimus et ad divinae potentiae in Domino dicatis locis uberius famulandum auxilium porrigimus,
[1040D] id nobis procul dubio et ad mortalem vitam temporalem deducendam et ad futuram feliciter obtinendam
commodum pervenire confidimus. Notum igitur esse volumus cunctis fidelibus nostris, episcopis videlicet,
abbatibus, virisque illustribus ducibus, comitibus, domesticis, grafionibus, vicariis, centenariis, eorumque
junioribus, necnon missis nostris per universum imperium nostrum discurrentibus, seu etiam caeteris fidelibus
sanctae Dei Ecclesiae et nostris praesentibus scilicet et futuris, quia adiit serenitatem culminis nostri venerabilis
vir Fredegisus, abbas ex monasterio peculiaris patroni nostri sancti Martini, ubi ejusdem praeclarissimi viri
venerabile corpus requiescit, ferens manibus immunitates priscorum [1041A] regum Francorum, necnon avi
nostri Pippini quondam regis, seu etiam piae recordationis domini et genitoris nostri Caroli serenissimi
imperatoris, quibus idem monasterium quiete in Dei servitio degere sanxerunt, et omnes res praefati monasterii
in universo Christo largiente regno nostro, in Austria scilicet, Niustria, Burgundia, Aquitania, Provincia, Italia, et
in caeteris regni nostri partibus consistentes, quae non solum ab orthodoxis principibus, verum etiam a caeteris
fidelibus collatae, vel per quoslibet contractus et munimina chartarum, usibus ejusdem legaliter traditae sunt
monasterii, sub immunitatis suae defensione consistere et ab omni publica functione et judiciaria exactione
immunes reddidissent. Quod munus eidem monasterio, necnon [1041B] et Cormaricensi coenobio ab rebus
sancti Martini constructo, exhibitum, Deo annuente, inviolabiliter hactenus constat esse conservatum. Pro
firmitatis namque studio hujuscemodi beneficium erga praefatum venerabile monasterium nostra auctoritate
humiliter precibus quibus valuit fieri postulavit. Cujus petitioni ob amorem Dei et venerationem beati Martini
37

