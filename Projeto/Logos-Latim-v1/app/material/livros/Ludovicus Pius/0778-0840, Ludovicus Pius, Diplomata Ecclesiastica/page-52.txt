LXVII. PRO MONASTERIO SOLEMNIACENSI. (Anno 817.) [Apud Baluz. , Capitul. , tom. II, pag.
1414, ex schedis J. Sirmundi.]
In nomine Domini Dei et Salvatoris nostri Jesu Christi, Ludovicus, divina ordinante providentia,
imperator Augustus.
Cum locis divino cultui mancipatis ob divinae servitutis [1064D] amorem opem congruam ferimus, et
regium morem decenter implemus, id nobis profuturum ad aeternae remunerationis praemia capessenda veraciter
credimus. Notum igitur esse volumus cunctis fidelibus nostris tam praesentibus quam et futuris, seu etiam
successoribus nostris fidelibus sanctae Dei Ecclesiae, quia adiens serenitatem culminis nostri venerabilis vir
Agiulfus, abbas ex monasterio quod dicitur Solemniacus, quod sanctus Eligius in honore sancti Petri et
caeterorum sanctorum construxit, gestans in manibus immunitatem avi nostri Pippini regis, necnon domni et
genitoris nostri Caroli bonae [1065A] memoriae magni imperatoris, in qua continebatur insertum qualiter ipsi
praefatum monasterium propter divinum amorem et reverentiam divini cultus semper sub plenissima defensione
consistere et ab omni publica functione et judiciaria exactione immunem liberumque reddidissent. Quod munus
eidem monasterio exhibitum, Deo annuente, inviolabiliter hactenus constat esse conservatum. Pro firmitatis
namque studio hujuscemodi beneficium erga praefatum venerabile monasterium nostra auctoritate humiliter
precibus quibus valuit fieri postulavit. Cujus petitioni ob amorem Dei et reverentiam divini cultus libenter
assensum praebere nobis usquequaque libuit. Quapropter volumus atque decernimus ut omnes res ejusdem
monasterii cum hominibus sibi [1065B] subjectis, tam ingenuis quam et servis, sub nostrae defensionis
munimine modis omnibus consistant. Praecipientes ergo jubemus atque praecipimus ut nullus judex publicus aut
quilibet superioris aut inferioris ordinis reipublicae procurator ad causas judiciario more audiendas in ecclesias
aut villas seu reliquas possessiones quas moderno tempore in quibuslibet pagis vel territoriis imperii nostri juste
et legaliter tenet, vel deinceps in jure ipsius monasterii divina pietas voluerit augeri, ingredi praesumat, nec
freda, aut tributa, aut mansiones, aut paratas, aut fidejussores tollere, aut homines tam ingenuos quam et servos
ipsius monasterii distringere, nec ullas publicas functiones, aut redhibitiones, vel illicitas occasiones requirere,
quibus in aliquo idem monasterium [1065C] sibique subjecti aliquid patiantur incommodum, nostris futurisque
temporibus quisquam tam temerarius existat qui id faciendi illicitam sibi potestatem attribuere audeat. Quidquid
ergo saepefatis ejusdem monasterii rebus in jus fisci exigere debuit, et a praedecessoribus nostris collatum esse
constat, largitionis nostrae munere libenter esse volumus per immensum eidem monasterio concessum; ut,
remoto fisci dominatu, ad luminaria basilicae praedicti monasterii concinnanda et ad sustentationem pauperum
seu clericorum in eodem loco Domino deservientium sit supplementum. Et ut haec auctoritas firmior habeatur, et
perpetuo tempore melius conservetur, manu propria subter firmavimus, et annuli nostri impressione signari
jussimus. [1065D]
Signum Ludovici serenissimi imperatoris.
Durandus diaconus ad vicem Helisachar recognovi.
Data VIIII Kal. Augustas, anno, Christo propitio, 4 imperii domni Ludovici piissimi Augusti, indictione
10. Actum Aquisgrani palatio regio in Dei nomine feliciter. Amen.

LXVIII. PRO MONASTERIO S. GERMANI A PRATIS. (Anno 817.) [Mabill. , Act. ord. S. Bened. ,
part. II, pag. 118.]
In nomine Domini Dei et Salvatoris nostri Jesu [1066A] Christi Ludovicus, divina ordinante
providentia, imperator Augustus.
Quidquid ob amorem Dei pro opportunitate servorum Dei agimus, hoc nobis ad aeternam beatitudinem
obtinendam pertinere confidimus. Igitur notum sit omnibus fidelibus nostris, praesentibus scilicet et futuris, quia
ob emolumentum animae nostrae quamdam piscariam, quam olim proavus noster bonae memoriae Carolus in
pago Pinciacense, in villa quae vocatur Rioilus, in fluvio videlicet Sequanae fieri jussit, ad monasterium sancti
Germani, ubi sanctum et venerabile ejus corpus requiescit, et ubi Hirmino vir venerabilis pastorali fungitur
officio, ad subsidium monachorum in eodem sancto loco Deo famulantium libentissime concessimus, et per
[1066B] hos apices confirmavimus, ea scilicet conditione ut illa nocturna (Id est, jus piscandi una nocte) quam
monasterium sancti Dionysii exinde accipit et sancti Petri monasterium, nullatenus eis a quoquam subtrahatur:
52

