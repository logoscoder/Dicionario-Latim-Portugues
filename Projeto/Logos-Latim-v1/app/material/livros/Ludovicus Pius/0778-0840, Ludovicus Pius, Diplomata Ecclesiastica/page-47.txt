In nomine Domini et Salvatoris nostri Jesu Christi, Ludovicus gratia Dei Romanorum imperator
Augustus.
Quia nostrae providentiae esse scimus, non solum regni gubernacula, sed etiam sanctae Ecclesiae
moderamina procurare, et maxime Christi fidelium necessitatibus devote inservire, idcirco ea quae pro Dei
honore et aeternae vitae amore circa ecclesias ac monasteria servorum Dei agimus, silentio obtegere non
audemus, ne ignorantia succedentium ab importunis quibuslibet infidelibus forte, quod absit, [1056B]
infringatur. Notum ergo facimus fidelitati vestrae quod fidelis secretarius noster Rabanus venerabilis abbas
sanctae Fuldensis ecclesiae adiit excellentiam celsitudinis nostrae, insinuans nobis curam et sollicitudinem suam
quam circa conquirendas sanctorum reliquias habet, tam ex Romana civitate, quam ex diversis civitatibus, ubi
plurimi martyres tradiderunt corpora sua ad supplicia, ut mererentur habere perpetuas in coelesti regno coronas:
rogavit igitur excellentiam celsitudinis nostrae idem vir venerabilis Rabanus abbas, ut nostra auctoritate liceret ei
legatos suos dirigere ubivis terrarum, et maxime ac praecipue ad Romanam civitatem, et cum litteris nostrae
auctoritatis exposcere sacratissimos cineres sanctorum martyrum; cui praestitimus ex nostrae [1056C]
liberalitatis munificentia facultatem, ut ex nostrae praeceptionis auctoritate scriberet et mitteret ubicunque
terrarum vellet propter praedictum negotium sacrarum reliquiarum postulationemque, tam ab apostolico quam a
caeteris fidelibus: unde cum labor tantae sedulitatis ejus non esset inanis, nuper audivimus, quia corpus sancti
Venantii martyris de longinquiis terrarum partibus acquisivisset, et in ecclesia sancti Joannis Baptistae
honorificentissime collocasset, cujus merita martyris in Fuldensi ecclesia ex testificatione miraculorum facta sunt
longe lateque celeberrima: accurrunt enim infirmi et sanantur; daemoniosi, et liberantur; paralytici, et curantur;
caeci, et illuminantur; et ex omnimoda infirmitate genus humanum per gratiam Domini nostri [1056D] Jesu
Christi, ope et intercessione sancti Venantii salvatur; cujus facti fama nos ex divina compunctione commoniti,
gratias agimus Deo et sancto ejus martyri Venantio, qui nostris temporibus in nostris terrarum partibus visitare
dignatus est plebem suam, et ex diversis necessitatibus et angustiis miseris mortalibus dignatur subvenire,
proinde rogatu et petitione praedicti secretalis nostri Rabani abbatis offerimus nos Deo et sancto Bonifacio,
sanctoque martyri Venantio in [1057A] praefato sancti Joannis monasterio quasdam res proprietatis nostrae, hoc
est villam Urespringen nuncupatam cum omnibus villulis et viculis, imo cum cunctis appendiciis et pertinentiis
suis, id est terris, agris, pratis, sylvis, campis, pascuis, curtilibus, areis, domibus, familiis, aquis, pomeriis, cultis
et incultis, mobilibus et immobilibus, exitibus et redditibus, viis et inviis, totum et integrum tradimus atque
donamus, traditumque in perpetuum esse volumus praefato loco pro animae nostrae remedio, et piae memoriae
genitoris nostri Caroli imperatoris; hoc conditionaliter statuentes, ut nostri commemoratio inter fratres Fuldensis
monasterii et attentius et frequentius fiat, quo nostris oblationibus iidem fratres sustentari videntur: placuit ergo
idem [1057B] donarium nostrum cum nostrae imperialis dignitatis praeceptione munire, et sigillo nostrae
majestatis insignire, ex qua praeceptione nostraeque auctoritatis indictione decernimus ut nullus hominum hoc
nostrum statutum atque donarium irritum facere praesumat, neque aliquis judex seu quaelibet persona praefato
loco seu colonis ejus aliquam injuriam seu violentiam inferre praesumat.
Data Idus Maii Fuldae.

LXI. PRO ECCLESIA RHEMENSI. (Anno 816.) [Mabill. , Annal. S. ord. Bened. , tom. II, ex chartario
Dervensi.] [1057C]
In nomine Domini Dei et Salvatoris nostri Jesu Christi, Ludovicus, divina ordinante providentia,
imperator Augustus, omnibus sanctae Dei Ecclesiae nostrisque fidelibus, scilicet praesentibus atque futuris.
Si liberalitatis nostrae munere locis Deo dicatis quiddam concesserimus beneficii, id nobis et ad
mortalem vitam temporaliter transigendam, et ad aeternam feliciter obtinendam profuturum liquido credimus.
Idcirco notum fieri volumus omnibus quod sancta Rhemensis ecclesia, in qua praedecessores nostri, reges
videlicet Francorum, fidem et sacri baptismatis gratiam perceperunt, in qua et nos per impositionem manus
domni Stephani papae imperialia suscepimus insignia, quamque ob honorem Dei parentumque nostrorum
memoriam, sive consecrationis [1057D] nostrae dignitatem, a fundamentis restaurare solemniter decrevimus; ita
ut dum esset ante in honore tantum Dei genitricis Mariae antiquo religionis cultu, nos propter novam exaltationis
gratiam superaddentes sub invocatione sancti Salvatoris Dei et Domini nostri Jesu Christi renovando rebus
competentibus ditavimus; insuper et devoto intentionis studio pro salute nostra, successorumque nostrorum
excolentes, et ad statum dignitatis debitum confirmare volentes, addere procuravimus quamdam abbatiam sitam
in comitatu Blesense (le comt√© de Blaise) super fluvium qui vocatur Vera (la Voire): ubi est monasterium in
honore sancti Petri apostolorum principis dicatum in silva quae vocatur [1058A] Ders: quam abbatiam cum
47

