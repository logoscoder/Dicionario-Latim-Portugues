Helisachar recognovi.
Data XIV Kal. Februarii, anno primo, Christo propitio, imperii nostri, indictione 7. Actum Aquisgrani
palatio in Dei nomine feliciter. Amen.

XXV. [1012D] PRO HISPANIS QUI IN REGNO FRANCORUM MANEBANT. (Anno 815.) [Apud
Baluz. , Capitul. , tom. I, pag. 550.]
Hoc est praeceptum remissionis sive concessionis quod fecit Ludovicus imperator Hispanis qui ad se
perfugerant [propter persecutionem Saracenorum].
In nomine Domini Dei et Salvatoris nostri Jesu Christi, Ludovicus, divina ordinante providentia,
imperator Augustus, omnibus fidelibus sanctae Dei Ecclesiae ac nostris, praesentibus scilicet et futuris, [1013A]
partibus Aquitaniae, Septimaniae, Provinciae et Hispaniae consistentibus.
Sicut nullius vestrum notitiam effugisse putamus qualiter aliqui homines propter iniquam oppressionem
et crudelissimum jugum quod eorum cervicibus inimicissima Christianitati gens Saracenorum imposuit, relictis
propriis habitationibus et facultatibus quae ad eos haereditario jure pertinebant, de partibus Hispaniae ad nos
confugerunt, et in Septimania atque in ea portione Hispaniae quae a nostris marchionibus in solitudinem redacta
fuit, sese ad habitandum contulerunt, et a Saracenorum potestate se subtrahentes, nostro dominio libera et
prompta voluntate se subdiderunt, ita ad omnium vestrum notitiam pervenire volumus quod eosdem homines sub
protectione [1013B] et defensione nostra receptos, in libertate conservare decrevimus.
I. Eo videlicet modo ut sicut caeteri liberi homines cum comite suo in exercitum pergant, et in marcha
nostra juxta rationabilem ejusdem comitis ordinationem atque admonitionem explorationes et excubias, quod
usitato vocabulo wactas dicunt, facere non negligant, et missis nostris aut filii nostri, quos pro rerum
opportunitate illas in partes miserimus, aut legatis qui de partibus Hispaniae ad nos transmissi fuerint, paratas
faciant, et ad subvectionem eorum veredos donent. Alius vero census ab eis, neque a comite, neque a junioribus
et ministerialibus ejus, exigatur.
II. Ipsi vero pro majoribus causis, sicut sunt homicidia, [1013C] raptus, incendia, depraedationes,
membrorum amputationes, furta, Iatrocinia, alienarum rerum invasiones, et undecunque a vicino suo aut
criminaliter aut civiliter fuerit accusatus, et ad placitum venire jussus, ad comitis sui malum omnimodis venire
non recusent. Caeteras vero minores causas more suo, sicut hactenus fecisse noscuntur, inter se mutuo definire
non prohibeantur.
III. Et si quispiam eorum in partem quam ille ad habitandum sibi occupaverat, alios homines
undecunque venientes attraxerit, et secum in portione sua, quam adprisionem vocant, habitare fecerit, utatur
illorum servitio absque alicujus contradictione vel impedimento, et liceat illi eos distringere ad justitias faciendas
quales ipsi inter se definire possunt. [1013D] Caetera vero judicia, id est, criminales actiones, ad examen comitis
reserventur.
IV. Et si aliquis ex his hominibus qui ab eorum aliquo attractus est, et in sua portione collocatus, locum
reliquerit, locus tamen qui relictus est, a dominio illius qui eum prius tenebat non recedat.
V. Quod si illi propter lenitatem et mansuetudinem comitis sui eidem comiti honoris et obsequii gratia
quidpiam de rebus suis exhibuerint, non hoc eis pro tributo vel censu aliquo computetur, aut comes ille vel
successores ejus hoc in consuetudinem praesumant, neque eos sibi vel hominibus suis aut mansionaticos parare,
aut veredos dare, aut ullum censum vel tributum aut obsequium, praeter id quod jam [1014A] superius
comprehensum est, praestare cogat. Sed liceat tam istis Hispanis, qui praesenti tempore in praedictis locis
resident, quam his qui adhuc ad nostram fidem de iniquorum potestate fugiendo confluxerint, et in desertis atque
in incultis locis per nostram vel comitis nostri licentiam consedentes aedificia fecerint, et agros incoluerint, juxta
supradictum modum sub nostra defensione atque protectione in libertate residere, et nobis ea quae superius
diximus, tam cum comite suo quam cum missis ejus, pro temporum opportunitate alacriter atque fideliter
exhibere.
VI. Noverint tamen iidem Hispani sibi licentiam a nobis esse concessam ut se in vassaticum comitibus
nostris more solito commendent. Et si beneficium [1014B] aliquod quisquam eorum ab eo cui se commendavit,
21

