filio mentem suam, aptioremque illum censuerit ad pertractandam cum Pippino ipso rei ecclesiasticae
restitutionem in Aquitaniae regno.
Atque haec sunt quae de auctore carminis mihi dicenda succurrunt. Pauca nunc de ipso carmine
addamus. Habet profecto ad ea tempora Francorum historia probatos et fidos scriptores. Attamen illud
animadvertendum, non esse historicorum aut munus aut consuetudinem, minuta quaeque persequi. Idque
praesertim in oculos incurrat legentibus, magni certe [0562B] faciendos, jejunos tamen, Francorum Annales.
Verum poetas, non solum decet, sed etiam artis suae institutum plerumque cogit, ita rerum eventus aut veros aut
fictos describere, ut ad singularia etiam minutissima descendant. Quam legem ab Ermoldo nostro non raro
impleri videas, eaque ratione illorum temporum ritus ac mores graphice delineari. Hinc autem eruditionis penus
habet unde augeatur, supplentibus poetis ea quae in historiographis fere desiderantur. Exemplis parco: illa enim
per se colligere unicuique in promptu erit. Caeterum poema habes, rudi profecto Minerva confectum, alicubi
etiam caliginosum atque orationibus interseptum, quae nihil delectationis, taedii etiam aliquid interdum afferant.
Et profecto nemini ad illud accedendum, [0562C] quasi ad eximium quoddam poeticae artis exemplar. Nihilo
tamen secius ad institutum meum quod attinet, egregium historicum, fidum, synchronum profero; neque enim
lectores huc volo ad poeticos flores, sed quidem ad unam historiae veritatem assequendam. Hanc autem
luculenter accipias ab Ermoldo nostro, idoneo suorum temporum teste, et in hoc praesertim a melioribus poetis
dissimili, quod nullas usquam fabulas narrationi suae intermisceat. Ad haec praecipuos palatinos proceresque
aulae Caesareae, aliosque illustres viros ea tempestate florentes nobis ille commemorat, si Walam abbatem
excipias, quem is fortasse sibi infensum senserat. Singulorum autem eo consilio meminisse videtur, ut omnium
gratiam iniret, et quemque propitium sibi apud Augustum [0562D] Ludovicum ad recuperandam libertatem
haberet. Sed prae caeteris imperatrici Judith blandientem animadvertas, quam laudibus onerat, et cujus puerum
Carolum, postea Calvum appellatum, Gratiis charissimum exhibet. Ludovicum praeterea ipsum eo virtutum ac
potissimum religionis atque pietatis concentu illustrem ita pingit, ut plane appareat quam justo titulo Pii
appellatio in eum translata vel eo tempore fuerit. Uno verbo est cur Italia, Germania et Gallia, quibus tunc pius
ille princeps dominabatur, gratias, easque plurimas habeant Augustissimo Caesari Carolo VI, nulli
praecedentium imperatorum pietate, fortitudine et prudentia secundo, quod concesserit; illustrissimo Garellio,
quod impetrarit; [0563A] liceat adhuc addere et mihi, quod denique ediderim auctorem rei litterariae perquam
utilem, et diutius, quam par erat, hactenus altero exsilio damnatum.
Ex Joannis Benedicti Gentilotti Catalogo manuscriptorum codicum Historiae profanae numero 992,
olim 249.
Membraneus constans foliis 66, qui eodem saeculo quo auctor vixit, aut certe non multo post, scriptus
esse videtur; quique, ut constat ex Bibliotheca Gesnero- Simleriana per Frisium aucta, ad bibliothecam
Wolfgangi Lazii olim pertinuit. Continetur eo Ermoldi Nigelli poema de rebus gestis Ludovici Pii, in libros IV
tributum. De auctore nihil exploratum habeo, praeterquamquod ipse meminit se militasse in expeditione
Britannica anno 824. Argentorati eumdem exsulasse liquet ex iis quae narrat prope finem. [0563B] Causam ob
quam exsilio multatus fuit nusquam memorat, nec constat an de eo reductus fuerit, quanquam si propterea in
exsilium ejectus fuit quod in Ludovicum imperatorem cum aliis factiosis conspirasset, vix dubium esse possit
quin cum reliquis qui earum fuerant partium, quibusque Ludovicus ignovit, ab exsilio fuerit revocatus. Meminit
equidem Astronomus in Vita Ludovici, Ermoldi abbatis, eumque ab imperatore ad Pippinum filium missum
narrat cum mandatis, «ut res ecclesiasticas, quae in regno ejus erant, quas vel ipse suis attribuerat, vel ipsi sibi
praeripuerant, absque cunctatione ecclesiis restitueret. » At diversum hunc esse ab Ermoldo hujus poematis
auctore existimat eruditissimus Mabillonius in Annal. Benedictin., lib. XXXI, num. 22. Cui ego libens assentior,
tametsi argumentum in toto opere inveniam nullum, quo revinci possit is qui eumdem esse opinetur. Nam
poetam nostrum Benedictinae familiae aut abbatem aut monachum fuisse, suadent cum ea, quae in
commendatione Regulae ac [0563C] monasticae disciplinae affert, tum Pippini ad eum verba, cum in Britannica
expeditione illum vidisset armatum:
Cede armis, frater, litteram amato magis. Militasse autem eo tempore tam monachos quam abbates, id
omnibus notum est. Nec videtur indulgentissimi principis, qui poenarum loco beneficia quandoque tribuebat,
facilitati ac clementiae repugnare, ut hominem, qui ab eo errati veniam impetraverat, legaret ad filium Pippinum,
cum quo magnum ei usum fuisse ex ipso poemate non obscure percipitur. Ut ut sit, ac quiscunque demum fuerit
hujus poematis auctor, id profecto publica luce dignissimum est, et ab omnibus eruditis jam diu expetitum.
Neque enim quod Mabillonius loco paulo ante memorato innuere videtur, integri quatuor libri, sed duntaxat
operis prologus, initium et finis, editi fuerunt a Lambecio lib. II Comment., a pag. 359. Suspicabar equidem
[0563D] olim totum poema vulgo exstare, cum legerem doctissimas Marquardi Freheri notas in formulas
foederis Ludovici Germaniae, et Caroli Galliae regum, Ludovici Pii filiorum apud Argentoratum, anno 842
6

