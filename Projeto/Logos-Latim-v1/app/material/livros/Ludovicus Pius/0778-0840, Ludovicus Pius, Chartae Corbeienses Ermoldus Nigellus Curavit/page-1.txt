0781-0826- Ludovicus Pius - Chartae Corbeienses [Ermoldus Nigellus curavit]
[0551]
CHARTAE CORBEIENSES.
( Vide tom. CIV Patrologiae, inter Ludovici Pii Diplomata. )
ANNO DOMINI DCCCXXVI
ERMOLDUS NIGELLUS ERMOLDI NIGELLI CARMEN ELEGIACUM
DE REBUS GESTIS LUDOVICI PII, AB ANNO 781 USQUE AD ANNUM 826,
Quod primum edidit Ludov. Antonius Muratorius ex vetustissimo codice Caesareae Vindobonensis
bibliothecae.
[0551]
[0553]
MURATORII, LUDIVICI ANTONIMI, PRAEFATIO.
[0553A] Petrus Lambecius, Caesareae Vindobonensi bibliothecae olim praefectus, vir magni nominis
et de litteraria republica suis libris optime meritus, et potissimum quod Commentariis suis ejusdem bibliothecae
thesauros, Augustissimo olim Leopoldo Romanorum imperatore jubente, in omnium utilitatem exposuerit;
Lambecius, inquam, is fuit qui primus Ermoldi Nigelli, ejusque poematis nunc edendi justam aliquam erudito
orbi notionem dedit. Nam quod Marquardus Freherus aliquot ex ejus versibus antea prodidisset, atque ignotum
plane scriptorem aliqua ex parte detexisset, adeo tamen jejune de eo locutus est, ut nullum apud litteratos viros
reliquerit hominis ac poematis desiderium. Ad haec Gerardus Joannes Vossius ante Lambecium auctoris hujus
mentionem [0553B] injeceraet lib. III, cap. 4, de Historicis Latinis, sed fugientis ad instar; agens enim de
Ermenoldo, sive Ermenrico diacono et monacho, qui Vitam sancti Soli abbatis, circiter annum 840, litteris
consignavit, editam a Canisio, ac subinde a Mabillonio, haec habet: «Si idem Hermenricus et Ermenoldus, idem
quoque fuerit Ermoldus is qui elegiaco carmine cecinit panegyricum Ludovici Pii. » Quamobrem Vossius
Ermoldum nostrum, quippe sibi vix de nomine notum, ne intulit quidem in censum Historicorum; quod certe in
posterum non erit omittendum. Verum Lambecius Commentar. lib. II, cap. 5, num. 25, pag. 395, de eo
sermonem ex professo instituit, describens ms. codicem Hist. Latin. bibliothecae Vindobonensis 249, ubi
postquam nomen, aetatem, [0553C] exsilium et poema Ermoldi recensuit, poematis etiam ipsius principium et
finem speciminis loco exhibuit, integri operis deinde edendi spe, imo sponsione adjecta. Proinde avide ab
amatoribus litterarum exspectabatur, ut Lambecius evulgato tandem libro fidem suam liberaret: quod sane
facturum illum fuisse non dubito, nisi invida mors anno 1680 egregium et clarissimum virum nobis eripiens,
omnia quoque illius litteraria consilia abrupisset. Ex his clarescere in dies magis ac magis coepit. Ermoldi
nomen, atque illum propterea Guilielmus Cave in Hist. litterar. ad annum 834 catalogo adjunxit Scriptorum
ecclesiasticorum, Ernoldum pro Ermoldo appellans. Joannes quoque Hallervordius in Spicilegio de Historic.
Latin. idem praestitit, [0553D] simul memorans quae de hujusmodi libro pollicitus fuerat Lambecius. Neque
omittendus doctissimus vir Daniel Nesselius, qui in Sciagraphia magni Corporis Historici, anno 1692
Vindobonae edita, hoc ipsum opus una cum aliis bene multis nondum vulgatis se publicis usibus benevole
communicaturum pollicebatur. Haec vero addit ille de ms. codice unico, ubi poema hoc delitescebat: «Scriptura
codicis perantiqua est, et caeteris temporum imp. Caroli [0554A] Magni, et Ludovici Pii manuscriptis codicibus
simillima; ideoque affirmare ausim, hunc vel illum ipsum esse authenticum codicem, qui imperatori Ludovico
Pio oblatus est, vel saltem eodem aevo ex illo esse descriptum. Fuit is olim, priusquam in Augustissimam
bibliothecam Caesaream translatus est, V. cl. Wolfangi Lazii, ut apparet non solum ex propria ipsius manu, quae
nonnullis locis in margine cernitur, verum etiam ex testimonio Joannis Jacobi Frisii, quod in bibliotheca
Gesneriana ab illo auctius edita, exstat his verbis: Ermoldi Nigelli exsulis ad Ludovicum primum imperatorem
de rebus ab eo gestis libri quatuor, elegiaco carmine conscripti, exstant Viennae Austriae apud Wolfgangum
Lazium. » Sed et clariss. vir, ac insigne Benedictini ordinis [0554B] decus, Joannes Mabillonius in Annalibus
Benedictinis, ut infra patebit, Ermoldi nostri mentionem fecit. Praeterea non illum tantummodo memoravit, sed
ejus etiam auctoritate usus est celeberrimus vir Godefridus Guilielmus Leibnitius, qui ms. Vindobonensem
codicem legerat, ut suam de Origine Francorum sententiam confirmaret; cujus dissertationem cum doctissimus
vir Joannes Georgius Eccardus recuderet ac illustraret, in notis et ipse animadvertit, Ermoldum adhuc luce
carere, editionem vero illius sperandam fore a praestantissimo viro Joanne Benedicto Gentilotto, qui tunc
imperiali bibliothecae praeerat.
1

