fundamentis innixa est, nempe nullum alium fuisse Ermoldum nostrum, quam Ermenaldum abbatem monasterii
Anianensis: quod nuper a veri similitudine abesse supra laudato Mabillonio videbatur. Quod ut ostendam, norint
lectores, Anianense monasterium, cui ab Aniano amne inditum est nomen, situm ad oram maris Mediterranei in
Occitania, nunc le Languedoc, in dioecesi Montis Pessulani, anno 822 paruisse Trutesindo abbati, uti
Mabillonius idem palam fecit in praefatione ad Vitam sancti Benedicti abbatis Anianensis saeculi IV Benedict.
parte I, pag. 192. Ludovici Pii diploma in hanc [0560B] rem ille laudat. Tum eodem monente, ad annum 835 et
837, tria ab ipso Ludovico privilegia concessa fuere Ermenaldo abbati Anianensis monasterii: ita ut nihil obstet
quominus arbitrari possimus, post annum 822 Ermenaldum hunc praeesse coepisse eidem monasterio. Porro
Ermenaldum et Ermoldum idem nomen fuisse, ne ipse quidem Mabillonius negat, quando suspicatur, uti supra
adnotavi, eumdem hunc Ermenaldum fuisse atque Ermoldus, qui anno 834 a Ludovico Augusto ad Pippinum
regem missus fuit. Nam Ermenaldus atque Ermenoldus unum nomen erat olim; eaque de causa apud Labbeum
tom. I Biblioth. manuscriptorum in Histor. episcopor. Antissiodor. occurrit etiam comes pagi Antissiodorensis
Ermenoldus nomine; et apud Bollandum [0560C] ad diem 6 Januarii in Act. Sanctor., Vita sancti Ermenoldi sive
Erminoldi. Qua ratione etiam in antiquis libris aeque legitur Arnaldus et Arnoldus, Rainaldus et Rainoldus,
Bertaldus et Bertholdus, Hunaldus et Hunoldus, Athelbaldus et Adelboldus, et caetera ejusmodi nomina. Age
vero exerantur, quae me ad suspicandum impellunt, unum eumdemque hominem fuisse Hermenoldum abbatem
Anianensem, et Hermoldum nostrum. Jam nomina concordare vidimus, dignitatem et tempus. Nunc addo elucere
ex ipso poemate, monasterium, a quo avulsus fuerat poeta noster et in exsilium actus, ad Aquitaniam spectasse,
hoc est ad regnum cui tunc Pippinus Ludovici Pii filius praeerat. Sub finem lib. I haec sibi optat Ermoldus:
[0560D] Laetus ut exsul eat Pippini in regna potentis, Conferat Altitonans, Caesar et ipse potens.
Itidem antequam claudat librum III ita canit:
Haec eadem pietas (posco et reposco fidelis) Memet Pippino reddat opima pio. Viden ut Ermoldo
nostro fuerit non solum sedes in Aquitanico regno, sed etiam apud Pippinum ibi regem plurima gratia? Statim
igitur occurrit nobis Anianense monasterium in Aquitania positum, cui tunc praefuisse Ermenoldum, sive
Ermoldum abbatem nuper vidimus. Accedit quod ipsius monasterii conditorem Benedictum virum sanctitate
celebrem, ibique primum abbatem, ac postea ad monasterium Indense translatum, et Ludovico Pio supra caeteros
[0561A] monachos charum, Ermoldus noster sub finem libri II pluribus commendat, pariterque in ipsius
Anianensis coenobii laudes excurrit. Praeterea in calce libri III ejusdem sancti Benedicti mortem refert, quae
anno 821 contigit, quinque videlicet annis antequam Hermoldus noster suum poema conficeret. Ibi vero ad
ipsum sanctum virum conversus haec habet:
Tertius in vestro finem tenet ecce libellus Nomine, ut Ermoldi sis memor alme tui. Cur, amabo,
Benedictum olim Anianensem abbatem rogat, ut Ermoldi sui sit memor, nisi quia Ermoldus in ejusdem coenobii
regimine Benedicto et ipse successerat, ejusque fortassis etiam discipulus fuerat? Quae omnia eo tandem
collineant, ut nimium [0561B] verisimili ratione ducti agnoscamus, scriptorem nostrum unum cum Ermenaldo
Anianense abbate censendum esse, eumque ipsum Ermoldum abbatem fuisse, qui a Ludovico Pio ad Pippinum
filium anno 834 legatus est missus. Nam quod Mabillonius adversus hujusmodi opinionem objecit, nempe
verisimile nequaquam esse a Ludovico Augusto id muneris ei commissum qui Lotharianarum partium pridem
fuisset, nullo nititur fundamento; idque optime sensisset egregius ille scriptor, si ei, ut nunc nobis, totum Ermoldi
poema legere licuisset. Summe abominanda filiorum conjuratio in Ludovicum Pium veluti ex ovo tandem erupit
anno 830. Attente autem legenti carmen Ermoldi nostri facile constabit illud anno 826 confectum fuisse, et
consequenter [0561C] auctoris delictum atque exsilium longe praecessisse funestissimam illam Francorum
tragoediam. Quae is narrat, in eodem anno 826 consistunt; tum iis enarratis continuo subjungit in fine operis:
Haec quoque dum canerem, Strazbure custode tuebar, Delicti proprii conscius atque reus. Ergo eodem
anno 826 is carmen suum lucubrabat. Accedit quod Ermoldus Lotharium, Pippinum, Augusti filios, Matfridum et
Hugonem comites, aliosque commemorat passim, laudat, eorumque benevolentiam captare nititur; qui tamen
primas egere in tot turbis contra piissimum imperatorem excitatis. Si dum haec scriberet Ermoldus, teterrima
[0561D] illa animorum commotio jam accidisset, eidemque immistus et ipse fuisset, ab hisce principibus tam
saepe laudandis profecto abstinuisset, quandoquidem ad Ludovicum tam male ab iis habitum haec scribebat, et
ab ipso Ludovico poscebat criminis veniam et libertatem pristinam. Non est ergo miscendus poeta noster cum
gravissimis anni 830 et subsequentium tumultibus; atque ex alio plane crimine in exsilium fuerit ille trusus ante
annum 826. Nunc vero conjectare rite possumus eum vix post oblatum poema hoc Ludovico Augusto restitutum
fuisse in gratiam principis, ac deinde anno 834 ejus integritatem ac fidem adeo perspectam fuisse, ut eum
Ludovicus delegerit legatum ad filium Pippinum. Imo cum ex [0562A] hoc ipso poemate satis intellexerimus
Ermoldum nostrum Pippino ipsi potissimum studuisse eique charum fuisse, simul etiam ad clarius
perspiciendum deducimur quare Ludovicus Caesar, caeteris ipsum praeferens, eo uti maluerit ad significandam
5

