Verum amplificata in hunc modum Ermoldi fama, quid aliud tandem praestitit, nisi eruditorum sitim
[0554C] accendere acrius? ac meam potissimum, ubi consilium cepi colligendae in unum Italicae Historiae,
simulque depromendi quidquid hactenus ejusce argumenti temporum injurias effugerat, atque in commune
bonum conquirere mihi liceret? Continuo enim obversabatur animo, quam bene huic loco sederet exoptata
Ermoldi editio, quantumque Ludovici Pii gesta cum Historia nostra convenirent, quando pene universa Italia sub
ejus ditione foret, imo constet, ad Italicum coelum peculiari eo titulo spectare Augustos quoslibet, quod reges
Italiae sint, ac Romanorum imperatores, atque hinc magnificam prae caeteris appellationem ad eos deferri. Ad
curiam Romanam interea sese contulerat supra laudatus illustrissimus Gentilottus, auditoris in Rota, ut aiunt,
[0554D] Romana munus pro Germanica natione obiturus, atque ad bibliothecae Caesareae praefecturam
assumptus fuerat doctissimus ac praestantissimus vir Pius Nicolaus Garellius, eques ordinis Christi, consiliarius
atque archiatrus Augustissimi Romanorum imperatoris atque Hispaniarum regis Caroli VI. Illustrissimum
Garellium ergo, cujus in me benevolentiam, quotiescunque res poposcit, singularem semper sensi, crebris litteris
adortus sum, ut humillimis [0555A] precibus meis ad clementissimi Caesaris aures deductis ita ageret, ut
Hermoldus per me demum revocari posset ad vitam, neque sineret eruditam gentem diutius illius exspectatione
fatigari. Et sane facilem votis meis se praebebat Augustissimi principis ad cuncta litterarum commoda atque
incrementa acclinis promptusque animus; sed cum Hermoldum Gentilottus non solum in se recepisset
evulgandum, sed integrum etiam in spissos commentarios intulisset, quos ad Caesaream bibliothecam amplius
illustrandam instruxerat, et prelo parabat, Caesar in omnia vel minima officia intentus, ita poema hocce mihi
elargiendum statuit, dum Gentilotti quoque consensus accederet. Verum sibi praeripi scriptoris hujus editionem
minime is lubens patiebatur; [0555B] et quanquam amplissimi proceres marchio de Rialpe, ab intimis Augusti
secretis atque consiliis, et Hieronymus Colloredus, egregius tunc Insubrum moderator, deinde vero ad Caesareae
aulae honores ac paulo post ad superos translatus, pro suo erga collectionem hanc magnanimo studio causam
meam juvarent; imo Palatini ipsi socii pari mecum zelo ducti supplicem hac ipsa de re libellum Augustissimo
Caesari per ipsum comitem, Colloredum obtulissent, excitatis etiam in eam rem officiis illustrissimi viri comitis
Caroli Pertusati Mediolanensis senatoris, et in Maximo Hispaniarum consessu regentis, non minus legum quam
eruditionis eximii cultoris; adhuc tamen in ancipiti relicta est sors Ermoldi Nigelli. Cum ecce inopinatus casus
nodum hunc [0555C] solvit; nam egregius vir Gentilottus, vix renuntiatus episcopus et princeps Tridentinus,
Romae non sine omnium bonorum moerore postremo fato sublatus, anno proxime praeterito 1725, magnum
cruditionis amatoribus sui desiderium reliquit. Tunc ergo rursus in spem erectus fore ut voti mei compos fierem,
ab humanissimo Garellio petii ut quando promissa totics Ermoldi editio, longe quam antea ex Gentilotti obitu
difficilior atque remotior evasisset, ab Augustissimo Caesare, Collectionis etiam meae patrono clementissimo,
ejus mihi edendi veniam denique impetraret. Quid plura? vicere preces meae, et donum Garellius impetravit:
magnanimus enim imperator, ac felicitati temporum nostrorum natus, quique non tam belli quam pacis artibus
gloriam [0555D] sibi atque immortalitatem nominis parere nunquam desinit, Ermoldum mihi dimittendum jussit,
et praecipue, cum sive per commentarios Gentilotti, sive per me respublica litteraria Ermoldum accipiat, ad
unam semper gloriosissimi Augusti Caroli VI liberalitatem, atque ad illius ditissimam celebremque
bibliothecam, quae una Ermoldi poema ms. asservat, beneficium ejusmodi sit referendum; ipsum vero
beneficium eo pluris faciendum, quo citius collatum. Quid ea occasione ad me perscripserit eruditissimus
Caesareae bibliothecae praefectus Garellius, operae pretium duco, grati etiam animi gratia, hic palam facere.
[0556A] «Pius Nicolaus Garellius clarissimo atque eruditissimo viro D. Ludovico Antonio Muratorio
serenissimi Mutinensium ducis bibliothecario S. P. D.
«Aequum postulas V. cl. ut cum pridem atque iteratis vicibus de Nigellio repulsam tuleris, ex eo quod a
Gentilotto suum in catalogum esset illatus, brevique in lucem edendus speraretur, nunc ipse, qui restiterim, tuas
apud Caesarem Augustissimum preces reviviscere faciam. Optimo, inquam, jure postulas, quando, ut fert
miseranda humanarum rerum vicissitudo, tanti viri jacturam litteratorum orbis passus est, atque ea jam deciderit
spe, ut saltem tam cito exoptatis Gentilotti laboribus frui possit; nam profecto et vastum hoc opus est, et non
pauca in eo contenta, ab ipso auctore, ut qui ad sui Caesareaeque bibliothecae usum id confecerat, censoriam
notam, si edenda forent, desiderabant, ne forte teneriores quorumdam aures offenderentur. Quae enim
antiquorum temporum memoriam suscitant, [0556B] nostra hac aetate non omnia omnibus placent. Quin imo id
mihi Roma etiam per litteras non semel innuit, demendique ea, quae viderentur, pro sua in me humanitate,
amplam dederat facultatem, si editionem maturare Caesari in animo esset. Verum ut id oneris meo, ut ita dicam,
periculo in me susciperem, vivente praesertim auctore, multa eademque gravissima argumenta dissuadebant,
quae et divinare facile potes, et prolixius hic obtrudere minime necessarium. Accedunt gravissimae, quibus
assidue distineor, curae; alienus praeterea ab odiosis animus, atque tranquillitatis amantissimus: quotidie enim
versantur ob oculos praeclarissimorum virorum fata, qui in edendis aliorum operibus iniquum sane morosorum
judicium experti sunt: neque nostris, qui a bibliotheca sunt, tantum otii nunc suppetit, neque si suppeteret, tam
brevi tamque temere id effici posset, si hanc eis velim demandare provinciam.
2

