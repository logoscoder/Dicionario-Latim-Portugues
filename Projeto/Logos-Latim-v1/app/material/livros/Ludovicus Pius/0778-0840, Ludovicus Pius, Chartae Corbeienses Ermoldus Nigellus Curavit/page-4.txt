Hoc tibi, Caesar, opus stolida crocitante cicuta, Porrigit Ermoldus, exsul, egenus, inops. Christum
deinde rogat ut Ludovicum ad propius cognoscendam pensandamque ejus causam inducat, haec subdens:
Veridicis poteris forsan cognoscere verbis, Criminis objecti me minus esse reum. Non tamen excuso
me illius, crede, reatus, Infelix quo sum trusus in exsilium.
[0558B] Sed quis iste Ermoldus Nigellus fuerit, nusquam legitur, adeoque ad eum dignoscendum,
reliquum est, ut conjecturis tantum agamus. In Vita Ludovici Pii ab Astronomo scripta ad annum 834 haec
leguntur: «Mandavit (imperator) filio Pippino per Ermoldum abbatem, res ecclesiasticas quae in regno ejus erant,
quas vel ipse suis attribuerat, vel ipsi sibi praeripuerant, absque cunctatione ecclesiis restitueret. » Ad haec
respiciens clarissimus Mabillonius in Annalibus Benedictinis, ad annum Christi 818, ubi de Nantuacensibus
abbatibus agit, profert, Ermoldum abbatem Nantuacensem, qui anno 833 florebat. Tum haec subdit: «Forte hic
est Ermoldus abbas per quem Ludovicus Augustus anno sequenti, [0558C] id est tricesimo quarto, mandavit filio
suo Pippino ut res ecclesiasticas, etc., restitueret. » Tum idem ipse Mabillonius in aliam sententiam, et quidem
justiore titulo, declinare visus est, ad annum 834 haec scribens: «Quis sit ille Ermoldus abbas ad Pippinum
missus, haud satis compertum, nisi ille sit Ermenaldus abbas Anianensis, qui anno sequenti privilegium a
Ludovico imperatore obtinuit. Neque vero hunc esse existimem Ermoldum Nigellum, in exsilium a Ludovico
ipso ablegatum, qui carmen de ejus laudibus quatuor libris composuit, a Lambecio editis tom. II Bibliothecae
Caesareae. » Mabillonium hic consueta sua diligentia defecit; neque enim usquam libros illos Lambecius
evulgavit, sed principium tantummodo et finem. Ille vero dicere pergit: [0558D] «Erat is sine dubio
Lotharianarum partium fautor, atque ideo in exsilium et in carcerem actus: at quamvis in libertatem assertus
fuerit, haud veri videtur simile eum ipsum postea legati honore a Ludovico affectum fuisse. » Haec Mabillonius,
quem divinare volentem, et divinationi suae aperte adversantem, ego nihilominus in verum impegisse conjicio,
ne dicam persuasum habeo. Rem intime perscrutemur, quando sub oculis nostris integrum est Hermoldi poema,
quo Mabillonius ad rectum judicium ferendum carebat.
Fuisse Hermoldum Nigellum monachum Benedictino instituto addictum, continuo intelligat quicunque
ejus carmen legat; neque enim ibi ullus praetermittitur locus, quo poctae calamus in Benedictini [0559A] ordinis
ejusque abbatum, monasteriorum, et Regulae laudes non excurrat; ut mittam ecclesiasticam illius eruditionem,
quae hominem minime laicum prodit, et quae iis temporibus in monachis saepius quam in saecularibus clericis
spectari consuevit; abbatem quoque fuisse, ea indicant, ni fallor, quae is habet lib. IV, ubi expeditionem adversus
Britannos rebelles anno 824 enarrat. Inquit enim:
Huc egomet scutum humeris, ensemque revinctum Gessi, sed nemo me feriente dolet. Pippin hoc
aspiciens risit, miratur, et infit: Cede armis, frater: litteram amato magis. Ex his primo confirmatur Ermoldum
nostrum monasticam vitam fuisse professum; non alia quippe de causa Pippinus rex eum intuens in risum erupit,
nisi quia armis accinctum cernebat hominem a militari [0559B] professione adeo alienum, et arma monasticae
vesti tam male aptata. Proinde eum ridendo hortatus est ut a militia abscederet, et litterarum studiis, quod
monachum decebat, eique in more erat, vacaret. Praeterea illum fratrem appellavit: istud vero nomen, a quo nunc
monachi tantopere abhorrent, et religiosis duntaxat mendicantibus servatum volunt, olim monachos potissimum
designabat, uti eorum temporum monumenta evincunt, imo hoc ipsum poema non uno in loco fidem facit.
Secundo hinc elucere etiam potest Ermoldum alicui monasterio abbatis titulo praefuisse. Pluribus ostendit
doctissimus Thomassinius, parte III, lib. I, cap. 40, de Benefic., regnante Carolo Magno, ejusque successoribus,
consuevisse tum episcopos, tum abbates [0559C] ad militiam et ipsos accedere, suosque milites in regis
servitium ducere. Erat id munus abbatum, non monachorum. Et quanquam Carolus Magnus, aliique Francorum
reges ab hujusmodi onere ecclesiasticos interdum proceres absolverint, uti in eorum Capitularibus legitur; et
quamvis monasteria forent quae a suppeditandis regi militaribus copiis immunia haberentur, attamen ubi
gravissima publicae rei necessitas exigebat, quivis episcopi et abbates ad expeditiones militares confluere, aut
saltem suas turmas conferre cogebantur. Hoc autem praestitisse Hermoldum nostrum hinc discimus, qui etiam
profitetur se ab omnium sanguine abstinuisse, neque arma se detulisse in alicujus perniciem: quibus verbis
militiam suam a crimine purgat, [0559D] seque irregularitatis, ut nunc dicimus, vinculum evitasse prodit.
Sunt ergo quae Ermoldum abbatem monasterii alicujus nobis exhibent. Superest nunc ut inquiramus
cuinam ille praefuerit. Cum legerem apud Duchesnium et Baluzium in Capitulari Ludovici Pii spectante ad
annum 817, inter monasteria quae dona et militiam facere debent, recenseri monasterium Nigelli, occurrebat
mihi dubitatio num sub Nigelli nomine venire potuerit Ermoldus noster agnomento Nigellus. Fuisse enim
monasteria quae ab institutore suo denominationem acceperint, minime difficile erat ostendere. Sed cum
Mabillonius in Annalibus contendat monasterium hoc ita nuncupatum [0560A] quod ad Nigellam fluvium situm
esset, inde me ad alias conjecturas converti. Mea ergo si non sententia, certe conjectura, bonis, ut arbitror,
4

