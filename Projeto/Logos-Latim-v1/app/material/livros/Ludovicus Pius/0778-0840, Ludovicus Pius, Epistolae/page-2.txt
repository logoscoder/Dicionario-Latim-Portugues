incutiet. Misimus itaque tibi institutionis formam quam idem sacrum et venerabile concilium ex sanctorum Patrum
sententiis diligenter excerpsit, et sanctimonialibus in uno collegio canonice [1311B] degentibus observandam
percensuit: quam sive per te, sive per comprovinciales tuos episcopos, in omnibus tuae dioeceseos puellaribus
monasteriis, in quibus canonice vivitur, studiose praescriptam haberi volumus. Sed et hoc decernimus ut a vobis tam
abbatissis quam caeteris sanctimonialibus tradatur, et qualiter eam tenere debeant vestro studio informentur. Caeterum
nisi aliquam abbatissarum quando nos ad praesentiam nostram venire jusserimus, alio tempore volumus ut abbatissae
propriis in monasteriis resideant, et secundum hanc institutionis formam vivere sibique subjectas gubernare decertent;
et nullis illarum per villas residendi, aut foras qualibet occasione accepta evagandi, suisque voluptatibus deserviendi,
licentiam [1311C] attribuant. Quanquam enim nonnulli clerici monasteria puellarum, et nonnulli laici monasteria
virorum etiam ac puellarum habeant, tua tamen debet providere solertissima industria ut in omnibus locis sub tua
dioecesi constitutis, ubicunque congregationes clericorum et sanctimonialium sunt, juxta possibilitatem et facultatem
rerum secundum hujus institutionis formam vivant; quia nulla est omnino ecclesia, quae facultates habeat, ubi non
possint tot talesque gubernari qui divinum expleant officium, et ubi hospitalitas juxta vires non possit diligi. Nos
quoque praefatos missos nostros ad tuam sanctitatem ideo direximus, ut tuum caeterorumque ecclesiasticorum in tua
dioecesi consistentium diligenter atque subtiliter in hoc negotio [1311D] intuerentur studium, et tibi opem in caeteris
commonendis ferrent; qui et nobis referrent qualiter praelati et praelatae eam libenter susceperint, diligenterque
transcribere studuerint, et devote adimplere juxta vires curaverint; quoniam tandiu illos in tua vel comprovincialium
tuorum dioecesi morari et discurrere una cum misso tuo jussimus, donec ab omnibus memoratae formulae
transcriberentur; ut videlicet cuncta procurantes, diligenterque taxantes, cum ad nos illos redire opere expleto tempus
permiserit, cuncta quae acta sunt vestro utrorumque scripto notentur, atque per ipsos tuumque missum nostrae
dignoscentiae intimentur; [1312A] ut sciamus quibus gratiarum actiones referre, quosque etiam dignis correptionibus
corrigere debeamus. Si vero aliquis tuae dioecesis eidem institutioni nostraeque admonitioni procaciter reniti voluerit,
et ea quae ab eodem sacro et venerabili concilio constituta atque decreta sunt, quantum Dominus eis posse dederit,
observare contempserit, praecipimus ut si antea hujusmodi non se correxerit, quicunque ille est, ante praesentiam
nostram tua vel missorum nostrorum admonitione venire festinet; quatenus a nobis juxta quantitatem culpae digne
corrigatur. Direximus praeterea tibi pondus et mensuram secundum quam clericis et sanctimonialibus panis et potus
aequaliter tribuenda sunt, quae ut ab omnibus firmissime atque inviolabiliter teneatur [1312B] [Leg. vid. teneantur],
decernimus, et ne quid incrementi aut detrimenti a quoquam patiantur, modis omnibus inhibemus. Tuam igitur in calce
hujus epistolae admonemus sanctitatem, ut secundum ministerium tibi divino munere collatum, nostrae in hoc negotio
saluberrimae admonitioni obedienter atque inexcusabiliter pareas, et caeteris in parendo exemplum bonum tribuas.
Dignum quippe est ut quanto sublimius sacerdotii dignitate aliis superemines, et a nobis venerabiliter diligeris, tanto
magis ad Dei nostramque voluntatem faciendam devotiorem te atque promptiorem exhibeas. Vale in Domino, et ora
pro nobis

EPISTOLA II LUDOVICI AD MONACHOS ANIANENSES. [1312C] (Anno 821.) [Apud D. Bouquet. ,
Recueil des Hist. , tom. VI, ex tabulario Anianensi.]
In nomine Domini Dei et Salvatoris nostri Jesu Christi, Ludovicus imperator Augustus venerabilibus fratribus
in Aniano sive Gellone monasterio constitutis.
Proxime accedit [a] {foot}
[1311D] Agobardus Lugdunensis erat archiepiscopus, Nibridius Narbonensis. Agobardum archiepiscopum ad
nostram devenisse praesentiam, indicans nobis quomodo eo praesente et Nibridio archiepiscopo, sine mora omnes pari
consensu Tructesindum super vos elegissetis abbatem. Cui facto, quia rationabile nobis videbatur, assensum praebere
non distulimus, desiderantes ac optantes ut pietas divina id ad suam et ad vestram communem salutem proficere faciat;
et ille patris ac pastoris inter vos locum obtineat, [1312D] et vos, ut Christi oves, pari humilitate et devotione, sicut
dignum et rectum est, subditi et obedientes ei sitis. Et haec obedientia vel humilitatis subjectio charitatis munimine est
roboranda; quae sine simulatione falsae extrinsecus ostentationis in vobis fieri necesse est. Vos enim optime nostis cum
quanto studio ac sudore a beatae memoriae domno Benedicto Patre vestro locus iste primo inchoatus est ac constructus
est: deinde qua diligentia ille nitebatur, ut vos, quos divina superni Pastoris gratia per suae devotionis instantiam inibi
coadunaverat, secundum monasticae vitae regulam recte conversaremini. Quod et Deo largiente, juxta id, quod
desideravit, ad effectum [1313A] perduxit. Sed et de sacrosancto eodem examine per imperium a Deo nobis
commissum longe lateque piae conversationis normam coadoptavit, et vobis disseminare [a] {foot}
[1313D] Corrigit Cointius, coadunavit e vobis, et disseminare. non destitit. Et cum profecto ita se res habeat,
dignum vos admonere statuimus, ut Deo cooperante id efficere studeatis, ne in diebus vestris res tam egregie inchoata
et ad incrementum perducta, quolibet casu quidquam detrimenti sumat: sed tales semper per Dei misericordiam esse

