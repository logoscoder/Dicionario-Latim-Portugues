Sanctissimo ac reverendissimo domno et in [1318A] Christo Patri Eugenio, summo pontifici et universali
papae Ludovicus et Lotharius, divina ordinante providentia, imperatores Augusti, spiritales filii vestri, sempiternam in
Domino nostro Jesu Christo salutem.
Quia veraciter nos debitores esse cognovimus ut his quibus regimen Ecclesiarum et ovium Dominicarum cura
commissa est, in omnibus causis ad divinum cultum pertinentibus opem atque auxilium, pro qualitate virium nostrarum
et intellectus nostri capacitate, feramus, idcirco praetermittere nequivimus quin tunc, quando legati Graecorum nobis
manifestaverunt qualem ad vos deberent perferre legationem, summa cura ac sollicitudine tractaremus quale vobis
adjutorium in hoc negotio cum Dei [1318B] auxilio exhibere potuissemus. Et ob hoc a vestra sanctitate petivimus ut
sacerdotibus nostris liceret de libris sanctorum Patrum sententias quaerere atque colligere quae ad eamdem rem pro qua
iidem legati vos consulturi erant, veraciter definiendam convenire potuissent: quas cum illi juxta concessam etiam a
vobis licentiam solerter inquirerent, et divina opitulante gratia quidquid invenire tam brevi temporis spatio potuerunt,
collegissent, nobis ea perlegenda direxerunt. Quibus perlectis, ea vestrae sanctitati legenda atque exammanda per hos
legatos nostros, Hieremiam scilicet et Jonam venerabiles episcopos, mittere curavimus; cum quibus si vestra paternitas
dignum duxerit, de eadem legatione quae in Graeciam a vobis mittenda est, non inutilem, [1318C] sed potius proficuam
collationem habere potestis; quia et in sacris sunt litteris admodum eruditi, et in rationibus disputatoriis non minimum
exercitati. Quos non ob hoc ad vestrae almitatis praesentiam cum memoratis sententiarum collectionibus misimus ut hic
aliquo velut magisterii officio fungerentur, aut huc docendi gratia directi putarentur: quia, sicut jam commemorati
sumus nos debitores existere ut huic sacratissimae sedi in quibuscunque negotiis auxilium ferre debeamus, ideo et hos
missos, et quas deferunt litteras, si quid vobis adjutorii conferre potuissent, mittere dignum duximus. Hos vestrae
sanctitati commendamus, ut et benignam apud vos receptionem et familiariter vobiscum loquendi locum inveniant:
novit quippe sanctitas [1318D] vestra qualiter populus Graecorum in hac imaginum veneratione divisus sit. Ideo
rogamus ut almitas vestra curam et diligentiam adhibere dignetur quomodo per vestram saluberrimam doctrinam atque
admonitionem magis ad concordiam et unitatem revocetur, quam propter hoc ad majorem discordiam et dissensionem
impellatur. Et ideo cautissime considerare [1319A] debetis ut legatio vestra, quam illuc dirigere disponitis, tanta
prudentia tantoque moderamine suffulta sit ut a nemine, neque Graeco, neque Romano, juste valeat reprehendi, sed talis
sit qualem semper decet in omnibus causis ab ista sacratissima sede proficisci. Et si vestrae sanctitati placet ut pro hac
ipsa legatione missi nostri simul cum vestris illas in partes dirigantur, et hoc nos tempore congruo scire permittite; et
non solum hoc, sed etiam si ituri sunt, ubi et quando cum vestris missis se jungere debeant. Non ideo tamen de missis
nostris illuc dirigendis interrogamus quasi necessarium nobis videatur, aut nos vestros missos hanc legationem per se
perficere dubitemus; sed potius propter hoc eos vobis offerimus ut sciatis nos in [1319B] omnibus esse paratos quae
hujus sacratissimae sedis necessitas aut voluntas postulaverit. Optamus sanctam et venerabilem ac piam paternitatem
vestram semper in Christo bene valere, et nostri ac nostrorum omnium in sacrosanctis orationibus meminisse,
sanctissime ac beatissime Pater.
EPISTOLA VIII. EPISTOLA GENERALITER POPULO DEI LEGENDA. De convocatione quatuor
conciliorum. (Anno 828.) [Baluz. , ibid. , pag. 654.]
In nomine Domini Dei et Salvatoris nostri Jesu Christi. Ludovicus et Lotharius, divina ordinante providentia,
imperatores Augusti, omnibus fidelibus sanctae Dei Ecclesiae et nostris. [1319C]
Recordari vos credimus qualiter hoc anno consilio sacerdotum et aliorum fidelium nostrorum generale
jejunium per totum regnum nostrum celebrare jussimus, Deumque tota devotione deposcere ut nobis propitiaret in
quibus illum maxime offensum haberemus nobis manifestare, et ut ad correctionem nostram necessariam tranquillum
tempus nobis tribuere dignaretur. Volueramus siquidem tempore congruo placitum nostrum generale habere, et in
eodem de communi correctione agere; et ita Deo miserante fieret, nisi commotio inimicorum, sicut nostis, praepedisset.
Sed quia tunc fieri non potuit juxta voluntatem nostram, visum nobis fuit praesens placitum cum aliquibus ex fidelibus
nostris habere, et in eo de his quae propter praedictum impedimentum [1319D] remanserunt, qualiter ad effectum
pervenirent, Domino adjuvante, considerare. Quapropter nosse volumus solertiam vestram quod in isto praesenti placito
cum fidelibus nostris consideravimus ut primo omnium archiepiscopi cum suis suffraganeis in locis congruis tempore
opportuno convenirent, et ibi tam de sua causa quam de omnium nostrum correctione et emendatione secundum
divinam auctoritatem quaerendo invenirent, et nobis atque fidelibus nostris secundum ministerium sibi commissum
adnuntiarent. Item consideravimus ut missos nostros per universum regnum nostrum mitteremus, qui de omnibus causis
quae ad correctionem pertinere viderentur quanto potuissent studio decertarent, et quidquid [1320A] possibile
invenirent praesentaliter [Sirmond. , per semetipsos] nostra auctoritate corrigerent; et si aliqua difficultas in qualibet re
eis obsisteret, ad nostram notitiam deferre curarent. Quapropter volumus ut vos omnes, propter communem salutem et
regni honorem ac populi utilitatem, obedientes et adjutores missis nostris in omnibus pro viribus esse non negligatis;
simulque sciatis ob hanc causam nos velle per singulas hebdomadas uno die in palatio nostro ad causas audiendas
sedere, ut per hunc aut illum comitem et providentia missorum et obedientia populi nobis manifestius appareat. Et ut

