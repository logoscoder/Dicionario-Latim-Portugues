0997-0997- Concilium Ravennatense - Acta Decretaque
CONCILIUM RAVENNATENSE
A GERBERTO archiepiscopo habitum anno 997, de multis ad disciplinam ecclesiasticam spectantibus.
(Apud Labb. Conc. tom. IX, pag. 769.)
Perpetuo regnante Domino nostro Jesu Christo, tempore pii Caesaris Ottonis III, in anno II imperii ejus,
indictione XI, sub imagine Salvatoris, infra valvas majoris ecclesiae Ravennatensis, Gerbertus, ejusdem
ecclesiae praesul, residens cum pluribus episcopis et presbyteris ecclesiae memoratae, astantibus diaconibus et
cuncto clero, dixit:
I.
«In sancta ac Ravennate Ecclesia, cui divina dispensatio praeesse me voluit, dudum consuetudo est valde
reprehensibilis orta, ut subdiaconus corpus Domini, quod formatum appellant, tempore consecrationis
episcoporum, ipsis vendant episcopis, et chrisma vendant archipresbyteris annualiter parochiae vestrae. In quibus
apparet venditio Filii Dei, et venditio Spiritus sancti. Qua de re praesenti decreto constituo ut in hac sede et in
his omnibus quae ad nos pertinent, ulterius minus fiat.» Quod omnes statuentes laudarunt. Et dixit: «Si quis
autem contra hoc decretum ausus fuerit attentare, anathema sit;» et responderunt omnes: «Amen.»
II.
«Statuimus etiam ut annualiter in festo sancti Vitalis omnes archipresbyteri ad nos pertinentes, pro respectu
sedis, subdiaconis nostris annualem censum persolvant solidos duos, et quicunque concesserit censualiter, sentiat
ultionem, arbitrio primorum hujus Ecclesiae.» Et ab omnibus est laudatum.
III.
«Et quamvis antiquitus sit statutum ut nemo episcoporum alterius clericum sine eo mandante litteris recipiat,
aut ecclesiam [f. deest dedicet] in alterius dioecesi, vel per acceptam, sive promissam pecuniam; sed neque illum
[f. deest promoveat] quem probabilem ad officium non inveniat, aut immatura aetas vel crimen excludit; nec
illum quem inscitia coerceat, vel leges infamia damnent, aut debilitas vel imminutio membrorum cohibeat, seu
quem abjecta officia vel ministeria deformia notant, vel quem turpis lucri cupiditas abjicit, vel contra leges
prohibitio; neque ullum eorum, quos neophytos dicunt, bigamos, curiales, vel laicos, vel eorum qui in canonibus
et legibus cohibentur: unde competere non ambigimus ut praesenti concilio priscorum Patrum sanctiones
firmantes teneamus, ut nemo nostrum ecclesiam vel aliquando oratorium in alterius dioecesi dedicare attentet
sine permissu et consensu episcopi ad quem pertinet ipsa dioecesis; neque alterius dioecesenses vel parochianos
recipere aut promovere seu retinere praesumat, sine canonicis epistolis quas Nicaena synodus, apud Bithyniam
congregata, sancivit Latino more recitari formatas; et ut nullus sacris permittat ordinibus, nisi quem aetas, vita,
doctrina, mores, auctoritas canonica commendat atque legalis. Ut autem haec sanctio per omnia firmior teneat, et
ut hoc indignis non concedatur, sub anathematis obligatione nosmetipsos constringimus, et successores nostros
episcopos qui contra haec decreta praesumpserint. Et si quis sacri ordinis de sepultura mortuorum aliquid
acceperit, nisi forte quae sponte ab amicis vel propinquis mortuorum ecclesiae fuerint collata, hac maledictione
teneantur obnoxii.»
IV.
Et laudaverunt omnes pariter acclamantes placere sibi, ac dicentes clamaverunt: Fiat, fiat.
Promulgata sunt haec anno 997 incarnationis Dominicae, die Kalend. Maiarum, indict. II, sub clementissimo
imperio memorati principis Ottonis, siquidem tertii; et subscribentes confirmaverunt episcopi qui intererant, et
presbyteri cardinales Ecclesiae Ravenn.
G. A. R.
Ubertus Liviensis.
Albardus Sarsinas.
Joannes Bononiensis.
Raimbaldus Corneliensis,
Hildeprandus Faventinus.
Georgius Comaclensis.
Georgius Caesenas.
Leo Ficodensis.
1

