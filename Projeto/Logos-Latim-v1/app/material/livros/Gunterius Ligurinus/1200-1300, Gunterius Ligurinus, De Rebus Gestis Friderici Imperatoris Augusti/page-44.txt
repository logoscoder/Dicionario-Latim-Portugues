Caeterum aula imperatoris omnium aevi longe magnificentissima; principum salutantium perpetua
multitudo, curia privata solemnem speciem continuo referens, legationum undique affluentium inexhausta
frequentia, dona innumera, et pretio et arte insolita ac viro digna. Medius inter Fridericus [0325A] et vultu et
habitu imperatorem ostentans, fama gestorum admirationem, gravitate reverentiam, suavitate et facundia
amorem omnium sibi conciliabat. Negotiorum et hominum callidissimus, adeuntes ex propositionum tenore ac
ordinum dignitate auditos et habitos nunquam non cum aequabili responso dimisit.

ยง XIX. Orbis imperium affectatum.
Retardata saepius et fracta principum studiis imperatorum virtus, jam inde a Carolingorum temporibus
minus ex iis aestimanda est, quae perfecit, quam quae perficere potuerit. Quippe maxima in rebus gerendis
consilii unitas ac disponendi certa facultas ad magna molimina convenit, et excelsa cumprimis [0325B] ingenia
decet. Sed illud odiosum est, inquit Cicero [(96) ] {foot}
[0325C] De officiis, l. I, c. 19., quod in hac elatione et magnitudine animi facillime pertinacia et nimia
cupiditas principatus innascitur; id quod in Friderico etiam contigisse animadvertimus. Is enim non modo
suorum dissensum indignissime tulit, et aequo severius plerumque repressit, sed exterorum etiam regnum
auctoritati invidens, ad universalis imperii fastigia aspiravit. Caroli Magni scilicet exemplum sermone et actu
praeseferebat, cujus ossa quoque Aquisgrani immensa pompa levata, cum insigni veneratione novo sepulcro
recondidit, augustissimo Heroe inter divos relato. Ipse Fridericus divi elogio appellari sustinuit [(97) ] {foot}
[0325C] Testes Radevici Fris. libri, imperatoris hortatu scripti., more caesarum Romanorum. Urbis
[0325C] legatis respondens, antiquae Romae dominatum regesque subditos jactabat; absolutam in rebus
Ecclesiae auctoritatem erga Franciae regem Ludovicum in colloquio Laonensi. Praecipua tumorum fomenta ex
invalescente pridem jure Romano, caesarum Henrici V et Lotharii favoribus evecto. Jamque adhibitae novae
formulae in citandis Mediolanensibus; ex lege Romana in Roncaliis definita regni Italici jura, tum etiam feuda
Longobardica. Eoque enata tandem illa monstrosa universalis imperii formula, juris Germanici doctorum
diutinum ludibrium.

ยง XX. Erga familiam studia.
Amplificandis gentilitiis opibus ac domus augustae [0326A] splendori tanta Fridericus diligentia
intendit, ut nullus antea imperatorum. Nec tamen omnino vituperabilis ista cupiditas, dum invalescente feudorum
haereditario jure nepotum virtutibus aut fortunae spes exigua relinqueretur. Ipsius autem imperii haereditatem
familiae quaesivisse, cum plurima factorum haud obscura indicia, tum Henrici praesertim filii, patris vestigia
prementis, aperta studia prodiderunt. Statim in regem promotus Fridericus avitum Sueviae et Alsatiae (sc.
Alemanniae) ducatum Friderico, Chunradi filio, incertum pacto an gratia, resignavit. Mox inde Chunradum
fratrem consanguineum Hermanno comiti palatino Rheni, absque prole decedenti, substituit. Henricum filium
primogenitum tenerrima adhuc aetate [0326B] Germaniae regem creari fecit, quem posthac juvenem ingenio et
studiis patri simillimum tam impense dilexit, ut coronatum Italiae regem ac Siciliae futurum haeredem
coronandum quoque imperatorem et regni socium moliretur. Filiorum alteri Friderico, post orbam patruelis
Rothenburgici mortem, Alemanniae ducatum in cunas contulit. Othonem tertiogenitum, in cunis itidem
balbutientem, Burgundiae comitem palatinum renuntiavit, exauctorato per conventionem Burgundiae rectore,
Bertholdo Zaringiae duce. Quod quidem iniquius visum in principem optime de Friderico promeritum,
excusatione tamen haud caret. Etenim duplici veluti jure Fridericus Burgundiam obtinuit, cum obsoletam
[0326C] satis imperii auctoritatem, ipse ditissimus Burgundiae princeps ex connubio Beatricis, dotalibus terris
amplissimis augeret, et Bertholdo praeter honoris elogium pridem nihil restitisset. Filium quartum Chunradum
Herbipolensi Franconiae ducem praeposuit, post caelibem Friderici fratris in Palaestina decessum, Sueviae
ducem futurum. Natu minimum denique Philippum, ecclesiasticis forte fastigiis primo destinatum, Tusciae
dominum ac terrae Mathildis instituit, a Guelpho duce redemptae. Caeterum omnibus hisce donis nihil fecit aliud
imperator, quam quod avita pleraque beneficia, ex invalescente tunc haereditatum more, familiae assereret,
adeoque temporum potius, quam aviditatis ista studia existimanda.
[0327]
44

