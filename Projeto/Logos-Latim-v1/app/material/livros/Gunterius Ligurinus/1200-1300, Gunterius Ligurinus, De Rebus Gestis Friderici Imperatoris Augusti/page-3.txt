plurimum debemus, quidquid in isto labore profecisse videbimur. Neque enim aliam nobis gloriolam, quam
voluntatis, expetimus, et procul est vana persuasio, virorum celeberrimorum studiis momenta nos aliqua
addidisse.
Illud tandem in votis praecipuum libere profitemur, ut florentissimae olim reipublicae nostrae, revocata
imago, aliquando adhuc animos inveniat non prorsus alienos. Etenim vivitur magnis exemplis, et omnis aevi
nobilissimae gentes priscorum patrum praeceptis ac imitatione steterunt, spretis contra vetustis moribus
debilitatae conciderunt. Quapropter laudabili majorum nostrorum instituto, domesticae antiquitatis illustria
documenta studiose in scholis exhibita, quemadmodum et Ligurinum, vix adhuc typis innotescentem, in
celeberrimis patriae gymnasiis lectitatum invenimus. Forsan et nostris cum maxime temporibus ejusmodi
fomenta convenirent, quandoquidem in tenera adhuc aetate plurimum efficitur, et amor patriae tantum decrepitus
veluti cum lacte rursus infundi possit ac recreari. Sane majores nostri Graecae et Romanae vetustatis exempla
non otiosa curiositate vel admiratione contemplantes, sed propriae nobilitatis memores, et gloriae gentilitiae
comparatione elati, fortiter ipsi agentes, factis et scriptis illa tanto felicius expresserunt.
Heydelbergae, in vigilia Nativitatis, anni MDCCCXII.
PRAEFATIO PRIMAE EDITIONIS LIGURINI.
Marquardus de Stain Ecclesiae Bambergensis praepositus, Matthaeus Marschalk, Bernardus et
Chunradus Adelmann de Adelmannsfelden, canonici, Chunradus Pentinger ac Georgius Herbart, Augustani,
Lectori salutem.
Venit hiis diebus Augustam Chunradus Celtis, vir tum in bonis artibus apprime doctus, tum etiam
[0261] diligens admodum veterum scriptorum indagator: quem cum pro nostra erga eum amicitia allocuti
fuissemus, rogavimus, si aliquos libros antea nobis incognitos peregrinando per Germaniam reperisset, ut eorum
pro sua in omnes humanitate copiam nobis faceret. Retulit Ligurinum quemdam egregium poetam de rebus
gestis per Fridericum primum Caesarem in monasterio quodam Franciae Orientalis, quam nostrales Franconiam
appellant, se invenisse. Eumdem cum legendum ac per otium conspiciendum nobis tradidisset, existimavimus
profecto dignum fore, qui per ora virum volitaret. Adhortati itaque Chunradum fuimus, ut exprimi formis
curaret, neque diutius delitescere permitteret. Cumque post aliquos tractatus cum artifice sibi parum conveniret,
atque hinc abire decrevisset: verebamur, cum unicum solum exemplar exstaret, ne aliquo iniquo sidere jacturam
aut periculum pateretur. Nostra itaque opera et aere tandem effecimus, ut artifex ille onus subierit, partim ne
vigiliae et lucubrationes Ligurini perirent, partim etiam, ne inclyti Caesaris nostri Friderici primi labores et
egregia facinora oblivioni traderentur. Accessit his peculiaris amor patriae. Cum enim origo nobis, et quidem
omnibus, ex Suevia foret, pulchrum admodum videbatur, Fridericum, qui et ipse ex gente Sueva originem duxit,
Suevorum potissimum auxilio ex tetro carcere, et post aliqua saecula iterum in lucem prodire. Multa quidem
inclyto nostro Friderico propter innumeros labores, quos pro Romani imperii decore ac majestate conservanda
pertulit, Germania nostra debet: sed longe plura universa Christiana respublica. pro qua insignem ac
sanctissimam illam expeditionem ad res Christianorum in Asia restituendas suscepit, et in qua postquam
Armenios feliciter devicerat, ut pium et religioni Christianae devotum Caesarem decebat, vitam quoque cum
maxima Christiani populi jactura amisit. Solius enim Friderici per eam tempestatem virtus et rei bellicae peritia
tuto Saladini regis victoriae ac felicitati opponi, et inclinatam rempublicam Christianorum in Asia erigere
potuisset. Quisquis igitur es, qui haec legis, Ligurinum hunc, egregium virtutum Friderici Caesaris praeconem ex
Germania proficiscentem ne despicias, sed alacri animo amplectere atque revolve. Reperies revera pleraque,
quae te legisse non modo non poenitebit, verum etiam plurimum juvabit.
In fine libri decimi subscriptum:
Guntheri Ligurini poetae clarissimi de gestis divi Friderici primi libri feliciter editi impressi per
industrium et ingeniosum magistrum Erhardum Oeglin, civem Augustensem, anno sesquimillesimo et septimo,
mense Aprilio.
In fine editionis:
Felici fine completus Ligurinus, et per universam Germaniam et ejus publica gymnasia jam notus, et
juventuti Germanicae ad legendum et enarrandum praebitus, primo Viennae per Chunradum Celtem; Friburgi
per Hieronymum Baldung; Dubingi per Heinricum Bebelium; Ingolstadi per Jacobum Philomusum; Lipsiae per
Hermanum Bostium [(11) ] {foot}
3

