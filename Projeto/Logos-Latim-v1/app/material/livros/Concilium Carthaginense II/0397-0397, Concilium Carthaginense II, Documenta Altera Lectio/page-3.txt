Felix episcopus selemselitanus dixit: nec illud praetermittendum est, ut si quis forsitam presbyter ab episcopo
suo correptus [aut excommunicatus], tumore uel superbia inflatus putauerit separatim deo sacrificia offerenda uel
aliud erigendum altare, contra ecclesiasticam fidem disciplinam que crediderit agendum, non exeat impunitus.
Geneclius episcopus dixit: necessaria disciplinae ecclesiasticae et fidei congrua sunt quae frater noster felix
prosequutus est: proinde quid exinde uideatur uestrae dilectioni, edicite.
Ab uniuersis episcopis dictum est: si quis presbyter a praeposito suo [excommunicatus uel] correptus fuerit,
debet utique apud uicinos episcopos conqueri ut ab ipsis eius causa possit audiri ac per ipsos suo episcopo
reconciliari.
Quod nisi fecerit, sed superbia, quod absit, inflatus, secernendum se ab episcopi sui communione duxerit ac
separatim cum aliquibus schisma faciens sacrificium deo obtulerit, [loco amisso] anathema habeatur.
Nihilominus et de ciuitate in qua fuerit longius depellatur, ne uel ignorantes uel simpliciter uiuentes serpentina
fraude decipiat.
Secundum apostolum: ecclesia una est, una fides, unum baptisma.
Et si quaerimoniam iustam aduersus episcopum habuerit, inquirendum erit.
Vt si praesbyter inconsvlto episcopo agendam celebraverit, honore privetvr.
Numidius episcopus maxulitanus dixit: in quibusdam locis sunt presbyteri qui, aut ignorantes simpliciter aut
dissimulantes audaciter, praesente et inconsulto episcopo, cum plurimis in domiciliis agant agendam, quod
disciplinae et in congruum esse cognoscit sanctitas uestra.
Geneclius episcopus dixit: fratres et coepiscopi nostri dignae suggestioni tuae respondere non morentur.
Ab uniuersis episcopis dictum est: quisquis presbyter inconsulto episcopo agendam in quolibet loco uoluerit
celebrare, ipse honori suo contrarius existit.
Qvanti debeant sacerdotem ivdicare et levitam.
Felix episcopus selemselitanus dixit: etiam et hoc adicio secundum statuta ueterum conciliorum, ut si quis
episcopus, quod non optamus, reatum aliquem incurrerit, et fuerit ei nimia necessitas non posse plurimos
congregari: ne in crimine remaneat, a duodecim episcopis audiatur et a sex presbyter et a tribus diaconus cum
proprio suo episcopo.
Geneclius episcopus dixit: quid ad haec dicit sanctitas uestra?
ab uniuersis episcopis dictum est: dignum est a nobis ueterum statuta debere conseruari.
Vt nvllvs parochiam alienam praesvmat.
Victor episcopus abziritanus dixit: roboranda est ecclesiastica disciplina ne quisquam episcoporum alterius
plebis uel diocesim sua importunitate pulsare terminos que sibi statutos conetur excedere.
Qui hoc facere tentauerit, quemadmodum coercendus est? geneclius episcopus dixit: et lex sancta prohibet et
ipsa ueritas non sinit quemquam alienum concupiscere.

3

