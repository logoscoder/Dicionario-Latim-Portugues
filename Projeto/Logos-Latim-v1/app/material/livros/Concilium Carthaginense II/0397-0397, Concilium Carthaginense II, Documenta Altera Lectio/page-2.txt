Geneclius episcopus dixit: si quisquam in periculo fuerit constitutus et se reconciliari diuinis altaribus petierit, si
episcopus absens fuerit, debet utique presbyter consulere episcopum et sic pereclitantem eius praecepto
reconciliare.
Quam rem debemus salubri consilio roborare.
Ab uniuersis episcopis dictum est: placet omnibus quod sanctitas uestra necessario nos instruere dignata est.
Vt dioecesis qvae episcopvm nvmqvam habvit non habeat.
Felix episcopus selemselitanus dixit: etiam, si hoc placet sanctitati uestrae, insinuo ut dioeceses quae numquam
episcopos habuerunt non habeant, uel illa dioecesis quae aliquando habuit habeat proprium.
Et si accedente tempore, crescente fide, dei populus multiplicatus desiderauerit proprium habere rectorem, cum
eius uidelicet uoluntate in cuius potestate dioecesis constituta est, habeat episcopum: secundum autem hanc
prosecutionem, sanctitatis uestrae est aestimare quid fieri debeat.
Geneclius episcopus dixit: si placet insinuatio fratris et coepiscopi nostri felicis ab omnibus confirmetur.
Ab uniuersis episcopis dictum est: placet, placet.
Vt qvi criminibvs implicati svnt clericos non accvsent.
Numidius episcopus maxulitanus dixit: praeterea sunt quamplurimi non bonae conuersationis qui existimant
maiores natu uel episcopos passim uage que in accusatione pulsandos.
Debent tam facile admitti contra apostolicam regulam, necne?
geneclius episcopus dixit: placet igitur caritati uestrae, ut is qui aliquibus sceleribus irretitus est uocem aduersus
maiorem natu non habeat accusandi?
ab uniuersis episcopis dictum est: si criminosus est, ut non admittatur omnibus placet.
Vt qvi excommvnicatvm alterivs svsceperit excommvnicetvr.
Felix episcopus selemselitanus dixit: illud autem suggero uestrae sanctitati ut hi qui pro facinoribus suis de
ecclesia pelluntur et ausi fuerint aut ad comitatum pergere aut ad iudicia publica prosilire, aut si forsitam
ecclesiae catholicae limina attentare, episcopus uel clericus cuiuslibet plebis; de his quid censetis?
epigonius episcopus bullensium regionum dixit: si quis episcopus communionem tenens catholicam huiusmodi
hominem uanis blandimentis incederit, sciat cum iisdem reiectis se esse deprauatum, transiens in sortem eorum.
Geneclius episcopus dixit: ergo recte suggerunt fratres et coepiscopi nostri ut qui facinorum merito suorum ab
ecclesia pulsi sunt, et ab aliquo episcopo uel clerico fuerint communione suscepti, etiam ipse pari cum eisdem
crimine teneatur obnoxius.
Ab uniuersis episcopis dictum est: omnibus placet.
Vt excommvnicatvs presbyter, si sacrificare praesvmpserit, anathematizetvr.

2

