invenit suos discipulos fecit vocari platonicos et manichaeos et epicureos et marcionistas, simili modo et cum
Christus dogma invenisset, ex ipso christianos vocari.
Si quis igitur defendit praedictum impium Theodorum et impia eius conscripta, in quibus tam praedictas, quam
alias innumerabiles blasphemias effudit contra magnum Deum et salvatorem Iesum Christum, et non
anathematizat eum et impia eius conscripta, et omnes qui suscipiunt vel defendunt eum et dicunt orthodoxe eum
exposuisse, et qui scripserunt pro eo et eadem illi sapuerunt, vel scribunt pro eo vel impiis eius conscriptis, vel
eos qui similia illi sapiunt vel aliquando sapuerunt et usque ad mortem permanserunt vel permanent in tali
impietate, talis a(nathema) s(it).
Si quis defendit impia Theodoriti conscripta, quae contra rectam fidem et contra primam Ephesinam synodum et
sanctum Cyrillum et duodecim eius capitula exposuit, et omnia quae conscripsit pro Theodoro et Nestorio impiis,
et pro aliis qui eadem praedictis Theodoro et Nestorio sapuerunt, defendens eos et eorum impietatem, et propter
hoc impios vocans doctores ecclesiae, qui unitatem secundum subsistentiam Dei Verbi ad carnem confitentur, et
non anathematizat ea et eos qui similia sapuerunt vel sapiunt, insuper autem et omnes qui scripserunt contra
rectam fidem et sanctum Cyrillum et duodecim eius capitula, et usque ad mortem in tali impietate permanserunt,
talis a(nathema) s(it).
Si quis defendit epistolam, quam dicitur Ibas ad Marin Persam haereticum scripsisse, quae abnegat quidem
Deum Verbum de sancta genitrice semper virgine Maria incarnatum, hominem factum esse, dicit autem purum
hominem ex ipsa natum esse, quem templum vocat, ut alius sit Deus Verbum et alius homo; et sanctum
Cyrillum, qui rectam fidem christianorum praedicavit, tanquam haereticum et similiter Apollinario haeretico
scripsisse criminatur; et inculpat primam Ephesinam sanctam synodum tanquam sine examinatione et quaestione
Nestorium condemnantem; et duodecim capitula sancti Cyrilli impia et contraria rectae fidei vocat eadem impia
epistola, et defendit Theodorum et Nestorium et impia eorum dogmata et conscripta.
Si quis igitur memoratam impiam epistolam defendit et non anathematizat eam et defensores eius et eos qui
dicunt eam rectam esse vel partem eius, et eos qui scripserunt vel scribunt pro ea vel pro impietate quae in ea
continetur, et praesumunt eam defendere, vel insertam et impietatem nomine sanctorum patrum vel sancti
Chalcedonensis concilii, et in his usque ad mortem permanent, talis a(nathema) s(it).
Cum igitur haec ita recte confessi sumus, quae tradita nobis sunt tam a divinis scripturis, quam a sanctorum
patrum doctrina, et ab his quae definita sunt de una eadem que fide a praedictis sanctis quattuor conciliis, facta
autem a nobis et condemnatione contra haereticos et eorum impietatem, nec non etiam contra eos qui
defenderunt vel defendunt praedicta impia tria capitula, et permanserunt in suo errore vel qui permanent: si quis
conatus fuerit contra haec quae pie disposuimus, vel tradere vel docere vel scribere, si quidem episcopus vel
clericus sit, iste tanquam aliena a sacerdotibus et statu ecclesiastico faciens, denudabitur episcopatu vel clericatu;
si autem monachus vel laicus sit, anathematizabitur.

9

