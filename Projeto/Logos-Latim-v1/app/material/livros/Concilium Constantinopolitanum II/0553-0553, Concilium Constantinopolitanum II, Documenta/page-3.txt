divinus Habacuc de his qui mendaciter docent: Vae qui adaquat proximum sibi eversione turbata, et inebriant
eum, ut inspiciat speluncas eorum: id est, tenebrosas et omnino a luce alienas doctrinas eorum.
Et quid oportet multa dicere? Liceat volentibus codices impii Theodori prae manibus accipere, vel quae ex impiis
codicibus eius, gestis apud nos habitis inserta sunt, impia capitula, et invenire nimiam insaniam, et nefanda illa
quae dixit.
Ulterius enim procedere, et iterum memoria repetere nefanda illa veremur.
Recitata nobis sunt et quaedam a sanctis patribus contra illum, et omnes haereticos superantem eius insaniam
conscripta, et insuper historiae, et leges imperiales, illius impietatem ab initio divulgantes et quoniam post haec
omnia impietatis illius defensores, iniuriis contra creatorem suum dictis gloriantes, dicebant non oportere eum
post mortem anathematizare, licet cognosceremus ecclesiasticam de impiis traditionem, quod et post mortem
haeretici anathematizantur; tamen necessarium putavimus et de hoc perscrutari, et fertur in gestis, quomodo
diversi haeretici et post mortem anathematizati sunt: et per multa manifestatum est apud nos, quod qui haec
dicunt, nullam curam Dei iudicatorum faciunt, nec apostolicarum pronuntiationum, nec paternarum traditionum.
Libenter utique interrogemus eos, quid dicant de Domino, dicente de seipso: Qui crediderit in eum, non
iudicatur: qui autem non crediderit in eum, iam iudicatus est, quia non crediderit in nomine unigeniti Filii Dei.
Et Apostolo clamante: Licet nos aut angelus de caelo evangelizaverit, praeterquam quod accepistis, anathema sit.
Sicut praediximus, et nunc iterum dico: Si quis vobis evangelizaverit, praeterquam quod accepistis, anathema sit.
Domino enim, quod iam iudicatus est, dicente, et Apostolo etiam angelos, si docerent praeter quod evangelizati
sumus, anathematizante, quomodo praesumunt dicere, qui omnia audent, de vivis tantummodo haec dicta esse?
Aut ignorant, magis autem scientes ignorare confingunt, quod iudicium anathematis nihil aliud est nisi separatio
a Deo?
Quod impius licet non verbo ab aliquo suscepisset, tamen anathema re ipsa sibi infert, per suam impietatem
semetipsum a vera vita separans.
Quid autem dicunt et ad Apostolum iterum dicentem: Haereticum hominem post unam et secundam
correctionem evita; sciens quoniam perversus est huiusmodi homo, et peccat, et est a semetipso damnatus?
Quibus consonantia sanctae memoriae Cyrillus in libris quos contra Theodorum scripsit ita dicit: "Evitandi sunt
illi, qui tam pessimis culpis detinentur, sive in vivis sunt, sive non.
A nocente enim semper refugere necessarium est, et non ad personam magis respicere, sed ad hoc quod Deo
placet".
Et iterum idem sanctae memoriae Cyrillus, scribens ad Ioannem episcopum Antiochiae, et congregatam ibi
synodum, de Theodoro utpote una cum Nestorio anathematizato, ita dicit: "Erat igitur necessarium, claram
propterea ducere festivitatem, expulsa certe omni voce a quocumque dicta, quae consonat Nestorii blasphemiis.
Processit enim adversus omnes qui eadem sapiunt, vel sapuerunt aliquando, quod absolute nos et vestra sanctitas
dixit: "Anathematizamus illos qui dicunt filios duos, et duos Christos.
Unus enim, ut dictum est, praedicatur a nobis et vobis Christus et Filius et Dominus, unigenitus ut homo,
secundum vocem sapientissimi Pauli".

3

