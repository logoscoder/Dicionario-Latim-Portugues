Et iterum in Ecclesiaste dicit: Optimi duo quam unus, quibus est merces bona in labore ipsorum.
Sed etiam ipse Dominus dicit: Amen dico vobis, si duo ex vobis convenerint super terram, de omni re
quamcumque petierint, continget illis a Patre meo qui in coelis est.
Ubicumque enim fuerint duo aut tres collecti in nomine meo, ego cum eis sum in medio ipsorum.
Cum autem saepius et a nobis omnibus invitatus, et insuper gloriosissimis iudicibus missis ad ipsum a piissimo
imperatore, promisit per seipsum de iisdem tribus capitulis sententiam proferre: huiusmodi responso audito,
Apostoli nos admonitiones in corde habentes, quod unusquisque pro se rationem reddet Deo, timentes autem et
iudicium imminens eis qui vel unum ex minimis scandalizant, quanto magis imperatorem ita christianissimum, et
populos et ecclesias totas; et quod dictum a Deo ad Paulum: Ne timeas, sed loquere, et ne taceas, quoniam ego
sum te cum, et nemo poterit nocere tibi: congregati ante omnia compendiose confessi sumus fidem illam tenere,
quam dominus noster Iesus Christus verus Deus tradidit sanctis suis apostolis, et per eos sanctis ecclesiis, et qui
post illos fuerunt sancti patres et doctores ecclesiae creditis sibi populis tradiderunt.
Tenere autem et servare et praedicare sanctis ecclesiis confessi sumus hanc fidei confessionem, quam latius
exposuerunt trecenti decem et octo sancti patres Nicaeae congregati, qui sanctum mathema sive symbolum
tradiderunt: insuper autem et centum quinquaginta in Constantinopoli collecti exposuerunt, qui eamdem fidei
confessionem secuti sunt, et eam explanaverunt: et ducentorum sanctorum patrum prius Ephesi collectorum pro
eadem fidem consensum: et quae a sexcentis triginta Chalcedone congregatis definita sunt pro una eadem que
fide quam et ipsi secuti praedicaverunt.
Eos autem qui pro tempore condemnati vel anathematizati a catholica ecclesia et praedictis quatuor conciliis
sunt, confessi sumus condemnatos et anathematizatos habere.
Cum que haec ita confessi sumus, initium fecimus examinationis trium capitulorum, et proposuimus prius de
Theodoro Mopsuesteno: et cum in medio prolatae sunt blasphemiae codicibus insertae, mirati sumus Dei in his
patientiam, quod non divino igni statim incensa est lingua et mens quae haec eructavit: et nunquam concessimus
procedere lectorem praedictarum blasphemiarum, pro sola memoria illarum indignationem Dei timentes, (utpote
unaquaque blasphemia magnitudine impietatis antecedentem superante, et mentem auditoribus funditus
permovente) nisi eos qui talibus blasphemiis gloriantur videremus indigere confusione, per manifestationem
earum eis inferenda: ut nos omnes zelo blasphemiarum contra Deum expositarum incensi et in medio lectionis et
post ipsam inclamationes et anathematismos contra Theodorum ut viventem et praesentem faceremus.
Propitius sis, Domine, dicentes, nec daemones ausi sunt talia contra te loqui.
O intolerabilem linguam illam! o pravitatem viri! o altam illam manum, quam extendit contra creatorem suum.
Scripturas scire miser ille pollicitus, non meminit Oseae prophetae dicentis: Vae illis, quoniam exilierunt a me:
famosi facti sunt, quia impii fuerunt in me, iniqua locuti sunt adversum me, et adversum me excogitantes, locuti
sunt pessima.
Ideo cadent in framea propter improbitatem linguae suae.
Hic contemptus eorum in sinu eorum: quia transierunt testamentum meum, et adversus legem meam impie
egerunt.
Istis Theodorus impius merito subiicitur.
Prophetias enim, quae de Christo sunt, reiiciens, festinavit dispensationis pro nostra salute magnum mysterium,
quantum ad se pertinet, reprobare: fabulas tantummodo ad risum propositas gentibus divina eloquia, multis
modis conatus ostendere, et contempsit tam alias propheticas pronuntiationes contra impios factas, et quod dixit
2

