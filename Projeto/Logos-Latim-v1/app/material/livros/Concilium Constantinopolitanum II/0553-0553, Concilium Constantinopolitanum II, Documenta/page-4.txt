Sed etiam in epistola ad Alexandrum et Martinianum, et Ioannem, et Paregorium, et Maximum presbyteros et
patres monachorum, et eos qui cum ipsis erant solitariam vitam exercentes, ita dicit: "Iam quidem et sancta
synodus Ephesi secundum Dei voluntatem congregata, contra nestorianam perfidiam iusta et subtili prolata
sententia, et aliorum vaniloquia, qui vel postea futuri sunt, vel iam fuerunt, eadem illi sapientes, et dicere vel
scribere tale aliquid praesumentes, una cum ipso condemnavit, aequalem condemnationem eis imponens.
Consequens enim erat, uno semel pro suis tam profanis vaniloquiis condemnato, non contra unum tantum venire,
sed (ut ita dicam) contra omnem eorum haeresim, sive calumniam quam fecerunt contra pia ecclesiae dogmata,
duos colentes filios, et dividentes individuum, et anthropolatriae crimen inferentes caelo et terrae.
Adorat enim nobis cum supernorum spirituum sancta multitudo unum dominum Iesum Christum".
Sed etiam Augustini religiosae memoriae, qui inter Africanos episcopos splenduit, diversae epistolae recitatae
sunt, significantes quod oportet haereticos et post mortem anathematizari.
Talem autem ecclesiasticam traditionem, et alii Africani reverendissimi episcopi servaverunt: sed et Romana
sancta ecclesia quosdam episcopos et post mortem anathematizavit, licet pro fide in vita sua non essent accusati:
et utrumque apud nos habita gesta significant.
Sed quoniam evidentissime veritatem impugnantes Theodori et ipsius impietatis discipuli, quaedam verba
sanctae memoriae Cyrilli et Procli proferre conantur, quasi pro Theodoro scripta, opportunum est propositis
aptare verba prophetae dicentis: Quia rectae sunt viae Domini, et iusti ambulant in eis: impii autem
infirmabuntur in eis.
Nam et isti male excipientes ea quae bene et opportune a sanctis istis patribus scripta sunt, et excusantes
excusationes in peccatis, haec verba proferunt.
Apparent enim patres non liberantes anathemate Theodorum, sed dispensative talibus quibusdam utentes verbis
propter defensores Nestorii et eius impietatis, ut ab huiusmodi errore eos abstrahentes, ad perfectum deducerent,
et docerent non solum discipulum impietatis Nestorium addicere, sed etiam doctorem eius Theodorum.
Itaque et in ipsis dispensationis verbis suam patres intentionem ostendunt de eo quod oportet anathematizari
Theodorum, sicut per plurima in gestis apud nos habitis demonstratum est ex his quae ad condemnationem
Theodori et eius impietatis Cyrillus et Proclus sanctae memoriae scripserunt.
Et talem dispensationem in divina scriptura est invenire: ad hoc et Paulus apostolus in principio praedicationis
fecisse ostenditur, propter eos qui ex Hebraeis erant, Timotheum circumcidens, ut per hanc dispensationem et
condescensionem ad perfectum eos deduceret.
Unde postea interdicens circumcisionem, ad Galatas ita scripsit: Ecce ego Paulus dico vobis, quod si
circumcidamini, Christus vobis nihil prodest.
Invenimus autem et illud quod solent haeretici facere, et a Theodori defensoribus factum.
Quaedam enim ex his quae sancti patres scripserunt, circumcidentes, quaedam vero falsa ex semetipsis
componentes et confingentes, Cyrilli sanctae memoriae epistola conabantur, quasi ex testimonio patrum,
praedictum impium Theodorum anathemate liberare: in quibus ex ipsis veritas demonstrata est, his quidem quae
circumcisa erant, per sequentiam anteriorum et posteriorum perlectis, mendacio autem falsitatis per collationem
eorum quae vera erant, per omnia convicto.
In omnibus autem istis, qui talia vana loquuntur, secundum quod scriptum est, confidunt falsis, et loquuntur
vana: quia concipiunt dolorem, et pariunt iniquitatem telam areneae texentes.

4

