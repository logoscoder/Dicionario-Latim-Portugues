Si igitur Ibam non alio modo suscipere sustinuissent, nisi impietatem, quae in epistola continetur, condemnasset,
et subscripsisset definitioni quae pro fide a sancto concilio data est, quomodo conantur dicere, susceptam esse
impiam epistolam ab eodem sancto concilio?
Quae enim, ut vere dicamus, participatio est iustitiae et iniquitatis? et quae societas est luci cum tenebris? quae
autem conventio est Christi cum Belial? aut quae pars est fideli cum infideli? quae autem est commixtio templo
Dei cum idolis?
Repetitis igitur omnibus quae apud nos acta sunt, iterum confitemur, quod suscipimus sanctas quatuor synodos,
id est, Nicaenam, Constantinopolitanam, Ephesinam primam, et Chalcedonensem, et quae pro una eadem que
fide definierunt, praedicavimus et praedicamus.
Eos autem qui haec non suscipiunt, alienos catholicae ecclesiae iudicamus.
Condemnamus autem et anathematizamus una cum omnibus aliis haereticis qui condemnati et anathematizati
sunt a praedictis sanctis quatuor conciliis, et a sancta catholica et apostolica ecclesia, et Theodorum qui
Mopsuestiae episcopus fuit, et impia eius conscripta, et quae impie Theodoritus conscripsit contra rectam fidem,
et contra duodecim capitula sancti Cyrilli, et contra Ephesinam primam synodum, et quae ad defensionem
Theodori et Nestorii ab eo scripta sunt.
Super haec anathematizamus et impiam epistolam, quam dicitur Ibas ad Marim Persam scripsisse, quae denegat
Deum Verbum de sancta Dei genitrice et semper virgine Maria incarnatum, hominem factum esse; et sanctae
memoriae Cyrillum, qui recte docuit, tamquam haereticum, et similiter Apollinario scribentem, criminatur; et
inculpat quidem Ephesinam primam synodum, tamquam sine examinatione et quaestione Nestorio ab ea
deposito, et duodecim sancti Cyrilli capitula impia et contraria rectae fidei vocat; defendit autem Theodorum et
Nestorium, et impia eorum dogmata et conscripta.
Praedicta igitur tria capitula anathematizamus, id est, Theodorum impium Mopsuestenum cum nefandis eius
conscriptis, et quae impie Theodoritus conscripsit, et impiam epistolam, quae dicitur Ibae, et defensores eorum,
et qui scripserunt vel scribunt ad defensionem eorum, vel recta ea dicere praesumunt, vel omnino impietatem
eorum nomine sanctorum patrum, aut sancti Chalcedonensis concilii defenderunt, aut defendere conantur.
His ita cum omni subtilitate dispositis, in memoria tenentes promissiones de sancta ecclesia factas, et qui dixit,
quod portae inferi non praevalebunt adversus eam, id est, haereticorum mortiferae linguae; recordantes autem et
quae per Oseam de ea prophetata sunt, in quibus dicit: Et sponsabo te mihi in fide, et cognosces Dominum:
haereticorum quidem effrenatas linguas, et eorum impiissima conscripta, et eosdem ipsos haereticos, qui usque
ad mortem in sua impietate permanserunt, patri mendacii diabolo connumerantes, illis dicemus: Ecce omnes vos
ignem accenditis, et convalescere facitis flammam ignis: ambulabitis in lumine ignis vestri, et per flammam
accenditis.
Nos autem mandatum habentes, per doctrinam rectam exhortari populum, et loqui in cor Ierusalem, id est, Dei
ecclesiam, merito seminare quidem in iustitia festinamus, vindemiantes fructum vitae, et illuminantes nobisipsis
lumen scientiae, ex divinis scripturis, et patrum doctrina, necessarium esse putavimus capitulis comprehendere et
praedicationem veritatis, et haereticorum, necnon eorum impietatis condemnationem.
Si quis non confitetur Patris et Filii et Spiritus sancti unam naturam sive substantiam, et unam virtutem et
potestatem, trinitatem consubstantialem, unam deitatem in tribus subsistentiis sive personis adorandam, talis
a(nathema) s(it).
Unus enim Deus et Pater, ex quo omnia, et unus dominus Iesus Christus, per quem omnia, et unus Spiritus
sanctus, in quo omnia.

6

