Si quis non confitetur Dei Verbi duas esse nativitates, unam quidem ante saecula ex Patre sine tempore
incorporaliter, alteram vero in ultimis diebus eiusdem ipsius qui de caelis descendit, et incarnatus de sancta
gloriosa Dei genitrice et semper virgine Maria, natus est ex ipsa, talis a(nathema) s(it).
Si quis dicit alium esse Deum Verbum qui miracula fecit, et alium Christum qui passus est, vel Deum Verbum
cum Christo esse nascente de muliere, vel in ipso esse ut alterum in altero, et non unum eundem que dominum
nostrum Iesum Christum, Dei Verbum incarnatum et hominem factum, et eiusdem ipsius miracula, et passiones
quas voluntarie carne sustinuit, talis a(nathema) s(it).
Si quis dicit secundum gratiam vel secundum operationem vel secundum dignitatem vel secundum aequalitatem
honoris vel secundum auctoritatem aut relationem aut affectum aut virtutem, unitionem Dei Verbi ad hominem
factam esse, vel secundum bonam voluntatem, quasi quod placuit Deo Verbo homo, eo quod bene visum est ei
de ipso, sicut Theodorus dicit; vel secundum homonymiam per quam nestoriani Deum Verbum Filium et
Christum vocantes, et hominem separatim Christum et Filium nominantes, et duas personas evidenter dicentes,
per solam nominationem et honorem et dignitatem et adorationem, unam personam, unum Filium et unum
Christum confingunt dicere: sed non confitetur unitatem Dei Verbi ad carnem animatam anima rationabili et
intellectuali, secundum compositionem sive secundum subsistentiam factam esse, sicut sancti patres docuerunt,
et ideo unam eius subsistentiam compositam, qui est dominus noster Iesus Christus, unus de sancta Trinitate,
talis a(nathema) s(it).
Cum enim multis modis unitas intelligitur, qui impietatem Apollinarii et Eutychetis sequuntur, interemptionem
eorum quae convenerunt colentes, unitionem secundum confusionem dicunt; Theodori autem et Nestorii
sequaces, divisione gaudentes, affectualem unitatem introducunt.
Sancta Dei ecclesia, utriusque perfidiae impietatem reiiciens, unitionem Dei Verbi ad carnem secundum
compositionem confitetur, quod est secundum subsistentiam.
Unitio enim per compositionem in mysterio Christi non solum inconfuse ea quae convenerunt conservat, sed nec
divisionem suscipit.
Si quis unam subsistentiam domini nostri Iesu Christi sic intelligit, tanquam suscipientem plurimarum
subsistentiarum significationem, et per hoc introducere conatur in mysterio Christi duas subsistentias, seu duas
personas, et duarum personarum quas introducit, unam personam dicit secundum dignitatem et honorem et
adorationem, sicut Theodorus et Nestorius insanientes conscripserunt et calumniantur sanctam Chalcedonensem
synodum tanquam secundum istum impium intellectum, unius subsistentiae utentem vocabulo, sed non
confitetur Dei Verbum carni secundum subsistentiam unitum esse et propter hoc unam eius subsistentiam seu
unam personam, et sic et sanctum Chalcedonense concilium unam subsistentiam domini nostri Iesu Christi
confessum esse, talis a(nathema) s(it).
Nec enim adiectionem personae vel subsistentiae suscepit sancta Trinitas ex incarnato uno de sancta Trinitate
Deo Verbo.
Si quis abusive et non vere Dei genitricem dicit sanctam gloriosam semper virginem Mariam, vel secundum
relationem, quasi homine puro nato, sed non Deo Verbo incarnato et nato ex ipsa, referenda autem, sicut illi
dicunt, hominis nativitate ad Deum Verbum, eo quod cum homine erat nascente, et calumniatur sanctam
Chalcedonensem synodum, tanquam secundum istum impium intellectum, quem Theodorus exsecrandus
adinvenit, Dei genitricem Virginem dicentem, vel qui hominis genitricem vocat, aut Christotocon, id est Christi
genitricem, tanquam si Christus Deus non esset, et non proprie et vere Dei genitricem ipsam confitetur, eo quod
ipse qui ante saecula ex Patre natus est Deus Verbum, in ultimis diebus ex ipsa incarnatus et natus est, et sic pie
et sanctam Chalcedonensem synodum Dei genitricem eam esse confessam, talis a(nathema) s(it).
Si quis in duabus naturis dicens, non ut in deitate et humanitate unum dominum nostrum Iesum Christum
cognosci confitetur, ut per hoc significet differentiam naturarum, in quibus inconfuse ineffabilis unitio facta est,
neque Deo Verbo in carnis naturam transmutato, neque carne in verbi naturam transducta, (manet enim utrumque
hoc quod est natura, etiam facta unitate secundum subsistentiam) sed pro divisione per patrem, talem excipit
7

