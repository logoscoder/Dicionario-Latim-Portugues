0553-0553- Concilium Constantinopolitanum II - Documenta
Conc. oecumenica et generalia Eccl. Catholicae - Concilium Constantinopolitanum II a. 553 (transl. latina)
Sententia
Magno Deo et salvatore nostro Iesu Christo, secundum parabolam in evangeliis dictam, pro uniuscuiusque
viribus talenta distribuente, et operam eorum opportuno tempore exigente, si is qui creditum sibi unum talentum
sine diminutione servavit, eo quod non operatus est, et amplificavit hoc quod sibi creditum est, condemnatur,
quanto maiori et horribili iudicio subiaceat, qui non solum de ipso neglexerit, sed etiam aliis scandali et
perturbationis causam praebuerit? cum sit omnibus fidelibus manifestum, quod quando de fide ratio moveatur,
non solum impius condemnatur, sed etiam ille qui potest quidem prohibere impietatem, negligit vero aliorum
correptionem.
Et nos igitur, quibus regere ecclesiam Domini creditum est, timentes maledictionem, quae imminet his qui
negligenter opera Domini faciunt, festinamus bonum fidei semen purum conservare ab impietatis zizaniis, quae
ab inimico inseminantur.
Quoniam igitur videbamus quod Nestorii sequaces conati sunt per Theodorum impium, qui Mopsuestiae fuit
episcopus, et impia eius conscripta, et insuper per ea quae impie Theodoritus conscripsit, et per epistolam
sceleratam, quae ab Iba dicitur ad Marim Persam scripta esse, suam impietatem Dei ecclesiae applicare, ideo ad
eorum quae movebantur correctionem surreximus, et pro Dei voluntate, et iussione piissimi imperatoris vocati ad
hanc regiam urbem convenimus.
Et quia contingit Vigilium religiosissimum, in hac regia urbe degentem, omnibus interesse quae his tribus
capitulis annotata sunt, et tam sine scriptis, quam in scripturis ea saepius condemnasse, postea tamen et consensit
in scriptis in concilio convenire, et disceptare una nobis cum de his tribus capitulis, ut definitio communiter ab
omnibus nobis praebeatur fidei rectae conveniens; piissimus imperator secundum quod inter nos placuit, tam
ipsum quam nos hortatus est communiter convenire, eo quod sacerdotes decet communibus quaestionibus finem
communem imponere.
Unde necessario petivimus ipsius reverentiam scriptas suas promissiones adimplere; nec enim iustum esse
amplius scandalum pro tribus istis capitulis crescere, et Dei ecclesiam conturbari.
Et pro his ad memoriam eius perduximus magna illa apostolorum exempla, et patrum traditiones.
Licet enim sancti Spiritus gratia et circa singulos apostolos abundaret, ut non indigerent alieno consilio ad ea
quae agenda erant; non tamen aliter voluerunt de eo quod movebatur, si oporteret gentes circumcidi, definire,
priusquam communiter congregati divinarum scripturarum testimoniis unusquisque sua dicta confirmaverunt.
Unde communiter de eo sententiam protulerunt, ad gentes scribentes: Visum est Spiritui sancto et nobis, nihil
aliud imponere vobis oneris, praeterquam necessaria, ut abstineatis ab immolatis simulacrorum, et sanguine, et
suffocato, et fornicatione.
Sed et sancti patres, qui per tempora in sanctis quatuor conciliis convenerunt, antiquis exemplis utentes,
communiter de exortis haeresibus et quaestionibus disposuerunt, certo constituto, quod in communibus
disceptationibus cum proponuntur quae ex utraque parte discutienda sunt, veritatis lumen tenebras expellit
mendacii.
Nec enim potest in communibus de fide disceptationibus aliter veritas manifestari, cum unusquisque proximi
adiutorio indiget, sicut in proverbiis dicit Salomon: Frater fratri adiutorium praestans: exaltabitur sicut civitas
munita: valet vero sicut regnum fundatum.

1

