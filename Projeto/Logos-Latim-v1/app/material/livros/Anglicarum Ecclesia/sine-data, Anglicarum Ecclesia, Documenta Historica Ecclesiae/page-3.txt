Qui licet Deus sit et homo, non duo tamen, sed unus est Christus.
Unus autem non conversione divinitatis in carnem, sed assumptione humanitatis in Deum.
Unus omnino, non confusione substantiae, sed unitate personae.
Nam sicut anima rationalis et caro unus est homo: ita Deus et homo unus est Christus.
Qui passus est pro salute nostra: descendit ad inferos: tertia die resurrexit a mortuis.
Ascendit ad caelos, sedet ad dexteram Dei Patris omnipotentis: inde venturus est iudicare vivos et mortuos.
Ad cuius adventum omnes homines resurgere habent cum corporibus suis: et reddituri sunt de factis propriis
rationem.
Et qui bona egerunt, ibunt in vitam aeternam: qui vero mala, in ignem aeternum.
Haec est Fides Catholica, quam nisi quisque fideliter firmiterque crediderit, salvus esse non poterit.

Praefatio
Primus Liber Precum Publicarum (A.D. 1549)
Nihil unquam fuit humana sapientia tam bene constitutum, aut constabilitum firmiter, quod processu temporis
non labefactaretur, et corrumperetur. Et ut de aliis exemplis taceam, hoc manifestum est de forma publicarum
precum in Ecclesia, quas vulgus cultum Dei vocare consuevit. De harum origine si quis consulat Autenticos
scriptores, inveniet non alia ratione institutas esse, quam ut fides, pietasque ac religio Christiana cresceret, et
doctrina latius propagaretur. Nam sancti Patres ita rem instituerunt, ut tota Biblia, aut maior horum pars, semel in
anno praelegeretur, hoc consilio, ut Clerici, et praesertim Ministri Ecclesiae frequenti lectione et meditatione
Scripturae seipsos excitarent ad pietatem, et instructiores redderentur ad docendam Ecclesiam verbo Dei, et
refutandos adversarios verae doctrinae. Deinde, ut populus ex quotidiana lectione sacrorum librorum in templis,
cresceret subinde magis ac magis in vera cognitione Dei, et Domini nostri Iesu Christi, et per id accenderetur ad
studium et amorem verae Religionis.
Sed multis retro ab hinc annis, haec pia et salutaris Patrum constitutio ita neglecta, mutata, et corrupta fuit
additione incertarum Historiarum (ut nihil durius dicam) Responsoriorum, Versuum, et inutilium repetitionum,
commemorationum, et aliarum Synodalium constitutionum, ut semper fere cum inciperetur liber aliquis sacer,
priusquam tria, aut quatuor capita absolverentur, nihil temporis superesset pro reliqua parte scripti, ut exempli
gratia, visio Esaiae Prophetae incipiebatur prima Dominica Adventus, Ita liber Geneseos Dominica
Septuagesimae incipiebatur, Sed incipiebatur tantum, quia nunquam finiebatur. Et ad hunc modum fiebat de
aliis. Praeterea, etiamsi Paulus iubeat sacram lectionem fieri lingua populari, ut inde aedificetur Ecclesia, tamen
aliquot seculis Sacri libri praelegebantur ad Anglos Latine, ut is qui legeret plerumque daret sine mente sonum,
ut vox tantum aerem et aures feriret, corda, spiritus, et, mentes fructu vacarent. Ad haec, etsi sancti Patres
diviserunt Psalmos in septem partes, quas nocturnas preces vocant, ut Psalterium integrum singulis septimanis
absolveretur, raro tamen his postremis temporibus huic ordinationi fuit satisfactum, Sed omnibus diebus iidem
psalmi repetebantur, aliis interim omnino omissis. Postremo tantus fuit numerus, tanta varietas regularum, picae
ut vocabant, tot mutationes in officio Ecclesiastico, quod revolutio libri, ad inveniendum quid legeretur plus
negotii, et difficultatis haberet, quam lectio huius, quod fuerat inventum.
Horum, et similium incommodorum consideratione revocavimus officium Ecclesiasticum ad primam
institutionem, iuxta consilium sanctorum Patrum, et ut omnia sint in promptu, praefixum est Calendarium facile
intellectu, et in quo, quantum fieri potuit, totius scripturae continua lectio proponitur ordine, ita ut nulla sit
interruptio, aut separatio locorum in sacris Bibliis coniunctorum. Hoc ut commode fieret, necesse fuit omittere
Antiphonas, Responsoria, Invitatoria, et alia quaedam similia, quae disiungebant perpetuum contextum, et
continuam lectionem scripturae.
Et quia conducit ad huius ordinis et perpetui contextus Sacrorum librorum intellectum, praefigere quosdam
Canones. Ideo aliquos huic operi praefiximus, qui ut numero pauci, ita intellectione sunt facilimi. Sic enim ordo
precationum (quantum ad scripturam attinet) dispositus est, ut multo magis conveniat cum consilio institutionis
sanctorum Patrum, et multo commodior atque utilior sit, quam fuerit illa, qua antea sumus usi. Quod autem
maiorem habeat utilitatem, vel ex eo facile intellegi potest, quod in eo multa sint omissa de illis rebus, quae sunt
incertae, quaedam etiam confictae, nonnullae superstitiosae. Et quod in hac ordinatione nihil contineatur, praeter
purum verbum Dei, et sacras literas, vel quod in evidente et necessaria consecutione ex istis deducitur, idque hoc
ordine, illo idiomate, ut et a lectoribus et auditoribus haud difficile percipi, et retineri possit. Est praeterea haec
ordinatio commodior, propter brevitatem, et manifestum ordinem, et paucas regulas apertas. Et quia ministris
3

