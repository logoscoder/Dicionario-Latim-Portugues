Textus primitivus, an. MDLXXI et MDCLXII, huius Articuli, omissus in forma an. MDCCCI, sic legitur:
“Generalia Concilia sine iussu et voluntate principum congregari non possunt. Et ubi convenerint, quia ex
hominibus constant, qui non omnes Spiritu et verbo Dei reguntur, et errare possunt, et interdum errarunt, etiam
in his quae ad normam pietatis pertinent. Ideoque quae ab illis constituuntur, ut ad salutem necessaria, neque
robur habent neque auctoritatem nisi ostendi possint e sacris literis esse desumpta.”
XXII. De Purgatorio.
Doctrina Romanensium de Purgatorio, de Indulgentiis, de Veneratione et Adoratione tum Imaginum tum
Reliquiarum, nec non de Invocatione Sanctorum, res est futilis, inaniter conflicta, et nullis Scripturarum
testimoniis innititur; imo verbo Dei contradicit.
XXIII. De Ministrando in Ecclesia.
Non licet cuiquam sumere sibi munus publice praedicandi aut administrandi Sacramenta in Ecclesia, nisi prius
fuerit ad haec obeunda legitime vocatus et missus. Atque illos legitime vocatos et missos existimare debemus,
qui per homines, quibus potestas vocandi ministros atque mittendi in vineam Domini publice concessa est in
Ecclesia, co-optati fuerint et asciti in hoc opus.
XXIV. De loquendo in Ecclesia Lingua quam populus intelligit.
Lingua populo non intellecta publicas in Ecclesia preces peragere, aut Sacramenta administrare, verbo Dei et
primitivae Ecclesiae consuetudini plane repugnat.
XXV. De Sacramentis.
Sacramenta a Christo instituta non tantum sunt notae professionis Christianorum, sed certa quaedam potius
testimonia et efficacia signa gratiae atque bonae in nos voluntatis Dei, per quae invisibiliter ipse in nobis
operatur, nostramque fidem in se, non solum excitat verum etiam confirmat.
Duo a Christo Domino nostro in Evangelio instituta sunt Sacramenta, scilicet, Baptismus et Coena Domini.
Quinque illa vulgo nominata Sacramenta, scilicet, Confirmatio, Poenitentia, Ordo, Matrimonium, et Extrema
Unctio, pro Sacramentis Evangelicis habenda non sunt, ut quae partim a prava Apostolorum imitatione
profluxerunt, partim vitae status sunt in Scripturis quidem probati, sed Sacramentorum eandem cum Baptismo et
Coena Domini rationem non habentes, ut quae signum aliquod visibile seu ceremoniam a Deo institutam non
habeant.
Sacramenta non in hoc instituta sunt a Christo ut spectarentur aut circumferrentur sed ut rite illis uteremur. Et in
his duntaxat qui digne percipiunt, salutarem habent effectum: qui vero indigne perci piunt, damnationem, ut
inquit Paulus, sibi ipsis acquirunt.
XXVI. De Vi Institutionum divinarum, quod eam non tollat Malitia Ministrorum.
Quamvis in Ecclesia visibili bonis mali semper sunt admixti, atque interdum ministerio verbi et sacramentorum
administrationi praesint ; tamen cum non suo sed Christi nomine agant, eiusque mandato et auctoritate
ministrent, illorum ministerio uti licet cum in verbo Dei audiendo tum in sacramentis percipiendis. Neque per
illorum malitiam effectus institutorum Christi tollitur aut gratia donorum Dei minuitur quoad eos qui fide et rite
sibi oblata percipiunt, quae propter institutionem Christi et promissionem efficacia sunt, licet per malos
administrentur.
Ad Ecclesiae tamen disciplinam pertinet, ut in malos ministros inquiratur, accusenturque ab his qui eorum
flagitia noverint; atque tandem, iusto convicti iudicio, deponantur.
XXVII. De Baptismo.
Baptismus non est tantum professionis signum ac discriminis nota qua Christiani a non Christianis discernantur,
sed etiam est signum regenerationis, per quod, tanquam per instrumentum, recte baptismum suscipientes
Ecclesiae inseruntur; promissiones de remissione peccatorum atque adoptione nostra in filios Dei per Spiritum
8

