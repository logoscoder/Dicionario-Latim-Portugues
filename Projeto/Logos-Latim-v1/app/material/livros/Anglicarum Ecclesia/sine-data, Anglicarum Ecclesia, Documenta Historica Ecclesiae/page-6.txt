Testamentum Vetus Novo contrarium non est, quandoquidem tam in Veteri quam in Novo per Christum, qui
unicus est Mediator Dei et hominum, Deus et Homo, aeterna vita humano generi est proposita. Quare male
sentiunt, qui veteres tantum in promissiones temporarias sperasse confingunt. Quanquam lex a Deo data per
Mosen, quoad ceremonias et ritus, Christianos non astringat, neque civilia eius praecepta in aliqua republica
necessario recipi debeant: nihilominus tamen ab obendientia mandatorum quae moralia vocantur nullus
quantumvis Christianus est solutus.
VIII. De Symbolis.
Symbolum Nicaenum, et quod vulgo Apostolorum appellatur, omnino recipienda sunt et credenda; nam
firmissimis Scriptuarum testimoniis probari possunt.
Articulus primitivus cui assensus Regalis in MDLXXI datus est, et qui in MDCLXII reaffirmatus est, appellatus
est “De Tribus Symbolis”; et sic inceptus est, “Symbola tria, Nicaenum, Athanasii, et quod vulgo Apostolorum
appellatur . . .”
IX. De Peccato Originali.
Peccatum originis non est (ut fabulantur Pelagiani) in imitatione Adami situm, sed est vitium et depravatio
naturae eiuslibet hominis ex Adamo naturaliter propagati, qua fit ut ab originali iustitia quam longissime distet,
ad malum sua natura propendeat, et caro semper adversus spiritum concupiscat; unde in unoquoque nascentium
iram Dei atque damnationem meretur. Manet etiam in renatis haec naturae depravatio, qua fit ut affectus carnis,
Graece phrónema sarcós (quod alii sapientiam, alii sensum, alii affectum, alii studium carnis interpretantur), legi
Dei non subiiciatur. Et quanquam renatis et credentibus, nulla propter Christum est condemnatio, peccati tamen
in sese rationem habere concupiscentiam fatetur Apostolus.
X. De Libero Arbitrio.
Ea est hominis post lapsum Adae conditio, ut sese, naturalibus suis viribus et bonis operibus, ad fidem et
invocationem Dei convertere ac praeparare non possit. Quare absque gratia Dei, quae per Christum est, nos
praeveniente ut velimus, et cooperante dum volumus, ad pietatis opera facienda, quae Deo grata sint et accepta,
nihil valemus.
XI. De Hominis Iustificatione.
Tantum propter meritum Domini ac Servatoris nostri Iesu Christi, per fidem, non propter opera et merita nostra,
iusti coram Deo reputamur. Quare sola fide nos iustificari, doctrina est saluberrima, ac consolationis plenissima;
ut in Homilia de Iustificatione hominis fusius explicatur.
XII. De Bonis Operibus.
Bona opera, quae sunt fructus fidei et iustificatos sequuntur, quanquam peccata nostra expiare et divini iudicii
severitatem ferre non possunt, Deo tamen grata sunt et accepta in Christo, atque ex vera et viva fide necessario
profluunt, ut plane ex illis aeque fides viva cognosci possit atque arbor ex fructu iudicari.
XIII. De Operibus ante Iustificationem.
Opera quae fiunt ante gratiam Christi et Spiritus eius afflatum, eum ex fide Iesu Christi non prodeant, minime
Deo grata sunt, neque gratiam (ut multi vocant) de congruo merentur: imo cum non sint facta ut Deus illa fieri
voluit et praecepit, peccati rationem habere non dubitamus.
XIV. De Operibus Supererogationis.
Opera quae supererogationis appellant non possunt sine arrogantia et impietate praedicari. Nam illis declarant
homines non tantum se Deo reddere quae tenentur, sed plus in eius gratiam facere quam deberent: eum aperte
Christus dicat: Cum feceritis omnia quaecunque praecepta sunt vobis, dicte, Servi inutiles sumus.
XV. De Christo, qui solus est sine Peccato.

6

