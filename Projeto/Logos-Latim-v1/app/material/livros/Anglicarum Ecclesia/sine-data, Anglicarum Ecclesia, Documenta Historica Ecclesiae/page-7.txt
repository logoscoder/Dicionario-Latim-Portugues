Christus in nostrae naturae veritate per omnia similis factus est nobis, excepto peccato, a quo prorsus est
immunis, tum in carne tum in spiritu. Venit ut agnus absque macula esset, qui mundi peccata per immolationem
sui semel factam tolleret: et peccatum, ut inquit Iohannes, in eo non erat. Sed nos reliqui, etiam baptizati et in
Christo regenerati, in multis tamen offendimus omnes: et, si dixerimus quia peccatum non habemus, nos ipsos
seducimus, et veritas in nobis non est.
XVI. De Peccato post Baptismum.
Non omne peccatum mortale post Baptismum voluntarie perpetratum, est peccatum in Spiritum Sanctum, et
irremissibile. Proinde lapsis a Baptismo in peccata locus penetentiae non est negandus. Post acceptum Spiritum
Sanctum possumus a gratia data recedere atque peccare, denuoque per gratiam Dei resurgere ac resipiscere.
Ideoque illi damnandi sunt qui se quamdiu hic vivant, amplius non posse peccare affirmant, aut vere
resipiscentibus veniae locum denegant.
XVII. De Praedestinatione et Electione.
Praedestinatio ad vitam est aeternum Dei propositum, quo, ante iacta mundi fundamenta, suo consilio, nobis
quidem occulto, constanter decrevit eos, quos in Christo elegit ex hominum genere, a maledicto et exitio liberare,
atque ut vasa in honorem efficta per Christum ad aeternam salutem adducere. Unde qui tam praeclaro Dei
beneficio sunt donati, illi, Spiritu eius opportuno tempore operante, secundum propositum eius vocantur;
iustificatur gratis; adoptantur in filios Dei; unigeniti eius Iesu Christi imagini efficiuntur conformes; in bonis
operibus sancti ambulant; et demum ex Dei misericordia pertingunt ad sempiternam felicitatem.
Quemadmodum Praedestinationis et Electionis nostrae in Christo pia consideratio dulcis, suavis, et ineffabilis
consolationis plena est vere piis et his qui sentiunt in se vim Spiritus Christi, facta carnis et membra quae adhuc
sunt super terram mortificantem, animumque ad coelestia et superna rapientem, tum quia fidem nostram de
aeterna salute consequenda per Christum plurimum stabilit atque confirmat, tum quia amorem nostrum in Deum
vehementer accendit: ita hominibus, curiosis carnalibus et Spiritu Christi destitutis, ob oculos perpetuo versari
Praedestinationis Dei sententiam perniciosissimum est praecipitium, unde illos diabolus protrudit vel in
desperationem vel in aeque pernitiosam impurissimae vitae securitatem.
Deinde promissiones divinas sic amplecti oportet, ut nobis in sacris literis generaliter propositae sunt; et Dei
voluntas in nostris actionibus ea sequenda est quam in verbo Dei habemus deserte revelatam.
XVIII. De speranda aeterna Salute tantum in Nomine Christi.
Sunt et illi anathematizandi qui dicere audent unumquemque in lege aut secta quam profitetur esse servandum,
modo iuxta illam et lumen naturae accurate vixerit: eum sacrae literae tantum Iesu Christi nomen praedicent in
quo salvos fieri homines oporteat.
XIX. De Ecclesia.
Ecclesia Christi visibilis est coetus fidelium, in quo verbum Dei purum praedicatur et sacramenta, quoad ea quae
necessario exiguntur, iuxta Christi institutum recte administrantur. Sicut erravit Ecclesia Hierosolymitana,
Alexandrina, et Antiochena: ita et erravit Ecclesia Romana, non solum quoad agenda et caeremoniarum ritus,
verum in his etiam quae credenda sunt.
XX. De Ecclesiae Auctoritate.
Habet Ecclesia ritus sive caerimonias statuendi ius et in fidei controversiis auctoritatem; quamvis Ecclesiae non
licet quicquam instituere quod verbo Dei scripto adversetur, neque unum Scripturae locum sic exponere potest,
ut alteri contradicat. Quare licet Ecclesia sit divinorum librorum testis et conservatrix; attamen, ut adversus eos
nihil decernere, ita praeter illos nihil credendum de necessitate salutis debet obtrudere.
XXI. De Auctoritate Conciliorum Generalium.
[Vicesimus primus Articulorum priorum omittitur; quoniam pars loci civitatisque cuiusdam est, et reliqua in
Articulis aliis suppeditantur.]

7

