Sanctum visibiliter obsignantur; fides confirmatur, et vi divinae invocationis gratia augetur. Baptismus
parvulorum omnino in Ecclesia retinendus est, ut qui cum Christi institutione optime congruat.
XXVIII. De Coena Domini.
Coena Domini non est tantum signum mutae benevolentiae Christianorum inter sese; verum potius est
Sacramentum nostrae per mortem Christi Redemptionis. Atque ideo rite digne et cum fide sumentibus, Panis
quem frangimus est communicatio Corporis Christi: similiter Poculum Benedictionis est communicatio
Sanguinis Christi.
Panis et Vini transubstantiatio in Eucharistia ex sacris literis probari non potest, sed apertis Scripturae verbis
adversatur, Sacramenti naturam evertit, et multarum superstitionum dedit occasionem.
Corpus Christi datur, accipitur, et manducatur in Coena, tantum coelestis et spirituali ratione. Medium autem quo
corpus Christi accipitur et manducatur in Coena, Fides est.
Sacramentum Eucharistiae ex institutione Christi non servabatur, circumferebatur, elevabatur, nec adorabatur.
XXIX. De manducatione Corporis Christi, et Impios illud non manducare.
Impii et viva fide destituti, licet carnaliter et visibiliter (ut Augustinus loquitur) Corporis et Sanguinis Christi
Sacramentum dentibus premant, nullo tamen modo Christi participes efficiuntur; sed potius tantae rei
Sacramentum seu symbolum ad iudicium sibi manducant et bibunt.
XXX. De utraque Specie.
Calix Domini laicis non est denegandus, utraque enim pars Dominici sacramenti, ex Christi institutione et
praecepto, omnibus Christianis ex aequo administrari debet.
XXXI. De unica Christi oblatione in Cruce perfecta.
Oblatio Christi, semel facta, perfecta est redemptio, propitiatio, et satisfactio pro omnibus peccatis totius mundi,
tam originalibus quam actualibus; neque praeter illam unicam est ulla alia prop peccatis expiatio. Unde
missarum sacrificia, quibus vulgo dicebatur sacerdotem offerre Christum in remissionem poenae aut culpae pro
vivis et defunctis, blasphema figmenta sunt et pernitiosae imposturae.
XXXII. De Coniugio Sacerdotum.
Episcopis, Prebyteris et Diaconis nullo mandato divino praeceptum est, ut aut coelibatum voveant aut a
matrimonio absteneant. Licet igitur etiam illis, ut caeteris omnibus Christianis, ubi hoc ad pietatem magis facere
iudicaverint, pro suo arbitratu matrimonium contrahere.
XXXIII. De Excommunicatis Vitandis.
Qui per publicam Ecclesiae denunciationem rite ab unitate Ecclesiae praecisus est et excommunicatus, is ab
universa fidelium multitudine, donec per poenitentiam publice reconciliatus fuerit arbitrio iudicis competentis,
habendus est tanquam ethnicus et publicanus.
XXXIV. De Traditionibus Ecclesiasticis.
Traditiones atque caeremonias easdem non omnino necessarium est esse ubique, aut prorsus consimiles; nam et
variae semper fuerunt et mutari possunt, pro regionum temporum et morum diversitate, modo nihil contra
verbum Dei instituatur.
Traditiones et caeremonias ecclesiasticas quae cum verbo Dei non pugnant et sunt autoritate publica institutae
atque probatae, quisquis privato consilio volens et data opera publice violaverat, is ut qui peccat in publicum
ordinem Ecclesiae, quique laedit autoritatem magistratus, et qui infirmorum fratrum conscientias vulnerat,
publice, ut caeteri timeant, arguendus est.

9

