Ecclesiae nihil opus est aliis libris in publico ministerio, si hunc et Sacra Biblia teneant, quo fit etiam ut
plebecula facilius ferre possit sumptus in coemendis libris in unaquaque Parochia, quam unquam antea.
Est et illud in hac ordinatione illustre, et quod omnes ad decorum non solum, sed ευταξιαν et ευσχημοσυνην utile
et necessarium iudicant, quod in omnibus huius regni Ecclesiis, eaedem lectiones et cantiones, idem in his ordo
posthac observabitur, cum antea singulae Diocaeses suam habuerint ordinationem, ut alii Salisbariensem, alii
Erfordensem, alii Eboracensem, aut Linconiensem etc. sequerentur. Si autem quispiam queratur, difficiliorem
esse hanc ordinationem, propterea quod oporteat iam omnia ex libro recitare, cum antea ex solo auditu propter
crebram repetitionem multa addisci possent, is si conferet utilitatem intelligentiae, quam ex quotidiana lectione
sacrorum librorum consequetur cum labore, facile hanc molestiam devorabit.
Quia vero nulla ordinatio tam perspicue proponi potest, de quo non oriantur interdum disputationes in quotidiano
usu, constitutum est, ut quoties dubia occurrunt aut incidunt inter ministros, deferatur res ad Episcopum
Dioceseos, cuius iudicio in hac re acquiescent, modo ut nihil constituat, quod palam cum hac ordinatione pugnet.
Etsi autem ante dictum sit, omnia in publico ministerio populari lingua debere pronunciari ad aedificationem
Ecclesiae, tamen per hoc praeceptum non prohibetur, quin quilibet ea lingua, quam intelligit, extra publicum
ministerium possit preces Matutinas et Vespertinas orare. Neque etiam volumus quenquam obligari ad harum
precationum recitationem, nisi qui fuerit minister publicus in Ecclesia, Cathedrali, collegio, aut Parrochia aliqua,
vel Capella huic annexa.
1

LATINE REDDITUS AB ALEXANDRO ALESIO SCOTO, A.D. 1551

Articuli Religionis
Sicut constituti ab Episcopis, Clero, et Laicis
Ecclesiae Protestantis Episcopalis in Civitatibus Foederatis
Americae, in Conventu, die xii
Septembris, Anno Domini, MDCCCI.
I. De Fide in Sacrosanctam Trinitatem.
Unus est vivus et verus Deus, aeternus, incorporeus, impartibilis, impassibilis, immensae potentiae, sapientiae,
ac bonitatis, creator et conservator omnium, tum visibilium tum invisibilium. Et in unitate huius divinae naturae
tres sunt Personae eiusdem essentiae, potentiae, ac aeternitatis, Pater, Filius, et Spiritus Sanctus.
II. De Verbo, sive Filio Dei, qui verus homo factus est.
Filius, qui est Verbum Patris, ab aeterno a Patre genitus, verus et aeternus Deus, ac Patri consubstantialis in utero
beate Virginis ex illius substantia naturam humanam assumpsit: ita ut duae naturae, divina et humana, integre
atque perfecte in unitate personae, fuerint inseparabiliter coniunctae: ex quibus est unus Christus, verus Deus et
verus homo: qui vere passus est, crucifixus, mortuus, et sepultus, ut Patrem nobis reconciliaret, essetque hostia
non tantum pro culpa originis verum etiam pro omnibus actualibus hominum peccatis.
III. De descensu Christi ad Inferos.
Quemadmodum Christus pro nobis mortuus est, et sepultus, ita est etiam credendus ad inferos descendisse.
IV. De Resurrectione Christi.
Christus vere a mortuis resurrexit, suumque corpus cum carne, ossibus, omnibusque ad integritatem humanae
naturae pertinentibus, recepit, cum quibus in coelum ascendit, ibique residet, quoad extremo die ad iudicandos
homines reversurus sit.
V. De Spiritu Sancto.

4

