0453-0453- Concilium Andegauense - Documenta
Concilia Galliae 314-506 - Concilium Andegauense a. 453
Cum ad ordinandum episcopum in ciuitate andegauorum episcopi conuenissent et thalasius esset episcopus
ordinatus, omnibus pariter residentibus leone, eustochio, chariatone, rumorido, viuentio, victorio et thalasio
episcopis, pari consilio atque tractatu decisionem quam uerbis decreuerant, etiam scripturae mandari uoluerunt:
ut ab hac die, hoc est quarta nonas octobris, opilione uiro clarissimo consule, hae regulae ecclesiasticae
seruarentur, quae a senioribus iuxta auctoritatem scripturarum iam fuerant constitutae: primum ut contra
episcopale iudicium clericis non liceat prosilire neque inconsultis sacerdotibus suis saecularia iudicia expetere,
sed nec de loco ad alium sine episcopi permissione transire, nec sine commendaticiis sacerdotum suorum litteris
commeare.
Vt diaconis presbyteris nouerint omni humilitate deferendum.
Vt a uiolentia et crimine perputationis abstineantur.
Familiaritatem extranearum feminarum nouerint esse uitandam.
Sed si qui sunt coelibes nonnisi a sororibus aut amitis suis aut a matribus consolentur; quia sicut bonum non est
homini solum esse, ita familiares esse clericos feminis non oportet extraneis, quia frequenter plurimorum ruinas
sub hac occasione deflemus.
Si quis autem post hoc interdictum a praedictis familiaritatibus se reuocare noluerit, nequaquam gradu altiore
donabitur, et si iam ordinatus fuerit, non ministret.
Tum si qui tradendis uel capiendis ciuitatibus fuerint interfuisse detecti, non solum a communione habeantur
alieni, sed nec conuiuiorum quidem admittantur esse participes.
Quod etiam de his qui accepta paenitentia resilierint debita seueritate seruabitur; quae forma etiam circa eas quae
de uirginitate sanctimoniali crimine proprio deciderunt statuto rigore permaneat.
Hi quoque qui alienis uxoribus, superstitibus ipsarum maritis, nomine coniugii abutuntur, a communione
habeantur extranei.
Clerici quoque qui relicto clero se ad saecularem militiam et ad laicos contulerint, non iniuste ab ecclesia quam
reliquerunt amouentur.
Monachi quoque qui coeptam obseruationis uiam relinquunt et absque epistolis et absque certis negotiis uel
necessitatibus per regiones uagantur alienas cognita districtione si se non emendauerint, ab abbatibus suis uel a
sacerdotibus ad communionem non recipiantur.
Aliis quoque episcopis aliorum clericis gradum augere non liceat.
Quicumque autem uel de laicis uel de clero ministri fuerint ordinati et obseruare noluerint, si laicus,
communicare non liceat, nisi forte reprobauerint criminosos.
Nonnisi unius uxoris uiri iidem que uirginibus copulati diaconi uel presbyteri ordinentur.
Paenitentiae sane locus omnibus pateat qui conuersi errorem suum uoluerint confiteri, quibus perspecta qualitate
peccati secundum episcopi aestimationem uenia erit largienda.
1

