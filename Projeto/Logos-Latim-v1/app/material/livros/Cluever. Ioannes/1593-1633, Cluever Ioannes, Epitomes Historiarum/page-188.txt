annis XXVIII. Socrates eum XXIV anno aetatis, dolo Andragathii apud Rhodanum. fl. occisum tradit, item Orosius, et
alii. Hoc tempore Audaeus in Syria Deum finxit forma praeditum humana, non ignis, nec tenebrarum opificem. Cuius
sectatores Audaeani, et Anthropomorphitae, arrogantiae pleni pharisaicae, usurisque interim ac mulieribus addicti,
communione sanctorum excidere. Quibus suppares erant Messaliani, qui et Euchetae vel Enthusiastae, vim daemonis
cuiusdam admittentes intra animum, quam Spiritum sanctum esse somniabant, quietis captatores, laboresque manuum
adversantes. Quibus haud dissimilis fertur in Hispania Priscillianus, praedives opibus, nobilis, profanarum inflatus
litterarum scientia, Gnosticorum recudens haeresin. In hunc Caesar Augustana Synodo damnatum, Idaicus atque
Ithacius Episcopi elicuerunt a Gratiano rescriptum, quo cum sectatoribus extra omnes terras propellebatur. Qui
vagantes per Gallias, data Macedonio officiorum magistro pecunia, imperiali auctoritate sunt restituti. Hinc ad tribunal
Clementis Maximi iam Principis, novo exemplo ducti sunt, obnitente admodum Martino Turonensi,
page 314, image: s314
adeo ut sponsionem eliceret a Maximo, nihil cruentum in eos constituendum. At Maximus a mitioribus deflexus
consiliis, convictos maleficii, nocturnorumque congressuum haereticos, supplicio affecit, luce quidem indignos, sed
exemplo cordatioribus haud tolerando. Itaque Nardacius, accusatorum suffraganeus, Episcopatu excidit, perpetuumque
inter Episcopos discordiarum bellum exarsit, cum inter haec plebs Dei et optimus quisque probro atque ludibrio
haberetur. Inhiabant possessionibus, teste Sulpitio Severo, qui tum vixit, excolebant praedia, auro incubabant, emebant
vendebantque, quaestui studebant per omnia. Ac si qui melioris propositi videbantur, neque possidentes, neque
negotiantes, quod erat multo turpius, sedentes exspectabant munera, atque omne vitae decus mercede corruptum
habebant, quasi venalem praeferentes sanctitatem. Interim et Theodosius convocata CL patrum Synodo apud
Constantinopolin, laboranti Ecclesiae opem tulit, firmatamque ibi de Spiritus sancti divinitate sententiam, Damasus et
reliqui Occidentis Episcopi comprobarunt. Repertus tunc novus Episcoporum titulus, ut qui primariis praeerant
civitatibus, Patriarchae dicerentur, quorum primus Romanus, alter Constantinopolitanus esset, ambo regiis urbibus
praesidentes.
VALENTINIANUS II. Et THEODOSIUS.
THeodosius propagator Rei publicae atque defensor acerrimus, Valentinianum Gratiani fratrem, sed non uterinum (erat
enim Iustina matre Valentinianus) in occidente collegam habuit, puerum adhuc, gerendoque imperio ineptum. Igitur pro
eo Iustina, mater eius, corporis multo pulchrioris quam animi femina, Ariana tabe infecta, imperium moderabatur.
Theodosius, subactis iam Gothis, et Prothingis seu Gruthungis, natione Scythica, Promoti ducis calliditate, Istro fl.
demersis, conventum egit sectarum in urbe regia. Aderant Orthodoxi, Macedoniani, Ariani, Eunomiani, inter quos cum
nec disputando, nec veterum proferendo libros, convenire posset, Imperator exhibitas sibi a singulis confessiones
divino subiecit iudicio, precatus, ut aeternum Dei Numen, ad eliciendam veritatem, opem sibi ferret. Ita discussis
singulorum sententiis, cum reliquis omnibus dissolvi unitatem Dei, a Nicaenae autem fidei assertoribus constabiliri
perspiceret, veritatem agnitam laudavit, haereticos in suburbia removit.
Comperto deinde, Maximum tenere cum Britannia Germaniaque Gallias, voluit parcere sanguini humano, et occupatas
ei regiones relinquere, praesertim quod Valentinianum, sequiora in Christianismo sapientem, minus adiuvandum
censeret. Cui et rescripsisse fertur, non esse mirandum, si a servo seditioso vinceretur Valentinianus, qui Dominum
suum servum esse crederet. Idcirco Valentinianus per Dominum legatum Italiam sibi pactus et Africam, cum Illyrico,
Transalpinas gentes Maximo addixit. At Maximus, fraudulento ingenio, in hoc tantum pacis conditiones admiserat, ut
securum, incautumque Valentinianum inopinatus opprimeret. Quare nudatas praesidiis Alpes transgressus,
Valentinianum facile regno expulit, et ad Theodosium profugere coegit. Theodosius, exstincta priore coniuge Placilla, e
qua Arcadium, iam creatum Augustum, et Honorium filios habebat, Gallam Valentiniani senioris et Iustinae filiam,
pulchritudine eius captus, toro suo adiunxit, iustisque et necessariis causis ad belum civile permotus, quod ultionem et
Gratiani sanguis exigeret, et restitutionem exulantis Valentiniani miseria, novaque affinitas posceret, posuit in Deo
spem suam, solaque fide maior, Maximi copias insecutus est. Is tunc Aquileiae victoriae
page 315, image: s315
suae spectator insederat: Andragathius comes eius summam ministrabat belli, qui cum magnarum copiarum fortitudine,
praecellente consilio, omnes Alpium ac fluminum aditus communisset, ineffabili iudicio Dei, navali expeditione, dum
incautum hostem praevenire et obruere parat, sponte sua, eadem quae obstruxerat, claustra deseruit. Ita Theodosius
vacuatas transmisit Alpes, atque Aquileiam improvisus adveniens, hostem illum magnum Maximum, trucem, et ab
immanissimis quoque Germanorum gentibus, tributa ac stipendia, solo terrore nominis exigentem, sine dolo et
controversia clausit, cepit et occidit. Valentinianus recepta Italia, potitus imperio est, Theodosio suasore Catholicam
amplexus fidem, Gratianique imitatus in detestatione idolorum constantiam. Andragathius cognita Maximi nece,
praecipitem sese e navi in undas dedit, suaque desperatione periit. Theodosius incruentam victoriam, Deo procurante
adeptus, laudatori Maximi Symmacho, maiestatis reo ignovit, non victoria, quam clementia clarior.
Valentinianus exstincto etiam Victore filio Maximi, quem Imperatorem Gallis reliquerat, in Gallias ipse transivit: Ubi
cum tranquilla Rep. in pace ageret, apud Viennam dolo Arbogastis Franci, comitis sui, ut ferunt, strangulatus, atque ut
voluntariam sibi conscivisse mortem putaretur, laqueo suspensus est. Causa necis erat, quod Arbogastes officio a
Valentiniano motus ob rerum novarum suspiciones, in os ei dixerat: Nec potestatem mihi dedisti, nec eripere poteris:

