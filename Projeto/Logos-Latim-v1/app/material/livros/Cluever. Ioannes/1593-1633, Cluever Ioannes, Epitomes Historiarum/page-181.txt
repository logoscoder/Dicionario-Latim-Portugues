provectus, Hermogenem interemit, domumque eius incendit. Quam ob seditionem civitati Constantinopolitanae
annonae pars adempta. Paulus exilio multatus est. Macedonius tandem, non sine civium trium millium sanguine,
cupitum thronum ascendit.
Athanasius interim, faventibus Imp. Constante et Iulio Episcopo Romano, regressus Alexandriam, tertio fugatur,
delatus ad Constantium, quasi frumenta pauperibus destinata, suis usibus applicaret: qui refugiens ad Constantem,
Synodi cognitionem petiit, socio Paulo, Byzantio exulante, qui tamen paulo post Arianorum missu periit. Nec fortunata
Macedonio possessio mansit Episcopes alienae, quin tandem ab Arianis ipsis pulsus, quia Creaturam non diceret DEI
filium, novam peperit haeresin, Spiritum Sanctum Patris et Filii ministrum professus.
Ergo de Constantis voluntate ingens apud Sardicam conventus agitur, trecenti occidentalium, Orientales LXXX.
confluxere; absolvuntque occidentales Athanasium et Marcellum Ancyranum; Nicaenam confessionem confirmant,
obnitentibus nequiquam Eois Episcopis. Ita vir egregius tertio ovibus suis redditur, Ursacio quoque et Valente acerrimis
eius hostibus, a Iulio Romano veniam erroris postulantibus. Sed Constante e rebus humanis sublato, nacti occasionem
Ariani, conspirant penitus Sardicensis Synodi decreta subvertere, revocantque in memoriam Constantio, periculum a
fratre ipsi ob Athanasium intentatum, clamantes, tam iniuste ibi pro Athanasio iudicatum, quam Marcellum absolutum,
qui nunc ipsius Athanasii iudicio Sabellianus esse probetur.
Verumtamen [Orig: Veruntamen] ea tempestate Ariani perfidiam suam occultabant, nihil prius sibi agendum rati, quam
ut eos ab Ecclesia submoverent, qui semper eis velut murus obstiterant. Quare devinctum sibi habentes pravis
adulationibus Constantium, per ipsam multitudinem inexpugnabiles videbantur, quia omnes fere duarum Pannoniarum
Episcopi, multique Orientalium, ac tota Asia in perfidiam eorum coniuraverant. Sed Principes istius mali habebantur a
Singiduno Ursatius, Valens a Mursia, ab Heraclia Theodorus, Stephanus Antiochenus, Acacius a Caesarea successor
Eusebii Pamphili, Georgius a Laodicea, Narcissus a Neapoli. Hi ita palatium occupaverant, ut nihil sine eorum nutu
ageret Imperator, obnoxius quidem omnibus, sed praecipue Valenti, quem pugnantibus adversus Magnentium copiis, in
basilica orans solatio sibi assumpserat, atque ab eo trepidus metu, primum victoriae nuntium acceperat. Valens enim
tum gratiam Constantii captans, tum, si quid contra accidisset, vitae consulens, callide per suos disposuerat, ut quis
proelii esset eventus, primus ipse cognosceret. Itaque indicem iussus intromittere, Angelum sibi fuisse nuntium
respondit. Igitur benevolentia illecti Principis Ariani, extulere animos, Macedoniusque et Georgius Alexandrinus
potestate Augusta abusi sunt, ad afficiendos quibuslibet malis eos, qui Christum patri [Gap desc: Greek word]
profitebantur.
Sub idem tempus Photinus, Sirmiensis Episcopus, Artemonis errore renovato, nullum Christi initium, nisi e virgine
Maria humanum dicebat; qui ab ipsis Arianis iuxta ac Catholicis, acto Sirmii conventu, damnatus in exilio consenuit.
Mox Aetius etiam, suam in sacris litteris infantiam disputationum argutiis obvelans, ab ipsis praeceptoribus suis Arianis
page 303, image: s303
fecit divortium: quem imitans postmodum Eunomius eius discipulus, novorum de se haereticorum agmina fudere, ausi
filium Dei nec similem quidem Patri asserere.
Tandem non recipientibus Hesperiis Orientalium de fide, eiusque propugnatore Athanasio, sententiam, Mediolanum
conventus a Constantio IMperatore indicitur. Quo congregati utrique, contentionem nihil invicem relaxabant. Eusebius
Vercellensis, Paulinus Trevirorum, Dionysius Mediolanensium, Lucifer Sardorum, denique et Liberius Romanorum et
Hilarius Pictavorum Episcopi, quod consentire erroribus, et Athanasii damnationi subscribere nollent, in exilium pulsi:
Liberius nec visum hominem, nec auditum damnare, nefas esse ultimum saepe exclamans, aegre populi metu, qui eius
amore flagrabat, noctis medio potuit asportari, et biennio post illustrium matronarum deprecatione, Arianorum
communione maculatus sedem suam recepit. Constatque exules totius orbis studiis celebratos, pecunisque eis in
sumptum affatim congestas, Arianis interim palam et publice haeresis suae piacula praedicantibus, quin etiam Synodum
Nicaenam pro se interpretantibus, quam unius litterae adiectione corruperant, verbum [Gap desc: Greek word] quod
unius est substantiae, in [Gap desc: Greek words] quod est similis substantiae, commutando. Quidam et ultra
procedentes, Anomoeusian, id est, dissimilem Christi substantiam impudenti ore blaterabant.
Quibus rebus perturbato nimis orbe terrarum, cum nec inter ipsos Arianos de fide conveniret, congregatur apud
Ariminum, Italiae urbem, Synodus e quadringentis amplius Italiae, Illyrici, Africae, Hispaniae, Galliae, Britanniae,
Germaniaeque Episcopis, quibus omnibus annonas et cellaria dare Imperator praeceperat. Sed et ibi fit partium
secessio, octoginta Arianis separatis a reliquorum consortio. Eodemque tempore ad Seleuciam Isauriae, totius pene
Orientis Episcopos Constantius evocarat, quibus aggregatus Hilarius, in Phrygia tum exulans, suspicionem eis de
occidentalibus dempsit, et plerisque in Nicaeni Symboli comprobationem deductis, avulsi ab Ecclesiae corpore sunt
Georgius Alexandrinus, Acacius Caesariensis, Eudoxius Antiochenae sedis invasor, Uranius Tyri, Leontius Tripolis,
Theodosius Philadelphiae, Euagrius Mitylenae, Theodulus Phrygiae; Cyrillus Hierosolymitanus omnium primus ad
maius concilium, sicut communibus in iudiciis, provocavit. Confectis Synodis et utrinque ad Constantium legationibus
missis, ipsi quoque damnati una profecti sunt, satis freti sociorum viribus, et Principis societate. Nam qui Arimino
venerant, Arianorum decem legati, senes erant eruditi et callidi, facileque iuniores Catholicorum legatos circumvenere,
offerentes Principi, perque Principem ipsis adversariis confessionem, verbis fallentibus involutam quae Catholicam
fidem, perfidia latente, loqueretur. Nimirum deleto Usiae vocabulo, ne unius cum Patre substantiae Filius crederetur,
similem eum Patri fatebantur. Ergo Tauro, qui vice Imperatoris Synodo praesidebat, mandatum, ne ante eam laxaret,

