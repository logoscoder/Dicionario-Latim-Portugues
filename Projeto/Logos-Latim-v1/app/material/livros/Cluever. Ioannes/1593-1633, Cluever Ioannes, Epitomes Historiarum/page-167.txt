ipse fecerat. Ergo Victorina seu Victoria, legionibus grandi pecunia comprobantibus, Tetricum Imperatorem creat; qui
familia nobili, praesidatu Aquitanos regebat: filioque eius Tetrico Caesarea insignia impartiuntur.
page 279, image: s279
Aureolus dudum Rhetias ac Pannonias tenens, excitus, uti mos est, socordia Gallieni, Romam novissime contendit.
Eum Gallienus apud Pontem, cui ex eo Aureoli nomen est, fusum acie Mediolanum coegit, quam urbem dum
machinationibus omnis generis oppugnat, ab suis interiit. Quippe Aureolus, ubi solvendi obsidii spem inanem vidit,
ducum Gallieni Tribunorumque nomina, quasi destinata ab eo ad necem, astu composuit, literasque e muro, quam
occultissime potuit, abiecit: quae forte a memoratis repertae, metum suspicionemque iniecere mandati exitii; verum eas
effluxisse incuria ministrorum. Qua causa, Martiani et Heracliani consilio, simulata proruptione hostium, nullis, uti re
trepida ac repentina solet, tectum stipatoribus, tabernaculo educunt nocte intempesta; teloque traicitur, cuiusnam, per
tenebras incertum. Ita auctoris necisne errore, an quia bono publico acciderat, inulta caedes fuit; quamquam plures suo
magis, quam Reip. studio ducebantur, potiorque flagitio tyrannidem amotam vocabat, damno saepe publico oppressos.
Gallienus novem annos solus cum patre sexennium imperaverat, et a Claudio in caelestium est numerum relatus, vix
exsequiis dignus iudicio aliorum. Senatus, cui exercitum adire interdixerat, contumeliam ulturus, satellites
propinquosque eius per scalas Gemonias praeceps agendos decrevit, precante deos inferos vulgo, sedes impias uti
Gallieno darent. Verum in Christianos mitissimus fuit, et persecutionem gravissimam, patre Valeriano adhuc imperante
exortam, compescuit. Qua pace subnixi sancti, facilius omnia orbis mala perferebant, et plurimi contagiosa lue
conflictantes, quos suit deserebant, Christianorum refovebantur opera. Lapsi quoque superioribus certaminibus, cum
supplices veniam peterent, redibant ad Ecclesiae gremium, Novatianorum inclementia explosa.
De haereticis tamen, quomodo recipiendi essent, variabant sententiis Episcopi. Cyprianus rebaptizandos putabat,
Lucius, Cornelius, Sixtus, Romani Episcopi non putabant. Dionysius Alexandrinus recte, semel in Ecclesia baptizatis
sufficere baptismum, quem susceperant: sed baptizatos ab haereticis, quibus integra Trinitatis fides deesset, vero
baptismo non privandos.
Idem mille annorum delicias, ex Apocalypsi Iohannis a quibusdam confictas, prudenter et moderate refutavit. Gentes,
quae his temporibus Romanum occupabant solum, ea occasione fidem quoque Christianam addidicere. Ita ex ipsis
imperii ethnici cladibus Christi regnum augebatur.
FLAVIUS CLAUDIUS ET QUINTILIUS FRATER.
CLaudius Dalmata Gallieni sententia morientis Imperator designatus, missa sibi Ticinum, ubi tribunatu fungebatur,
regia ornamenta accepit, eiusque imperium milites, quos fere contra ingenium perditae res subigunt recta consulere,
avide approbarunt, Viri laborum patientis, aequique ac dediti Reip. Aureolus ab eo victus proelio, et occisus est.
Tetricum in Galliis aggredi noluit, Rei publ. potius hostes, quam Principis persequendos professus. Alamanorum, haud
procul a lacu Benaco dimicans, ingentem multitudinem fudit. Gothi, quos diuturnitas nimis validos ac prope incolas
effecerat, omnes tunc gentes suorum ad Romanas invitaverunt praedas. Scitharum diversi populi, Peucini, Trutungi,
Austrogothi, Virtingui, Sigipedes, Celtae etiam et Heruli, in Romanas ditiones irruerunt, ut trecenta viginti milia
armatorum haberet hostium Claudius, cum nec scuta, nec spathae, nec pila superessent Romanis, cum Gallias et
Hispanias, vires Rei publ. teneret Tetricus, sagittarios Zenobia possideret. Pugnatum est apud Moesos, multa proelia
fuerunt apud Martianopolin, multi barbarorum naufragio periere, pugnatum
page 280, image: s280
est apud Byzantios, apud Thessalonicenses, et ubique tamen victi sunt Gothi, captae diversarum gentium nobiles
feminae, impletae servis militibusque peregrinis Romanae provinciae. Cum se reliqua multitudo in Haemum montem
contulisset, illic ita fame ac pestilentia laborarunt, ut iam Claudius dedignaretur cos vincere. Versi autem in praedam
Romani, ad duo milia a fugientibus interempti sunt: sed accepta clades virtute Principis antiquata, et Scitharum L milia
traduntur occisa.
Sub haec Zenobia, maiora appetens, ducem Sabdam in Aegyptum mittit, quam Timogenes in eius potestatem se
redacturum promiserat. Palmyreni LXXX milia in aciem produxere, quorum multitudine superati Aegyptii, praesidium
receperunt. Sed illud Probus, Probatum vocat Pollio, Praefectus maris eiecit, coactisque Aegyptiorum et Afrorum
copiis, indefessa pugnandi continuatione Palmyrenos vicit, ac paulo post ipse, Timogenis interceptus insidiis, sibi ipsi
manus attulit. Scythae interim vagi Cretam Cyprumque vastare tentarunt, sed ubique morbo exercitu laborante,
confestim occubuere, quo paulo post etiam Claudius intra biennium imperii Syrmii periit, devoto pro Republica, ut
putabat, capite. Quae res sic erat cunctis grata, ut non Divi vocabulum modo, iam pessimo cuique per vim aut
adulationem datum, sed ex auro statuam, prope ipsum Iovis simulacrum, atque in curia imaginem auream proceres ei
sacraverint.
Successit Quintillus frater Claudii, vir multae moderationis, et civilitatis, aequandus fratri vel praeponendus, dignusque
imperio, etiamsi frater Claudii Principis non fuisset. Ob brevitatem temporis nihil dignum imperio gerere potuit. Nam
septima decima die, quod se gravem et serium contra milites ostenderat, ac verum principem pollicebatur, eo genere
quo Galba, quo Pertinax, Aquileiae interemptus est, aut metu Aureliani incisis a medico venis, sponte exitum sumpsit.

