cum sedentibus filiis praeceptorem stantem docere conspexisset, mutavit consuetudinem, filiosque auscultari sedenti
Arsenio stantes iussit. Ceterum Arsenius ob plagas Arcadio inflictas, insidiis eius appetitus ex aulico factus est Eremita,
et LV integros annos admirabilem omnibus vitam duxit, spretisque opibus, quas Augusti offerebant discipuli, id unum
eis est precatus, ut ad DEI Opt. Max. voluntatem componerent suum imperium.
At illorum tenera aetas occasionem praebuit fraudulentis ingeniis tam ipsis insidiandi, quam imperio, in quorum tamen
caput insidiae tandem vertere. Rufinus homo improbus, haud contentus omnia pene apud Arcadium posse, Alaricum
Gothorum Regem attraxit in Graeciam, qui plerasque urbes sanguine et direptionibus vastavit, Ruffino e turbida Rep.
potentiae praebiturus maioris materiam. Similiter Stillico, Serenam fratre Theodosii genitam in matrimonio habens,
cum susceptam ex ea Mariam Honorio collocasset, Gainam Arcadio mittit cum copiis Gothorum Ducem, atque eius
opera Rufinum, adspectante Arcadio, occidit, Orientis vires suis coniuncturus, aemulo per fraudem sublato.
Inde Gildo Comes Africae, consueta Romanis stipendia subtrahendo, ad rebellionem concitavit exercitus, spe prava
rapiendi inflatus imperii, accendente eum praesertim Eutropio cubiculario, qui subversam Stilliconis potentiam ardenter
concupiscebat. Sed et illum paulo post Stillico coegit ad exitium, usus opera fratris eius Mascelzelis, qui Gildoni (ut
sunt atroces consanguineorum irae) erat ob iniurias infensissimus, victumque acie, adegit morte voluntaria captivitatem
antevertere. Mascelxel deinde insidiis Stilliconis, quasi per militarem insolentiam in flumen detrusus, suffocatusque
aquis periit: eoque facto poenas fraternis manibus dedit. Ita respirantes a seditionum turbis ac tumultibus Augusti,
zelum aemulantur patris, totoque orbe Romano templa Idolorum destrui, ludos tolli gladiatorios praecipiunt, qui ad id
temporis seu Diis placandis, seu efferandis cruento spectaculo militum animis, insanae plebis studio remanserant.
Accitus tunc quoque ab Antiochia Ioannes Chrysostomus, Ecclesiae Constantinopolitanae curam capessit, et Gainam
dominationis appetentem in os redarguit. Nam quod omnium Ruffini artium potentiaeque velut haeres esset Eutropius,
visum erat Gainae, inita cum Tribigildo gentili suo conspiratione, tollere hominem, ac summam rerum sibi vendicare.
Igitur composita civilis belli specie, Tribigildus late vastat provincias, multas dat et importat clades, missusque in eum
Gainas, de industria terrorem auget, eoque motu perficit apud Arcadium, ut securitatem suam Eutropii, iam in basilica
Christianorum supplicis, exilio atque mox nece mercandam arbitraretur. Ita receptus in urbem Gainas, homo Gothus et
Arianus, publicum haereseos suae exercitium instaurari intra moenia postulat, indignum perhibens sua maiestate, qui
Dux Romanorum esset, extra muros proficisci adoratum. Sed illi valide Chrysostomus obnititur, ingratum vocans et
turbatorem Reip. Igitur Barbarus consilia miscere de invadenda urbe et Imperio, quasi recreandi sui causa in villas
secedere, alios militum abducere secum, reliquos intra moenia, iuvandis conatibus suis, relinquere. Sed nocturnas
insidiatoris aggressiones tardarunt visi circa arcem custodes, quos angelos, creditum est fuisse, quandoquidem Arcadius
Imp. ignarus Gainae fraudium, nullis urbem praesidiariis munivisset. Tandem prodita eius armorum exportatione,
declaratur hostis Gainas, Gothi quotquot Constantinopoli erant, concursu armatae plebis interficiuntur, septem milibus
frustra se templi asylo tuentibus. Fravittas deinde dux creatus, Gainam navali bello superat. et ad gentiles suos fugere
compellit, quem varia
page 318, image: s318
ibi molientem, Hunnorum tandem Rex proelio congressus interemit.
Ita dempto Orienti armorum metu, Ecclesiasticae dissensiones successere, causam praebente severitate Iohannis
Episcopi nimia. Is enim cum liberrima eloquentia in quorumvis etiam potentum vitia inveheretur, ac tredecim
Episcopos variis de causis exautoraret, nec monachorum ferret in urbibus oberrationes, nec cum quoquam cibum vellet
capere, odia excivit multorum. Qui explendis iris idoneum nacti administrum, Alexandrinae Ecclesiae Episcopum
Theophilum, infensum Iohanni, quod monachos quosdam, privatim exoso Theophilo, praetextaque librorum Origenis
laudatione privatos communione, suscepisset foveretque; trahunt in partes Epiphanium Salaminis Cypri Episcopum,
vitae praestantia celeberrimum, eisque iudicium de Iohanne committi procurant ab Imperatore Arcadio. Epiphanius
maximis affectus a Iohanne honoribus, nihilo tamen aequior litis arbiter, quam Theophilus, praedamnavit Origenis
libros, antequam cognitum de iis decretumque Synodo esset. Evictus tamen monachorum colloquio, praecipitantiam
eius culpantium, discessit re infecta, atque in itinere diem obiit. At Iohannes, aurei oris Vir cognominatus, cum
ferventius in mulieres multa dixisset, accendit bilem Imperatrici Eudoxiae, Principi feroculae, quae facile effecit, ut
properanter advolaret Theophilus, habitoque concilio, appellantem Oecumenicam Synodum Iohannem contumaciae
damnaret. Sic Iohannes in exilium missus est, maiore tamen populi studio mox redditus Ecclesiae. Sed cum non
desineret linguam adversus iniquitates acuere, atque histrionicam imaginis Eudoxiae dedicationem perstringeret acrius,
pacem male sartam disrupit iterum. Quare Arcadium Imp. coniugi obnoxium, expertus infestum, Herodiadem vocavit
Eudoxiam, Iohannis in patina caput expetentem. Ob id denuo relegatus, exul decessit. eiusque expulsio, quod videretur
iniqua, ingentes in Ecclesiis perturbationes et scandala, multasque caedes peperit. Transiit et in partes Romanus
Antistes Innocentius, atque ob damnatum Chrysostomum, Orientales Ecclesias ipsumque Imperatorem communione
ausus est interdicere.
Nec melioribus cohaerebat Resp. quam Ecclesia vinculis, cum praeter Alanorum effusas populationes, Stillico
Vandalus Romanam barbaramque iuventutem sibi obsequentem, Arcadii ducibus infensam redderet, conatus utrumque
inter se collidere imperium. Alarico ad Illyricos occupandos misso, ut velut e turbidis Rei pub. aquis suam firmaret
latius potentiam. Animos ei addebat parta de Rhadagaiso, Scitharum rege victoria, qui plus quam ducenta hominum
milia (sunt qui quadringenta tradunt) in Italiam ducens multasque iam urbes populatus, cum favorem Deorum suorum

