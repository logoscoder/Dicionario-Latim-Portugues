abiectaque per vias cadavera hostium suorum sepeliunt Christiani, bonusque audit Deus ille, quem adeo boni colunt.
Armenii libertatem exercendi Christianismi armis vindicant, clade afficiunt Maximinum.
His tandem gradibus ad deturbandum imperio mundi Satanam proceditur. Etenim Constantinus vir ingens, ceterisque,
ut ait Aurelius, promptus virtutibus, eruditione usque ad astra votis omnium subvectus: ubi vastari urbem atque Italiam
comperit, pulsosque seu interemptos Imperatores duos, Severum et Galerium, composita pace per Gallias, et Licinio
sibi per nuptias sororis devincto, quinto imperii anno Maxentium petit, Romae adversus nobiles exitiis omnibus
saevientem. Interim Diocletianus morte, per formidinem, voluntaria consumitur. Quippe cum a Constantino atque
Licinio vocatus ad festa nuptiarum, per senectam, quo minus interesse valeret, se excusavisset, res scriptis minacibus
acceptis, quibus increpabatur Maxentio favisse, et Maximino favere, suspectans necem dedecorosam, venenum dicitur
hausisse: fulmen eum semper formidasse, palatiumque eius, igni caelesti deflagrasse, Constantinus ipse ad sanctos
Oratione testatur.
Maxentius pavidus et imbellis, atque in desidiam foede pronus, usque eo, ut flagrante per Italiam bello, fusisque apud
Veronam suis, nihilo segnius solita curaret, neque patris exitio moveretur. Tandem ab urbe in saxa rubra, milia ferme
novem, aegerrime progreditur. Inde dum, caesa a Constantino acie, fugiens semet Romam recipit, et in pontem navigiis
compositum ab latere ingredi festinat, lapsu equi in profundum demersus est, voratumque limo, pondere thoracis,
corpus vix repertum. Eodem exitio satellites et stipatores eius absorpti, renovatumque in novo Pharaone prisci illius
supplicium, tyrannidis eius anno sexto. Maxentius CLXXM peditum, octodecim equitum duxerat, Constantinus vix
dimidium. Huius nece (verbis loquor Aurelii) incredibile quantum laetitia gaudioque senatus ac plebes exsultaverint:
quos in tantum afflictaverat, uti praetorianis caedem vulgi quondam annuerit, primusque instituto pessimo, Numinum
specie, Patres, Oratoresque pecuniam conferre prodigenti sibi cogeret. Quorum odio praetoriae legiones, ac subsidia
factionibus aptiora, quam urbi Romanae, sublata penitus simul arma atque usus indumenti militaris. Adhaec cuncta
opera, quae magnifice construxerat, urbis fanum atque Basilicam, Flavii meritis patres sacravere. A quo etiam post
Circus maximus excultus mirifice, atque ad lavandum institutum opus, ceteris (thermis puta Diocletianis) haud multo
dispar, Statuae locis quam celeberrimis, quarum plures ex auro aut argenteae. Inter eas praecipuam, ait Eusebius, crucis
aureae tropaeo insignitam, inscripto basi hoc titulo: Hoc salutari signo, vero fortitudinis indicio, nostram civitatem
tyranni iugo liberavi, et S. P. Q. R. in libertatem vindicans, pristinae amplitudini et splendori restitui.
Addit enim oranti, et de eventu proelii sollicito Constantino, oblatum in caelo crucis ostentum, tempore meridiano
lucidissimum, inscriptum litteris, In hoc vinces. Territo exercitu defixoque in cogitationes profundas Caesari,
apparuisse sequenti nocte Christum, mandantem Constantino, ut ea, quam conspexerat,
page 293, image: s293
figura pro signo in hostem uteretur. Itaque debellato per Christum crucifixum Maxentio, statim Constantinus, et
Licinius, pacem promulgant Christianis; C. Valerius Maximinus per Orientem iam sibi metuens, oppresso scelerum
socio, vexandos quidem ulterius Christianos negat, conventus tamen nondum indulget.
Sed eum Licinius mox redegit in ordinem, nova molientem, sibique soli primas potestatis partes asserentem. Etenim
victum et desertum a militibus, Illyrico primum, mox Thracia expulit, atque in Ciliciam refugum Tharsoque inclusum
urbe, cum iam Christianis sero satis libertatem agendi conventus redderet, et suasores interficeret belli, obsidione ursit.
Ibi vicinum ab Licinio exitium fatalis mors praevenit, post triennii Augustum imperium, deletisque tyrannis cessavit
decennalis persecutio, pax aurea refulsit Ecclesiis Dei. Maximinus tam foedo morbo consumptus est, ut corpus eius
adhuc spirans, luminibusque orbatum, veluti sepulcrum animae in eo alte defossae haberetur, teste Eusebio,
invocataque crebro morte, cum exsecratione vitae praecedentis tandem deficeret. Ita exstinctis quinque tyrannis
Ecclesiae infestissimis, Diocletiano, Maximiano, Galerio, Maximino, Maxentio, C. Valerio Maximino: similiter Severo
Galerii socio, et Alexandro Africae tyranno, denique etiam Licinio, cum transversum egisset eum Satanas, et collegis
ab ipso dictis Valente Martinianoque, solus Constantinus orbis terrarum cepit imperium, perque eum Christus
crucifixus omnium Dominus gentium propalam agnitus et celebratus est, dimoto a regnis mundi et in abyssum religato
Dracone decicorne illo et septicipite, qui de septem Romae montibus decem persecutionibus et extremae persecutionis
decem administris, fetam Christo Ecclesiam ducentis septuaginta novem annis impugnaverat. Atque hic octavo
historiae nostrae libro finis esto, ut sequens liberatam a mystica Aegypto Ecclesiam exhibeat.
page 293, image: s293
LIBER IX. Explicans regnantis Ecclesiae aevum, quo Christiani rerum in mundo potiti, usque ad solutum captivitate
Satanam post mille annos, imperante Turca Othomanno. Tempus ab anno Christi 314 usque ad 1314.
CONSTANTINUS MAGNUS.
DICI nequit, quanta cum orbis laetitia Christianis, post decennales persecutionum tenebras, tranquillitatis lux amica
emicuerit. Notati sunt abhinc ignominia, et suppliciis affecti hostes sanctorum, regna mundi et potestas omnis Christi
facta est et sanctorum eius, quemadmodum ante ducentos viginti annos divinus IESU CHRISTI Apostolus Apocalypsi
sua praedixerat. Ergo Theotecnus, Peucetius, Cultianus, praecipuique alii familiares et cognati Maximini, supplicia
pendere coacti Licinio, filii quoque Maximini in potestatis consortium assumpti. Instaurata vicissim a fundamentis
templa Christi, donati libertatibus honoribusque magnis Episcopi et Doctores Ecclesiarum, praesertim contumelias pro

