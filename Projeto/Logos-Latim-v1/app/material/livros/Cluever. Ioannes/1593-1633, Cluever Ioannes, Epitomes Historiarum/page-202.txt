insolescit. Occasionem praebuit David seu Adad Axumitarum Indorum rex, qui cum vicisset Homeritas, ex voto
Christianismum suscepit, Episcopumque Constantinopoli petivit; cum eo Monachi in Indiam profecti.
Iustinianus festum Purificationis seu Hypapantes toto orbe celebrari iussit, quemadmodum natalitia Domini Iustinus,
Dormitionem Mariae postmodum Mauritius.
Auctor est Paulus Diaconus, tricesimo primo Iustiniani anno, Constantinopolim venisse Avares, locos habitandi
postulantes ab Imperatore, ac novitate spectaculi excitam universam civitatem, quod perplexa comarum prolixitate a
ceteris Hunnis differrent. Illis postea Pannoniae, discedentibus in Italiam Longobardis, obtigere.
Eo tempore Procopius, Iornandes, Agathias, Marcellinus Comes, historiographi floruerunt. Dionysius Exiguus
monachus tempora a Christo nato pietati convenientius supputare incepit, cum antea a Caesarum initiis aut aliis rebus
gestis numerarentur. Ei suppares aetate sunt Anastasius Sinaita, Iunilius et Primasius Episcopi Africani, Procopius
Gazaeus, Liberatus Archidiaconus, Arator Poeta Christianus, Priscianus Caesariensis Grammaticus.
IUSTINUS IUNIOR.
IUstinus Thrax natione, Iustiniani nepos, Imperium adeptus avunculi, urbem quidem regiam aedificiis, templa donis
exornare non destitit: ac cum morbido esset corpore deditoque lasciviae, vecordia sua tantum pene afflixit Romanas
ditiones, quantum eas Iustinianus aut Belisarius erexerant. Sacerdotia venumdedit, Iustino, cui par ad imperium ius erat
ex cognatione, caput dempsit. Iniuriis ad conniventiam eius gliscentibus repertus est, qui praefecturam sibi deposceret
urbis, tutioremque a sceleribus Rem publicam promitteret. Hic, cum citatus aliquis Senatorum ad tribunal minime
compareret, sed epulis insuper adhiberetur regiis, ingressus palatium postulat ab Imperatore, ut desinat fovere iniurias
ac reos statim ad poenas tradat exsolvendas delictorum. Quo impetrato, cum damnatum Senatorem plagis iussisset
affici, alios severitate exempli perterruit. Traditur tamen et Iustinianum Prasinae in urbibus factioni, ad scelerum usque
impunitatem, impensius indulsisse. Unde ea consuetudo grassandi in alios incrementa sumpserat. Ceterum Iustinus
Narsetem liberatorem Italiae, a Romanis accusatum, quod tetrior ipse Dominus, quam Gothi, foret, exautoravit,
submisso in locum eius Longino, qui primus Ravennae Exarchus dictus est. Aucta verbis ignominia, Sophia Augusta
Narsen ut Eunuchum, ad pensum in Gynaeceo absolvendum revocare ausa est. Qua ille irritatus contumelia, versa in
furorem ira, telam minatur se exorsurum, quam neque ipsa, neque maritus eius retexerent. Neque segniorem se
deinceps praestitit in perdenda Italia, quam ante in liberanda fuerat. Cum enim perspectam haberet Longobardorum
vim, in Subigendis bello Gothis, victisque Gepidis, ad Alboinum regem eorum mittit, qui paupertina Pannoniae rura
deserere, et in Italiam solo uberem eum hortarentur transire. Qui monita non aspernatus, adiunctis sibi Saxonibus
aliarumque gentium non paucis, cum omnibus Longobardorum familiis commigravit in Italiam. Tradita Hunnis
Pannonia, ea lege tamen, ut si minus feliciter caderent consulta haec, veteres reciperet sedes. Hunni et Avares regnum
Gepidarum penitus exstinxerunt. Sigibertus Francorum Rex, cum desertas Saxonum terras pervasisset, novis eas
Suevorum coloniis implevit. Novorum hospitum adventum armatae in caelo acies, alique ostenta mortalibus
portenderant. Narses, tantae tempestatis Italiae concitor, relicta urbe Romana, Neapolin concessit. Quem subsecutus
Papa Iohannes III, qui Pelagio successerat, ut
page 338, image: s338
Romam rediret exoravit. Sed ambo post aliquantum temporis defuncti, Italiam Barbaris dimisere lacerandam.
Etenim Alboinus, occupata promo impetu Cisalpina Gallia, Longobardiae ei nomen intulit, unde postmodum corrupto,
ut solet fieri, vocabulo, Lombardia est appellata. Difficillima ei Ticini expugnatio fuit. Urbem toto triennio et sex
mensibus obsessam cepit tandem, regnique ibi sedem constituit: cui deinde Papiae nomen inditum. Ducatus facti tres
sunt, Unus Foro-Iulianus in aditu Italiae: alter Spoleti, media fere terra: Tertius deinde Beneventi, ad inferiorem Italiam
regendam. Sed insperatam Alboini felicitatem, quarto regni anno barbara eius temulentia corrupti. Occiderat proelio
ante annos plures Gepidarum Regem Cunimundum, ac defuncta coniuge sua (ea Clotharii, Francorum regis filia fuerat)
Rosimundam perempti hostis filiam, matrimonio adsciverat. Ei cum, apud Veronam, in convivio poculum propinasset,
quod e soceri crandio confecerat, iuberetque reginam laetanter bibere cum patre suo, ex rei indignitate altum cordi eius
dolorem impressit. Ardens ira mulier, patris sui necem mariti cogitat caede ulcisci, initoque cum armigero regis
Helmiche consilio, prostituit, ei et Peredioni, viro bellicosissimo, corpus suum, eoque pudicitiae pretio percussores
Alboino emercatur. Sic Alboinus, qui per tot hostium strages incolumis iverat, in cubiculo suo, dum meridiano indulget
somno, foeda morte occubuit. Helmiches, frustra spe regni agitata, cum Rosimunda adultera ad Longinum Exarchum
profugit. Illa novis sollicitata amoribus, oblato veneni poculo, paulo post interemit Helmichen, balneo forte egressum.
Sed antequam concideret, animadversa fraude, Rosimundam evaginato super eam gladio, quod reliquum erat, bibere
coegit. Ita DEI omnipotentis iudicio Alboinus Cunimundo, Rosimunda marito, Helmiches Domino interfecto, meritas
exitii poenas exsolverunt. Post Alboinum, cum Clephus Longobardorum nobilissimus, sesqui annuo principatu, multos
Romanorum, potentia aut natalibus claros, gladio aut exiliis punivisset, servuli cuiusdam sui gladio iugulatur.
Longobardi, ut quondam habuerant, duces iterum pro regibus sibi crearunt. Hi non tantum Italiam late subegerunt, sed
et in Galliam excurrendo, multas ei attulerunt clades. nec minoribus repulsi, decennium Rem publ. tenuere.
Eodem ferme tempore Cantabria a Visigothis, Leovigildi regis Ariani ductu, (Athanathildi is erat filius) subacta, Suevi
debellantur, atque a Gothis late potitis Hispania, Toleti sedes regni figitur.
Sub haec Iustinus, retentis auri quingentis libris pro stipendio dari Cosrhoae solitis, armatoque in Parthos Aretha
Aethiopum Rege, ac receptis in fidem maioris Armeniae incolis, Persicam solvit pacem. Acerrimo tunc proelio cum

