Tzatus, Lazorum seu Colchorum Dux, ad religionem se applicuisset Christianam, Iustinus baptizatum eum regemque et
filium suum appellatum, remisit in Colchidem, Persarum imperio subditam. Eo facto inimicitiae recruduerunt, Colchis
Hunni adversus Persas venere auxilio. Postea Cabades fatis vicinus, Cosrhoem filium adoptandum dare Iustino voluit:
Factusque esset voti compos, nisi Proclus Quaestor tum Caesari, tum Iustiniano, perniciosum esse id consilium
demonstrasset. Unde paulatim acrius bellum utrinque sumi coepit. Quemadmodum autem Iustinus tzati promotione
Cabaden, ita Arianorum persecutione Theodoricum offendit Veronensem, qui ne idem in Catholicos statueret, quod
Iustinus in Arianos, legati venerunt Constantinopolin Iohannes Papa, successor Hormisdae, et praestantissimi
Romanorum Boethius, Symmachus, aliique, exorantes Iustinum, ne sua in haereticos austeritate, Theodoricum in
Catholicos efferaret. Quibus honorifice habitis, Iustinus Imperatorum primus, a Romano Pontifice, qui superiorem se
ferret Constantinopolitano Epiphanio, insignibus est Augustalibus redimitus, ingenti indignatione Theodorici,
arbitrantis oratores conspirasse cum Iustino in suam regnique Occidentalis perniciem. Itaque Iohannem reversum in
Italiam diutina maceravit custodia, eumque ieiuniis et squalore carceris, comites vero eius, partim igne, partim aliis
suppliciis exstinxit. Symmachum Patricium generumque eius Boethium Consularem punivit gladio. Hi ambo quantum
seu divina seu humana sapientia excelluerint, monumentis a se editis testantur.
Verum in Theodoricum nec sera, nec obscura caelestis ira Numinis apparuit. Nonagesimo octavo post hoc facinus die,
piscis forte appositi caput, tamquam Symmachi esset, torvis oculis, exsertisque dentibus exitium minitantis exhorruit,
subitaque est morte defunctus.
Successit in regnum Amalasuenta filia, probe litteris exculta mulier, cum filio Athalarico, qui puer fere pueriliterque
vivens, matrem imperii administram habuit octennium, Galliarumque partes avo quaesitas bello, Francis repetentibus
reddidit. Mortuo Alarico Amalasuenta cum Theodatum, amitinum suum, regni fecisset participem, non multo post, ipso
iubente, in balneo strangulatur. Nam pravos Theodati mores, liberius increparat, et tres Gothorum primores, indignum
esse vocifer antes fastigio Principis, si ferulam pateretur et litteris incumberet, astu quodam interfecerat, ut petulantiam
Alarici castigare decenter posset. Ita sagacissima regina, dum filium ad bonam frugem, et agnatum reducere studet,
gentilium suorum ferocia interiit.
Feliciori institutione Eudoxia Valentiniani III filia, Childericum filium imbuit. Ille enim defuncto Thrasimundo,
Vandalorum in Africa regnum adeptus, non patrem haereticum, sed matris catholicae monita sequens, cultor rectae
fidei enituit. Adstrictus a patre iuramenti nodis, ne unquam in suo regno catholicis faveret, priusquam regni iura
assumeret, universos Episcopos ab exiliis revocavit, LXXIV annis evolutis, ex quo a Genserico, avo suo, primitus per
Africam Ecclesiae erant Arianismo contaminatae. Sub haec Iustinus, cum quarto ante obitum mense Iustinianum
successorem designasset, in vivis esse desiit, gesto imperio annis IX.
Eo tempore Fulgentius Ruspensis in Africa, Ennodius Ticinensis, Nonnus Panopolita Aegyptius, Severinus Abbas in
Noricis, Germanus Episcopus, et Genovefa virgo Parisiis, Brigitta vidua in Scotia, doctrinae sanctitatisque laudibus,
floruere. Gabades Persarum Rex Manichaeos, quod filium eius Phatuarsan, superstitione sua imbutum, ad res novandas
pellicerent, spectante Magorum Principe et Christianorum Episcopo, contractos in unum omnes exstinxit.
page 333, image: s333
IUSTINIANUS.
CUm Iustinum Imperatorem in Persas aram parantem, mors praeripuisset, Iustinianus, sorore eius genitus, consensu
Senatus atque exercitus Augustus, statim ad Remp. reparandam adiecit animum. Persas Mesopotamiae et Colchidi
imminentes, per varios duces, Belisarium imprimis, cui comes ivit Procopius historicus, proeliis fregit attrivitque, ut
mortuo Cabade, qui bellum intulerat, Cosrhoes eius filius fessus malis, pacem amplecteretur, quae muneribus invicem
missis coaluit. Iudaeos quoque et Samaritanos in Palaestina rebellantes, occidione delevit.
Hinc dum novum in Africa gliscit bellum, Iustinianus Triboniano legum quidem perito, sed homini impio et avaro,
ceterisque Iurisconsultis dat negotium, ut ius vetus per immensa volumina sparsum, in paucos libros certosque titulos
digerant, promptuarium quibusvis litium casibus determinandis. Inde Codex, Digesta, Institutiones iuris natae,
docendisque legibus Romae, Beryti et Constantinopoli instituta collegia, magno generis humani bono, nisi obscuritas
legum quarundam et repugnantia alendis multorum pravis ingeniis subserviret.
Interim Antiochia, iterato quassata terrae motu, cives suis obrutos aedificiis exstinxit, ultra quadringenties mille:
Constantinopoli seditio ultra triginta hominum milia absumpsit. parumque ipse Imperator ab exitio abfuit.
Etenim Hypatius, Pompeius et Probus consobrini, nepotes Anastasii Imperatoris, omni seditiosorum turba armis
donisque ministratis illecta, dolis invadere tentabant imperium, ac per quinque continuos dies urbem regiam per
conscios depopulati, ipsi interea ut fideles Reip. in palatio versabantur. Tandem Hypatius torque redimitus aureo, et
Pompeius Comes sub veste loricatus, dum ascendunt occupare palatium, proditi trucidatique ante perdidere quam
haberent imperium. In eo tumultu insignis Belisarii in Iustinianum fides enituit, qui licet ob quorundam calumnias in
privatum esset redactus ordinem, tamen veteris commilitii memor, habensque in matrimonio Antoninam, sororem
Theodorae, et Antoniae (quondam ex adolescentiae amoribus Iustiniano cognitae, ac deinde nuptae) ad fores venit
theatri, fortissimorum globo iuvenum vallatus. Ibi repertum novum Caesarem Hypatium (Aimoinus Florianum vocat)
veluti venerabundus accedit, strictoque derepente gladio obtruncat, et Iustiniano in dignitatem restituto, mox et ipse,
satis iam purgato crimine, suam recipit. Procopius in carcerem trusos, ac prostridie a militibus caesos Hypatium
Pompeiumque memorat.

