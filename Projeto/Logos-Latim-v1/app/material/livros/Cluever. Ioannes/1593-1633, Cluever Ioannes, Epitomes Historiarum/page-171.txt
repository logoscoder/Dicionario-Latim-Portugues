contionareturque Aper, idcirco illum videri non posse, quod oculos invalidos a vento ac sole subtraheret; foetore
cadaveris res est prodita, ducumque consilio ac tribunorum, Valerius Diocletianus, domesticos regens, Imperator
appellatus. Hic cum tribunal conscendisset, et quaereretur, quemadmodum Numerianus esset occisus, educto gladio,
Aprum praefectum praetorii ostentans, percussit; addens verbis suis; Hic est auctor necis Numeriani. Sic Aper dignum
moribus suis exitum, Diocletianus aditum dedit. A Druide enim Gallicana quondam audierat, Imperator eris, cum
Aprum occideris. Carinus occidenti praepositus a patre, adulter, corruptor iuventutis, mimis atque lenonibus palatium
implens, uxores ducendo ac reiciendo, plerasque praegnantes, contaminatissimum se vitiis omnibus, ac proinde
detestabilem bonis fecerat, clamante ipso Caro, non est meus: Certior eorum quae acciderant, tamquam liber a frenis
domesticae pietatis, maiora scelera edidit. Nec deerat tamen ad vindicandum sibimet imperium vigor mentis. Nam
Iulianum apud Venetos involantem purpuram, pulsa eius acie, obtruncavit: Et contra Diocletianum multis proeliis stetit.
Ultima pugna iuxta Murgum congressus, dum victos avide premeret, suorum ictu interiit, quod libidine impatiens,
militarium nuptas affectabat: quarum infestiores viri, iram doloremque in eventum belli distulerant. Quo prosperius
cedente, metu, ne huiusmodi ingenium magis magisque victoria insolesceret, sese ulti sunt. Is finis Caro liberisque, post
imperii biennium, fuit.
page 286, image: s286
Numerianus cum Olympio Nemesiano et Aurelio Apollinare Poetis de palma contendit editisque suis carminibus, eos
veluti radio Solis obtexit, referente Fl. Vopisco, scriptore horum temporum.
VALERIUS DIOCLETIANUS, AURELIUS et MAXIMIANUS.
SIc Diocles Dalmata, obscurissime natus, Anulini senatoris Libertinus, matre pariter atque oppido Dioclea, orbis
Romani potentiam cepit, Graiumque nomen in Romanum morem convertens, Diocletianum se dixit, mox etiam victis
Persis et Aegyptiis, Iovium. Vir callidus, amans Rei publicae, amans suorum, et ad omnia, quae tempus quaesierat,
paratus, consilii semper alti, nonnumquam tamen effrontis, sed prudentis, nimia pervicacia motus inquieti pectoris
comprimens. Parcus idem et largitionum theatralium contemptor, false ridens eum, qui Carum causa ludorum laudatum
assereret, Ergo, inquit, bene risus est imperio suo Carus. Hic nihil esse difficilius fassus est, quam bene imperare,
praesertim quod Aulicis, quattuor vel quinque inter se conspirantibus, saepissime vendatur bonus, cautus, optimus
Imperator.
Ubi comperit Carini discessu, Aelianum Amandumque per Galliam coacta manu agrestium ac latronum, quos Bagaudas
incolae vocabant, populatis late agris, plerasque urbium tentare; statim Aurel. Maximianum, fidum amicitia, quamquam
semiagrestem, militiae tamen atque ingenio bonum, Imperatorem consortio adscivit. Cui postea Herculii accessit
cognomen, ut Valerio Iovium. Maximianus in Galliam profectus, fusis hostibus aut deditis, quieta omnia brevi patravit.
Eo bello Corausius, Menapiae civis, factis promptioribus enituit; ideoque illum, simul quia gubernandi (quo officio
adolescentiam mercede exercuerat) gnarus habebatur, parandae classi ac propulsandis Germanis, Francis et Saxonibus,
maria infestantibus, praefecere. Hoc elatior, cum parum multos opprimeret, neque praedae omnia in aerarium referret,
Herculei metu, a quo se caedi iussum compererat, Britanniam hausto imperio capessivit.
Eodemque tempore Orientem Persae, Africam Iulianus, ac nationes Quinquegentanae graviter quatiebant. Adhuc apud
Aegypti Alexandriam, Achilleus nomine, dominationis insignia induerat.
His de causis Iulium Constantium Chlorum et Galerium Maximinum (qui nonnullis etiam Maximianus cognomento
Armentarius) creatos Caesares, in affinitatem vocant. Constantium enim Carus, quod nemo tunc vir melior videbatur, in
locum filii subrogare consultaverat, et Carinum occidere. Idem Constantius, per filiam nepos Claudii quondam Augusti,
erat: Galerius in Dacia haud longe a Sardica natus. Constantius Theodoram Herculii privignam accepit, ex qua postea
sex liberos, Constantini fratres, habuit: Galerius filiam Diocletiani Valeriam: ambo uxores, quas habuerant, repudiare
compulsi, sicut olim Tiberius ducta Augusti filia. Hi quamquam litteris parum, iuris tamen scientia ac militiae miseriis
imbuti satis, boni Rei publicae fuere. Prudentes enim, (ait Aurelius) sensu mali promptius fiunt, expertes aerumnarum,
dum opibus suis cuncta aestimant, minus consulunt. Tres isti Valerium, ut parentem, seu Dei magni suspiciebant modo,
a quo in Imperium se allectos meminerant. Et quoniam bellorum moles acrius urgebat, quasi partito imperio, cuncta
quae trans Alpes Galliae sunt, Constantio commissa; Africa Italiaque Herculio: Illyrici ora usque ad Pontum Galerio;
Cetera Valerius retentavit. Hinc parti Italiae invectum tributorum ingens malum, quo exercitus atque Imperator, qui
semper aut maxima parte aderant, ali possent: pensionibus inducta lex nova, quae sane illorum temporum modestia
tolerabilis, in perniciem processit postea.
page 287, image: s287
Interim Diocletiano Alexandriam profecto, provincia credita Maximino Caesari, ut relictis finibus, in Mesopotamiam
progrederetur, ad arcendos Persarum impetus, a quibus primo graviter vexatus, cum Diocletiano occurreret, ab irato
indigne exceptus est, atque ut erat purpuratus, ante vehiculum eius ad aliquot milia passuum cucurrisse traditur. SEd
reparato confestim e veteranis ac tironibus exercitu, per Armeniam in hostes contendit: quae ferme sola seu facilior
vincendi Parthos via est. Ibi Narseum Persarum Regem in ditionem subegit: simul liberos coniugesque, et aulam
regiam: adeo Victor, ut ni Valerius, cuius nutu omnia gerebantur, abnuisset, Romani fasces in provinciam essent novam
lati. Pars tamen utilior terrarum, et quinque ultra Tigrim regiones Romanis acquisitae, quae dum acrius deinde
reposcerentur, gravia admodum perniciosaque bella pepererunt.

