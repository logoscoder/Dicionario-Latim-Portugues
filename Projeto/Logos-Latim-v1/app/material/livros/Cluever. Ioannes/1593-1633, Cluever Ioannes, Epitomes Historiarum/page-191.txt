obsequiis sacrificiorum invitaret, Fesulanis in angustiis circumdato exercitu clausus a Stillicone, fame ac peste interiit.
Tantaque multitudo captivorum fuisse Gothorum fertur, ut vilissimarum pecudum modo, singulis aureis passim greges
venderentur hominum, emptique ilico morerentur. Sed dum ista molitur Stillico, decedit Imperator Arcadius,
Olympiadis CCXCVII anno secundo, cum vixisset annos XXXI, regnasset cum patre XIII, post eius obitum XIV. Eum
Eudoxia Augusta miserabili morte praevertit, fetus sui, quem utero gestabat, sepulcrum facta.
Ea tempestate Monachorum valde gliscebat soboles, hominum, uti quidem Zosimus censet, parum commodantium
Reip. sed dum omnia se cum pauperibus communicare dicunt, plerosque ad paupertatem redigentium. Hi in Aegypto,
ubi Diocletiano imperante prognati sunt initio, tantas hoc tempore quaesiverant vires, ut Theophilo, Alexandrino, quod
Deum nollet confiteri humana specie praeditum, vitae crearent periculum, invitumque ad approbationem erroris
traherent.
page 319, image: s319
HONORIUS Et THEODOSIUS IUNIOR.
ARcadius octennem reliquit filium, cui Isdigerdem Persarum regem tutorem fecit, officio allectans vicinum potentem,
ne pupilli imperio damnum crearet. Et feliciter cecidit consilium, favore potius Dei quam Arcadii prudentia. Pulcheria
soror pueri, devotae virgo castitatis, et instituit eum praeclare, et tutelam imperii multa cum laude gessit, Anthemii
Praefecti utens opera. Mansuetissimum ac lenissimum principem ferunt fuisse Theodosium, minimeque omnium
cruentum, lectioni sacrarum litterarum et pietati impense addictum. Sub initia imperii eius, Iudaeus quidam paralyticus,
dum baptismi unda abluitur, sanitatem recepit Constantinopoli. Ac Maruthas Mesopotamiae Episcopus, Isdigerdem
regem capitis dolore continuo, filiumque eius a daemoniaca vexatione liberavit precibus, parumque abfuit, ut
frementibus licet Magis, regem ipsum ad Christiana traduceret sacra.
Dum illa per Orientem fiunt, Stillico, ut Eutherium filium indueret purpura, Vandalos, unde ipse erat, Alanos, Suevos,
Gothos, Hunnos, ripas Rheni quatere et pulsare Gallias voluit, sperans miser, sub hac necessitatis circumstantia, quod et
extorquere imperium genero posset in filium, et gentes barbarae tam facile comprimi, quam commoveri valerent.
Vandali, duce Crosco, Gallias pervagati, multas urbes et Ecclesias subverterunt. Alaricus Visigothorum Rex, pulsos
inde Vandalos, cum Alanis et Suevis egit in Hispaniam: Sed Stillico delatus ad Honorium, quasi aditum sibi filioque ad
imperium strueret, commoto per Olympium exercitu, occisus est Ravennae, quique cum eo sentire videbantur, Ticini;
eodem anno, quo Theodosius imperium consecutus est. Filia Stilliconis Thermantia, post Mariam, nupta Honorio, matri
Serenae reddita est, Eucherius Romae necatus, tanta militum ira, ut uxores liberosque Gothorum, in Italiae urbibus
degentes, confertim trucidarent. Unde sumpta vicissim ira, barbari semet Alarico aggregant, ultra XXX hominum milia:
qui cum nihil aequi ab Honorio impetraret, incitatus ab occulto quodam, ut ipse dicebat, monitore alacriter Romam
contendit, omissis urbium, quae remorari iter poterant, obsidionibus. Eam occupato portu ad omnium rerum penuriam
adduxit, audiensque pugnaturos cives, irrisit eorum mollitiem; spissius, dicens, foenum secare facilius, quam rarius.
Tunc ab Innocentio Episcopo permissum, scribit Zosimus, ut vetera Numina sacrificiis placarentur liberandae civitati;
nec negat tamen, detracta simulacris ornamenta, ut Alarico auri V milia pondo, argenti XXX penderentur. Quibus ille
acceptis, annonam quidem laxavit Romanis, et ab obsidione discessit: Sed cum Honorius obsides ei dare, pacemque a
civitate initam firmare nollet, missos ab eo ad praesidium urbis milites Alaricus intercepit, neque ex eo faciliorem
Honorium reperit, qui iam accitis Hunnis, relictisque Constantino tyranno, quem adsciverat, Transalpinis terris, bellum
serio repellere cogitabat. Tum vero Celtae, Britanni et Armorici spreta Constantini socordia, sese in libertatem
vindicarunt, Romanosque expulerunt magistratus. Alaricus obsessos iterum pertinacius Romanos adegit Attalum,
praefectum Urbis, Caesarem creare, secumque in Honorium arma iungere. Sed caesis ab Heracliano copiis Attali, quos
ad subiugandam Africam miserat, respiravit Honorius, iam fugam circumspiciens; praeclusoque commeatu, tanta
Romanis fames incubuit, ut in Circo pretium statui humanae carni poscerent, et Alaricus Attalo abrogaret imperium,
detractaque insignia ad Honorium mitteret, firmam ab eo pacem sperans. Qua iterum impedita. Sari Ioviique Ducum
page 320, image: s320
praecipitanti obstinatione, Roma tandem Alarico per proditionem aperta, foedeque direpta est, spernente cladem
Honorio, acceptoque de capta urbe principe nuntio (ut erat vecordi ingenio) de gallina, quam praegrandem habebat eo
nomine, narrari aliquid opinante. Alaricus ut in capta urbe ditissima a milite barbaro, praestare non potuit, quin multa
loca incenderentur, multi occiderentur, sanguinis tamen caedisque modum statuit, venia illis, qui ad sacra loca
confugissent, sollemniter promulgata. Paulus Orosius scriptor illius temporis, maiorem putat cladem excitatam olim
Romae per Neronis lasciviam, quam hanc illatam ab ira Victoris. Incidit hic casus Urbis rerum Dominae in annum
Christi CCCCXI. Tertia die quam irruperat, egressus metu Theodosii Alaricus, vastatis Italiae provinciis, dum in
Siciliam tendit, subita morte defungitur. Propinquus eius Athaulphus succedit in potestatem, assumptaque in uxorem
Placidia, sorore Honorii, quam Romae ceperat, blanditiis eius mitigatus est, ut facta pace Hispaniam peteret, viamque
aperiret Honorio, exortos passim tyrannos subigendi. Igitur Constantius Comes in Galliam cum exercitu profectus,
Constantinum Imperatorem apud Arelatum civitatem clausit, cepit et occidit; Constantem filium eius necavit comes
suus Gerontius, vicissim ipse a militibus propriis in mortem actus. Iovinus itidem, vir Galliarum nobilissimus, mox ut
in tyrannidem assurrexit, cecidit. Attalus quoque, velut inane imperii simulacrum, cum Gothis in Hispanias portatus,
cum nescio quae moliretur, captus in mari, truncataque manu vitae relictus est. Heraclianus vero defensa contra

