Regnante Leone, Childericus Francorum Rex, ob insolentiam pulsus a suis, exulatum ivit in Thuringiam. Franci
Aegidium Romanum ducem sibi legerunt. Sed post octennium, persuasis ab occulto amico Principibus gentis, revertitur
Childericus, et modestius sceptro utitur.
Constantinopoli Studius consularis coenobium excitavit monachorum insomnium, id est, per ordines continuos, laudes
Deo iuges decantantium. Ibidem pictori cuidam, Christum ad instar Iovis delineare instituenti, manus exaruit, Gennadii
precibus curata.
Bonae interim litterae et artes liberales, itemque solidior sacrarum litterarum scientia, ruente imperio una ruere
coeperunt, barbaris secum barbariem importantibus, studiisque melioribus bellica passim clade obtritis. Sidonius tamen
Apollinaris, Priscus Rhetor, Victor Uticensis, aliique viri docti haec tempora illustrarunt. Romae Leoni Papae erudito
successit Hilarius, Hilario Simplicius. Gennadio Const. spectrum apparuit, quod repulsum ab eo respondit: Te quidem
vivo, recedo: sed postea modis omnibus Ecclesiam perturbabo. Apparuitque Daemonem aliquando vera, sed malo
animo loqui. Leo Imper. expilatis passim subditis, adeo ut tributo non essent solvendo, Hyperechium quoque
Grammaticum miserat in exilium, a Malcho ob id istius saeculi historico minime laudatus. Laudatur tamen vox eius,
qua stipendium, Eulogio Philosopho datum, in militiam insumere suadenti, respondit: Utinam liceret meo tempore,
quae militibus dantur, in artium professores impendere!
ZENO.
LEonis Nepote in infantia exstincto, Zeno corripuit imperium, corpore animoque turpis. Tyranno enim quam regi
propior, fratrem habuit Cononem, mactationibus hominum intentum, et Sebastianum aulicum honorum venditionibus.
Eo tempore Nepos Romae dominabatur, Glycerio velut in poenam ad Clericatum detruso. Sed Nepotem Orestes
patricius, exercitu instructus in eandem relegavit Dalmatiam, quo ipse Glycerium egerat, filiumque suum Momyllum
creavit Augustum, qui ob staturae brevitatem Augustulus est appellatus, ominoso cognomento. Etenim amici Nepotis
accersivere Odoacrum, Turcilingorum seu Herulorum ac Rugorum regem, qui occupato Ticino, pervasaque Italia,
Orestem Placentiae interemit, ac Romanam urbem cepit, quarta iam vice, ex quo condita fuerat, pulsoque in exilium
Augustulo, regem se nominavit Italiae. Ita Augusta dignitas, quae Romae in Augusto coeperat, in Augustulo exspiravit.
Odoacer abrogata Consulum eminentia, sedem regni Ravennae constituit; ita occidit gloria Occidentis, anno
Augustorum DXXII.
Orienti etiam nova clades orta est. Basiliscus Verinae Imperatricis frater, e Thracia movit bellum Zenoni, Verina
Augusta fratrem concitante adversus generum, et e senatu quibusdam graviter adiutantibus. Zeno, ut erat homo timidus
et effeminatus, cum uxore Ariadne ad Isauros confugit, populares suos, ibique annum et octo menses egit. Interea
Basiliscus, nihil melior Zenone, ad reliquam improbitatem Eutychianam quoque adiunxit haeresin, ac dum
Chalcedonensi Synodo auctoritatem abrogare omnem conatur, adacto in suffragium Episcopo Constantinopoleos
Acacio, auctoritatem ipse suam perdit: Nam et Doctorum et Senatorum oppugnatus sententiis, Armati Ducis,
adulterique
page 328, image: s328
reginae Zenonidis, quem contra Zenonem miserat, proditione, ad hostem transeunte exercitu, deseritur a suis. Zeno
regressus Constantinopolin, Basiliscum in Castellum quoddam misit Cappadociae, ubi cum uxore et liberis fame
interiit, post biennii dominatum, insignem bibliothecae incendio Byzantinae, in qua CXX milia librorum arsere.
Zeno adversis rebus nihil emendatior, Armati proditoris filium Basiliscum Caesarem designavit, ut promissa quidem
impleret: sed patrem occidit, dicens; qui Basilisco fidem fregisset, nec sibi eam servaturum. Filium quoque eius mox e
Caesare effecit Clericum, recepta iam semel consuetudine, ut male regnaturis aut regnantibus castigatio esse sacri
officii severitas crederetur. Filium Zenonis Principatui innutritum, sed cui nihil esset regium, praeter morum et vultus
insolentiam, mature exemit rebus humanis Deus, ne sua eis vanitate illuderet.
Cum autem Theodoricus, Theodomiri Amali filius, Ostrogothorum rex, Thraciam Moesiamque populatus, Byzantio
minaretur, promptior ad blanditias quam ad arma Imperator, invitatum in urbem inimicum, Consulem creavit,
maximisque honoribus vix saturatum, cum novas iterum res moliretur, in Italiam adversus Odoacrum ut iret,
persuasionibus induxit. Theodoricus Princeps fortissimus, comperto Dominam olim mundi Italiam obscurae Herulorum
genti parere, et Odoacrum, victo captoque Phoeba, Rugorum Principe, (quorum sedes Longobardi e Scandinavia egressi
occupaverant) securum agere, expeditionem ardenter suscepit, Odoacrum ad pontem Sontium cum tota gente fugat,
eodemque anno (erat Zenonis XV) repetito apud Veronam conflictu, iterum vincit, unde Veronensis dictus est. Tertio
tandem certamine pulsum, includit Ravennae, nocturnaque eruptione pugnantem redigit in urbem. Hinc relicta ad
continuam obsidionem parte copiarum, per reliquas Italiae urbes circumfert bellum, factaque pace cum Hunerico,
Vandalorum in Africa rege, Siciliam ab eorum depraedationibus liberat. Is Hunericus patre suo Genserico immanior,
instinctu Episcoporum Arianae haereseos, aegre ferentium Catholicae veritatis incrementa, ultra CCCC milia
Orthodoxorum antistitum exilio aut morte multavit. Aliquos ex scelerum suorum conscientia veritus, mutilavit linguis,
ex quibus fuerunt, qui nihilo minus divina mysteria expedite eloquerentur. Tyrannus, ultore Deo, verminante corpore,
propriis tandem se morsibus laniavit, magnoque sed merito cruciatu abrupit vitam, anno regni octavo.
Nec melior Zenoni contigit exitus, licet a Theodorici Scythae, Martiani quoque generi sui, Ilique et Leontii tyrannide
mire liberato. Etenim Zeno, sive acutiore morbo, sive ebrietate nimia exanimatus, cum concidisset, Ariadnae uxoris
iussu in sepulcrum illatus est vivus, receptoque sensu, nequiquam lamentabiliter vociferatus, nemine succurrente, ita

