e Persia Belisarium rursus mittit in Italiam, sed exiguo rerum profectu, quod veterani aut dilapsi, aut contumaces, qui
remanserant, essent, nec novi facile comparari possent. Itaque Totilas Urbem Romam, fame domitam, atque a quattuor
Isauris proditam, intrat, murorum partem diruit, excidio abstinet, monitus a Belisario, ne vel victor propria, vel victus
tandem aliena perdidisse diceretur. Urbs per aliquot dies desolata mansit; qui in ea remanserant, clementem experti sunt
victorem, tunc quidem Pelagii Praesulis, antea quoque, Benedicti Monachi precibus delinitum, Deoque victoriam hanc,
non Gothicae virtuti adscribentem.
Interea Iustinianus, Episcoporum implicitus controversiis, damnantium aut absolventium Origenis dogmata, ipsumque
autem Origenem, ante trecentos prope annos defunctum, etiam Vigilium Papam Roma evocarat. Vigilius varius
sententiae et anceps, modo damnabat Theodorum Mopsuestenum, Theodoretum et Ibam, (quos Theodorus
Caesariensis, non minus, quam Origenem defunctum anathemate notandos censebat, quod fidei sanae adversa quondam
scripsissent) modo eosdem ad Universale concilium differebat. Belisarius vero nactus tandem exercitum, Tarentum,
Spoletum Urbemque Romanam recepit, exstructaque pro muris dirutis munitione, coepit eam defendere. Sed cum
renovaret Cosrhoes bellum, quod duce indigeret virtutis spectatae atque continentiae, desertam rursus a Belisario
Italiam percusat Totilas; urbe Roma, prodentibus eam rursus Isauris, potitur, eamque velut suam munit, ac commeatu
invecto ibi ludos agit, eodem tempore, quo Sclavini, gens Scythica, traiecto Istro occuparunt urbes Illyriorum et
Macedonum, expulsi tamen postea: Dani vero aliquot ante annis a Gallia repulsi, Frisiam invasere. Ex eorum terris
pridem progressi Longobardi, rege Daniae, Suione, innumeram secum iuventutem traxerant, continua sterilitatis damna
suo exilio, quam suorum pernicie relevare praeoptantem. Qui ad Pannoniae fines delati, Alboino duce, vincunt
Cunimundum Gepidarum regem, tenentem Sirmium et Dalmatiae pleraque. Mox a Narsete, quem Iustinianus pro
Belisario ducem Italis miserat, in auxilium vocati, egregiam navant in pugna operam, qua prostrati sunt Gothi, et paulo
post Totilas, in Thuscia proelio inferior, accepto vulnere occubuit. Sic Roma Italiaque
page 336, image: s336
ad Iustiniani imperium rediere, deletis etiam aut pulsis Italia Gothorum reliquiis, qui Teiam sibi regem fecerant. Teias
enim ad Cumas, post anni unius principatum gravi proelio interemptus est, anno belli Gothici vicesimo secundo.
Aligernus Cumani dux praesidii, cum perpenderet aut Iustiniano, aut Francis, quasi auxilio venientibus, serviendum,
Narseti semet dedidit, consilio prudenti et salutari. Nam mox Franci Alemannique, cum aliquandiu Italiam
persultassent, praeda sunt exuti universa; de triginta milibus tantum quinque incolumes in patriam rediere, reliqui
gladio aut peste absumpti. Pacata sic demum Italia, et Cosrhoe ancipites et cruentas cum Romanis pugnas, quas
Agathias libro tertio et quarto persequitur, cum pace commutante, terrae motu vastatae sunt ambae urbes regiae, Roma
et Constantinopolis, pestisque secuta immensam mortalium vim rapuit. Iustinianus, posito diademate, pecunias
spectaculis impendi solitas, in egenos erogavit, masculae Veneris reos punivit genitalibus, testatus etiam sacrilegis
manus abscindi, quibus facinus patrare soleant. Zabergae deinde, Hunnos in Chersonesum et Graeciam immissuro,
opponit Belisarium iam senem et incurvum, qui etiam tum strenue hostes repulit. Plenus autem vir gloriae, ad
extremum invidiae, excellentes semper viros comitari assuetae, dentibus appetitus, quasi coniurationis particeps,
carceris subiit molestias. Sed sequenti anno, re ad liquidum explorata restitutus est in integrum, incolumemque sepulcro
gloriam intulit, aut potius immortalem ad superos subvexit.
Ceterum Vigilius Papa, cum Anthimum non ut promiserat, Episcopatui suo redderet, accitusque Byzantium, ad
Iustinianum se voluisse ire, sed ad Diocletianum venisse, liberius eloqueretur, accepta ab adstantium quodam alapa in
Basilicam confugit. Ex qua extractus, coniectusque in carcerem, post biennium, ad Narsetis monita est dimissus. Sed
antequam Romam reverteretur, Syracusis calculi defecit dolore, cum iam ei Pelagius successisset. Iustinianus quintum
egerat Constantionpoli concilium Universale, ubi Eutychius Byzantinus et Apollinaris Alexandrinus, cum CLXV
patribus congregati, damnarunt Theodorum Mopsuestenum, Nestorii quondam magistrum, Theodoretum et Ibam;
Origenistas item Didymum atque Euagrium. Hi fabulabantur, animas ante corpora exstitisse, suppliciorum infernalium
finem fore, Daemones pristinam recuperaturos felicitatem, et alia id genus plura. Vigilius, etiamsi scripto interveniente
Eutychio consentiret, assidere tamen illi in Synodo noluit, sed altiori collocari throno, quod antea Iohanni Papae datum
noverat. Itaque confessus abstinuit, prodito nimis arrogantiae spiritu, qui quidem nimium iam Romanos praesules
coeperat agitare.
At Imperator, aedificationum nimius, cum infinitis egeret pecuniis, multos facultatibus spoliavit, stipendia liberalium
disciplinarum magistris olim constituta, in omnibus urbibus sustulit, quas proinde vacantibus litterarum ludis, rusticitas
barbariesque implevit. Exstructo admirabili sapientiae templo (Aeterni Patris sapientia indigitabatur) in Severitarum
opinionem ipse incidit imprudens, qua carnem Domini immortalem et passionum expertem, ex quo assumpta fuit,
credidit. In quam cum omnes secum adductos vellet, Eutychium Constantinopolitanum Patriarcham in Cappadociam
relegavit, dato ei successore Iohanne Scholastico.
Inque hac persuasione decessit, honorem se hunc Christo habere eximium ratus, expletis potentiae annis XXXVIII,
mensibus VII. Eo imperante, Monachi duo telam sericam texere, allatis ex India bombycibus, monstrataque vermium
generatione, Romanos docuere. Nam antea serica vestis a Persicis mercatoribus adferebatur, ignorantibus Romanis
vermium telam esse, qua tantum haec mortalitas
page 337, image: s337

