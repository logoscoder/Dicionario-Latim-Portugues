Eo tempore Paulus Samosatenus, Antiochiae Episcopus, homo arrogans et factiosus, negare ausus exstitisse DEI
Filium, propriamve hypostasin habuisse, antequam ex virgine nasceretur, Episcoporum Orientalium Synodo damnatus
est: substituto in eius locum Domno Demetriani Episcopi filio.
VALERIUS AURELIANUS.
AUrelianus Syrmii aut in Dacia Ripensi, modicis ortus parentibus, a prima aetate nullum diem praetermisit, quo se non
armorum exerceret officiis. Bello Sarmatico quadraginta et octo hostes uno die interfecisse fertur, pluribus autem et
diversis diebus ultra nongentos et quinquaginta. A Claudio oppositus Gothis, Thracia eos expulit, eoque exstincto,
statim consensu omnium legionum factus est Imperator. Romanam ditionem ad fines pristinos varia bellorum felicitate
revocavit, disciplinam militarem rigidissime exercuit, animi immodici, et ad crudelitatem propensioris. Militem qui
adulterium cum hospitis uxore commiserat, deligatis ad inflexarum arborum capita pedibus discerpsit. Vicario suo
scripsit: Si vis tribunus esse, immo si vis vivere, manus militum contine. Nemo pullum alienum rapiat, nemo ovem
contingat. Uvam nullus auferat, segetem nemo deterat, annona sua contentus sit. De praeda hostis, non de lacrimis
provincialium habeat. Stipendium in baltheo, non in popina habeat. Aruspicibus nihil dent, in hospitio caste se agant,
qui litem fecerit, vapulet. Talis ergo Imperator, nihil mirum si florentissimas victorias adeptus est, praesertim cum erga
Christianos benigne se ageret, depositumque Paulum Samosatensem, ex aedibus Ecclesiasticis cedere nolentem, vi
depelleret publica.
Contra Suevos et Sarmatas vehementissime pugnavit. Marcomannis omnibus simul occurrere volens, tantam
page 281, image: s281
apud Placentiam accepit cladem, ut Romanum pene solveretur imperium, paventibus Romae cunctis, ne eadem, quae
sub Gallieno fuerant, provenirent. Nec immerito quidem passi aliquid sinistri sunt, quod iam adulando dicebant, tantam
Principis esse virtutem, ut non opus esset Deos consuli. Implorata autem divina ope, monstris quibusdam speciebusque
impliciti Barbari, Romani ter victores facti sunt, iuxta Placentiam, apud flumen Metaurum, postremo Ticinensibus in
campis. Finito hoc bello, Aurelianus irarum plenus Romam petit, vindictae cupidus, quam seditionum asperitas
suggerebat, quarum auctoribus interemptis, in nonnullos senatores cruentius saeviit, cum his leve quiddam, et quod
contemni a mitiore Principe potuisset, vel unus, vel levis, vel vilis testis obiceret. Muros urbis Romae laxiores
firmioresque effecit propter Barbaros, ut L prope milia ambitus tenerent, pomoerio nihil addidit, quoad aliqua parte agri
Barbarici Rem publ. locupletaret. Tunc contra Palmyrenos, id est, contra Zenobiam, quae Orientis et Aegypti tenebat
imperium, iter flexit. Multa in itinere ac magna proelia fecit cum Barbaris, in Thracia, Illyrico, Bithynia. Cum Thyanam
occlusam reperisset, iratus, affirmavit, canem se in oppido non relicturum. Proditam tamen ab Heraclammone urbem
everti prohibuit, canes solos occidi iussit, ut votum impleret, et proditorem patriae, negans fidem cuiquam servari ab eo
posse, qui patriae suae non pepercisset. Recepta Thyana, Antiochiam, Proposita omnibus impunitate, brevi apud
Daphnen certamine obtinuit. Pugnatum est posthaec de summa rerum contra Zenobiam et Zabdam eius Socium, apud
Emissam, magno certamine. Cumque Aureliani equites iam fatigati terga darent, hortante quadam divina forma, per
pedites restituti sunt. Fugata Zenobia Emissam victor Aurelianus intravit.
Palmyram deinde pergens, a latronibus Syris, male accipitur, et in obsidione usque ad ictum sagittae periclitatur. Sed
cum auxilia Persarum interciperet, Saracenos Armeniosque corrumperet, Aegyptios per Aurelium Probum vinceret,
tandem post multa mulierem potentissimam, novae instar Semiramidis proeliantem, vicit, retractamque ex fuga, quam
ad Persas Camelis, quos vocant Dromadas instituerat, ad triumphum servavit, Longinum Philosophum, et belli auctores
praecipuos interemit. Factusque victoria, ut fit, insolentior, primus apud Romanos Diadema capiti innexuit, gemmisque
et aurata omni veste, quod adhuc fere incognitum Romanis moribus videbatur, usus est.
Pacato Oriente, in Europam rediit victor, atque illuc Garporum copias afflixit, interim Palmyreni, occisis praesidiariis,
traditoque Achilleo, parenti Zenobiae, imperio non mediocriter rebellarunt. Verum ideo Aurelianus, ut erat paratus, ex
Europa revertit, atque urbem, quia ita merebatur, excidit, immaniter usus victoria, nec sexui nec aetati ulli impertitus
misericordiam. Dum deinde vagantes per Europam hostes contundit, Firmus quidam Aegyptum, sine insignibus
imperii, quasi ut esset civitas libera, sibi vindicat. Nec illic defuit felicitas solita. Nam Aegyptum statim recepit. Atque
ut erat ferox animi, cogitatione multis vehementer irascens, quod adhuc Tetricus Gallias obtineret, Occidentem petiit:
atque ipso Tetrico exercitum suum prodente, quod eius scelera ferre non posset, deditas sibi legiones partim prostravit,
partim in fidem recepit. Princeps igitur totius orbis Aurelianus, pacatis Oriente et Occidente, de Zenobia et Tetrico
speciosissimum Romanis triumphum exhibuit.
Tetricus Corrector Lucaniae postea fuit, filius eius in senatu permansit. Zenobia posteros Romae diu durantes reliquit,
mulier venusta, casta, dentibus margaritarum candore praeditis.
page 282, image: s282
Aureliano imperante, etiam Monetarii in urbe rebellarunt, vitiatis pecuniis, cum poenae metu bellum facerent usque eo
grave, uti per Caelium montem congressi, septem fere milia armatorum confecerint. Eos Aurelianus victos ultima
crudelitate compescuit, plurimos nobiles capite damnavit, saevus et sanguinarius, ac necessarius magis in quibusdam,
quam in ullo amabilis Imperator. Provinciam Daciam retineri posse desperans, omisit, abductosque Romanos ex
urbibus et agris Daciae, in media Moesia collocavit. Annonam urbis auxit, habuitque in animo vinum gratuitum dare,
cum diceret, populo Romano saturo nihil quidquam esse laetius.

