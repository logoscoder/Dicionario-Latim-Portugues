Eustathius Antiochenus) incepisse Synodum a veneratione Numinis, cuius verba prosecutum Constantinum Oratione ad
concordiam directa. Libri, inquit, Evangelistarum et Apostolorum, quin etiam veterum Prophetarum oracula, nos
evidenter docent, quid de divino Numine sentiendum sit. Omni igitur seditiosa contentione depulsa, liter arum divinitus
inspiratarum testimoniis res in quaestionem adductas dissolvamus. Audita Arianorum dogmata huiuscemodi: Patrem
Domini instituendi orbis causa genuisse filium, ex eo pro potestate sui ex nihilo factum Dominum novum alterumque.
Fuisse autem tempus quo filius non fuisset. Collatis sententiis ea confessio damnatur, Christus Patri [Gap desc: Greek
word] , id est, consubstantialis, non factus, nec creatus, sed ab aeterno ex Patre genitus declaratur. Imperator decretum
complectitur: Arius cum factione sua in exilium agitur. Sublata et vetus est de Paschate controversia, ut deinceps non
decima quarta luna cum Iudaeis, sed prima post plenilunium aequinoctiale Dominica celebraretur. Alias Episcoporum
inter se lites, coniectis in ignem tabellis, quibus disceptationes continebantur, abolevit Imperator.
Sic velut novo de hostibus Ecclesiae triumpho potitus, Vicennalia celebravit Imperii, Episcopos convivio excepit,
muneribus affecit, Paphnutii Thebaidis, et Spiridonis Cypri Episcoporum, accepta pro Christo stigmata, exosculatus est,
beatos praedicans, quibus talia pati datur. Eiusdem Paphnutii auctoritate cohibiti in Synodo, qui ad continentiam ab
uxoribus adigendos censebant Episcopos, assertus matrimonio suus apud omnes ordines
page 296, image: s296
honor. Cohibita et Dialecticorum argutia, unius eiusque simplicissimi Confessoris Oratione, non verba sed verborum
virtutem proferentis. Cumque Acesius Novatianorum Episcopus, privandos communione Christi contenderet lapsos,
veniamque paenitentibus non ab Ecclesia, sed a solo Christo exspectandam, audivit a Constantino: Erigito scalam
Acesi, et in caelum solus ascende. Ceterum Arriani nihil contra sanam fidem ructare ausi se quoque tamquam
acquiescentes, nec aliud sentientes Ecclesiis immiscuerunt: manebat tamen in pectoribus eorum insitum in Catholicos
viros odium, et adversus quos de fide disceptare non poterant, eos subornatis accusatoribus, fictisque criminibus
appetebant.
Constantinus interim locum sepulturae Domini, a gentibus lascivae Veneris fano conspurcatum, emundari, insignique
exornari templo iubet, addita urbe, cui novae Hierosolymae nomen datum. Mirumque dictu, quantum hoc temporum
tractu invaluerit Christiana religio. Helena Augusta, mater Principis, regni usa viribus, Basilicas circa antrum
nativitatis, dominicaeque ascensionis locum constituit, ubi calcati DEO pulveris perenne monumentum fertur, ut
vestigia impressa cernantur, nec ulla temporum damna sentiant. Repertae crucis non meminit sane in vita Constantini
Eusebius, posteriores autem constanter, addentes, contactu eius hominem recens mortuum in vitam revocatum, aut
mulierem seminecem valetudini pristinae redditam. Quibus gestis Helena, liberalitatis in sanctos exemplar octogenaria
decessit.
Eo tempore cum Crispus, maximus filiorum Constantini, confictis Faustae novercae criminibus, occidisset, increpatus a
matre Princeps, dolore nepotis nimio, uxorem sceleris convictam ardentibus balneis interemit, qui et antea Licinianum,
sororis filium, (incertum qua causa) commodae indolis iuvenem, occiderat, cum alias indulgentia potius quam
severitate videretur peccari.
Tum vero Byzantium (ut erat laudis avidus, et superstitionis osor Romanae) de integro struens, Romam novam
urbemque sui nominis appellavit, quam translatis eo pluribus nobilium Romanorum familiis, collectisque ex toto orbe
opibus, subito ad tantum fastigium evexit, ut Romae aemulam faceret. Certe ab idolis repurgatam, templis ornavit
augustissimis, uti et Nicomediam, Antiochiam, Hebronem, urbesque celebres alias: pari sibi studio duxit idolorum
delere instrumenta, et pietatis verae condere.
Quare duos primariae auctoritatis viros, citra tamen militarem apparatum, circummisit per orbis provincias, a quibus
detecta daemoniorum fraude, protractisque et ludibrio expositis statuis, pleraeque gentium abolevere prisci erroris
contagia, et relictis idolis unum creatorem coluerunt. Sic exstirpati Dii famosissimi, Apollo Pythius, Sminthius, Musae
Heliconiae, Venus Libani et Heliopolitana, Aesculapius Cilicum, et id genus alii. Disturbata et haereticorum
conventicula, Valentinianorum, Marcionitarum, Cataphrygum, Novatianorum, Paulianorum, et plerique eorum erroris
paenitentes ad Ecclesiam rediere.
Subactis Ecclesiae perduellibus, ad bella iterum ingentem animum evocavit.
Victi feliciter ab eo Scythae, tributis imperio graves; succubuerunt et Sauromatae, vexillo crucis caelo monstratae
cedentes, vexatique servis suis barbari, Romano in solo consedere. Honoratus Imperator Indorum, Blemyum,
Aethiopum, Persarum donis ac legationibus, monitusque Sapores Persa, ut in honore haberet Christianos, quibus parum
aequus, magorum et Iudaeorum instinctu, vincula et neces inferebat. Sozomenus ultra XVI milia ab eo periisse
memorat.
Felix imperio Constantinus, se aures
page 297, image: s297
deceptoribus clausisset et sycophantis, a quorum veneno vix ulla satis tuta sanctitas. Etenim Eusebius Nicomediensis,
Theognis Nicaenus, et alii fautores Arianae haereseos, criminando Alexandri successorem Athanasium, cuius doctrina
imprimis Nicaenam apud Synodum enituerat, adhuc Diaconi, pervincunt, ut Tyrum conveniant Episcopi, et solide
refutantem ingesta crimina, quod non exspectata sententia abscessisset, condemnant. Similiter Eustachium
Antiochenum Episcopum ficta adulterii culpa subvertunt, haud sine maximo totius civitatis et pene exitiabili tumultu.

