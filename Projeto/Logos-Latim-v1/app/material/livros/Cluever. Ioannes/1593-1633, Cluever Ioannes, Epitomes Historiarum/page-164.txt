Valens cupientissimo vulgo imperium capit. Verum utrique mox caesi, cum Priscum nobilitas hostem patriae
censuisset.
Tunc Gothi e Scanzia quondam insula progressi, e foederatis hostes Romano populo effecti. Inter Scanziae populos
numerat Iornandes Ostrogothas, Finnos,
page 274, image: s274
Suetidos, Cogenos, Danos. Expulsos a Danis Herulos, eosque ob proceritatem inter Scanziae nationes nomen sibi
affectare praecipuum. Ex iis tunc Gothi, ob detracta stipendia, Moesiam vastabant, Cniva duce. Itaque Vibius Gallus a
Decio Tanaidis ripae praeficitur, Imperator ipse in Gothos vadit, eosque aliquot proeliis superat. Tandem omni eos
praeda exuere, interclusis itineribus conatur, sed frustra. Nam Cniva Philippopolim, a Philippo nuper conditam
expugnat, Priscum urbi praesidentem sibi iungit, Deciique filium in conflictu interficit. Decius cum perculsi milites ad
solandum eum multa praefarentur, dixisse fertur: detrimentum unius militis parum videri sibi. Tamen paternum non
ferens affectum hostes invadit, delususque a Gallo apud paludem eos aggreditur: Ubi circumseptus a Gothis
voraginibus hauritur, ita ut nec cadaver eius potuerit inveniri. Qui Christum oppugnant reges, ita pereunt Imperavit
menses triginta. Successit Gallus impietati, et imperio, et exitio.
VIBIUS GALLUS Et VOLUSIANUS.
GAllus non tanum Gothis praedam et captivos, quos de Romanis ceperant, permisit, sed etiam annuam sibi pensionem
stipulatus, recepit in foedus. Inde Romam profectus, cum filium Volusianum Caesarem creasset, et Hostilianus, cui
Senatus Augustum nomen dederat, pestilentia interiisset, Decii filium alterum adoptat, adoptatum interficit, scilicet,
quasi ideo eum adoptasset, ut securius agentem sceleratius interficeret. cum autem negligenter Imperium administraret,
grassareturque etiam in Christianos, vota pro ipso facientes quottidie, divinam irritavit manum. Nam Scythae
Macedoniam Thessaliamque et Graeciam pervagati, usque ad Ephesum omnia diripiebant; Gothi quoque et Borani,
cum Burgundis et Carpis, reliqua percurrebant Europae; et Persae, occupatis Mesopotamia Armeniaque, Antiochiam
ipsam Orientis metropolin expugnabant. Nec minus bello lues ex Aethiopibus orta, quicquid erat humani generis
reliquum, depascebatur, totos XV annos saeviens. Ea Romam vastante, Gallo Volusianoque favor quaesitus, quod anxie
studioseque tenuissimi cuiusque exsequias curarent.
Christianis interim certamina pro pietate decertabantur, quibus multi ingenti cum piorum luctu succubuerunt. Romae
quidem Fabianus, Antiochiae Babylas, Hierosolymae seu Aeliae Alexander, Episcopi: Alexandriae Apollonia virgo, et
infiniti alii, Decio adhuc regnante, generose usque ad mortem perstiterunt in veritate: At Origenes Alexandrinus, doctor
omnium sui saeculi clarissimus, cum reliqua tormentorum ludibria superasset, ne Aethiopi daretur stuprandus, animum
sacrificio idolorum polluit. Quem lapsum cum lacrimis confessus publice, docere deinceps noluit. Sic vita functus
annorum duodeseptuaginta, acerbas posteritati et spinosas quaestiones, pestilentiumque opinionum ova discipulis
excludenda reliquit. Nam nec de Filii DEI aequalitate cum Patre, nec de regno eius, sanorum verborum formam
servavit.
Exstitit eadem tempestate Novatus Presbyter, et mox suae factionis Episcopus, qui lapsis in persecutione veniam
denegavit. Hic cum Romae et alibi multos erroris contagione inficeret, qui Catharos se, id est puros insolenter
appellabant, Cornelius Romanorum Episcopus LX Episcoporum Synodo convocata, caetu eum exclusit sacro, et
Fabium Antiochenum rerum gestarum admonuit. Convenere igitur accitu Heleni Tarsensis, Dionysius Alexandrinus,
Firmilianus Caesareae Cappadocum, Theoctistus Caesareae Palaestinae, Demetrianus Antiochiae, Episcopique alii
Orientales, et Novati dogma condemnarunt: quibus
page 275, image: s275
etiam Cyprianus et Afri doctores plerique adstipulati sunt. Suborta est etiam in Pentapoli Libyae haeresis Sabellii, quae
Noeti quondam atque Praxeae fuerat, eundem Christum dicentium et Spiritum Sanctum qui Pater est, et Patrem quoque
passum; unde a quibusdam Patripassiani cognominantur.
AEMYLIUS AEMYLIANUS [Reg: AEMILIUS AEMILIANUS] .
GAllo et Volusiano Romae morantibus, Aemylius Aemylianus legionum Pannoniae dux, genere Maurus, pugnax, nec
tamen praeceps, cohortans milites, ne nomen Romanum Scythis conculcandum darent, praeter exspectationem hostes
concidit, partisque opimis spoliis, legiones in ipsas Scitharum regiones traduxit. Ab iis creatus Imperator in Moesia,
senatui per legatos pollicetur, se Barbaros Thracia, Persas Asia Syriaque expulsurum, ac pro duce tantum militiae
futurum, imperio senatui relicto. Sed ad eum expugnandum Gallus et Volusianus cum exercitu eunt, Licinio Valeriano
ad Germanorum copias adducendas ablegato. Aemylianus properato itinere Italiam ingressus, nullo labore victoriam
obtinuit. Corrupti enim spe praemii amplioris milites, qui cum Gallo et Volusiano erant, simul quia immodici per
luxum lasciviamque officia benevolentiae corruperant, ambos Interamnae occidunt, et ad Aemyliani transeunt partes.
Biennium illis potestas manserat. Aemylianum proceres primo hostem, dein exstinctis superioribus, pro fortuna, uti
solet, Augustum appellarunt. Mox eiusdem fortunae pilam et ludibrium futurum. Nam iis dem, quibus acceperat
potestatem, artibus cum vita eam amisit, trimestris Imperator, exercitu ad Valerianum inclinante, qui generis
nobilitatem et morum innocentiam cum imperio coniuncturus videbatur, Aemyliano militem magis, quam Caesarem
agere ignaro. Ergo qui imperium Aemyliano dederant, Vibii Galli odio, mox et vitam ei et imperium auferunt, favore
Valeriani.

