interiit, cum imperasset annos XVII, anno post mortem Iulii Caesaris Dictatoris, quo solus regnavit Augustus 532. post
urbem conditam 1244. Hic Petrum Fullonem seu Cnaphea Antiochenis Episcopum dedit, virum stolide Eutychianum,
qui sollemni Trinitatis hymno adiecit; qui mortuus est pro nobis, ac stolidam Theopaschitarum haeresin condidit. Circa
hoc tempus, cum essent, qui ex Augustini libris colligerent, Christum pro aliquibus tantum praedestinatis mortuum,
coacto Arelate concilio damnatus error, ac virtus universalis gratiae asserta est. Eustachius Syrus et Ioannes Rhetor
horum temporum historias scripsere, teste Euagrio, Gennadius Massyliensis, Iulianus Pomerius, Gildas cognomine
sapiens, Vigilius, Caesarius Arelatensis sacrae eruditionis monumenta reliquerunt.
page 329, image: s329
ANASTASIUS DICORUS.
EXstincto Zenone, Ariadna Augusta Anastasium Silentiarium, (humile id munus erat) de sententia Senatus et
Legionum, annitente Urbicio Eunucho ad imperium pariter, coniugiumque suum evexit. Cognomen ei fuit Dicoro, ob
pupillas oculorum bicolores. Cum coronandi Imperatoris ius ad regiarum transisset urbium Episcopos (quos
Patriarchas, id est, patrum seu Episcoporum Principes appellitabant, interdum et Archiepiscopos), Euphemius
Patriarcha Anastasium diademate ornare noluit, quoad data syngrapha, in Synodi Chalcedonensis decreta semet
obstrinxit. Ita coronatus Anastasius, foeda e meretriciis amoribus flagitiisque tributa, licet fisco fructuosa, abrogavit;
magistratus vendi solitos gratis tribuit, optimum de se Principem omnibus pollicitus. Longinum, Zenonis fratrem, regno
inhiantem relegavit. Deinde per Isauros inferentem bella, victum acie interfecit. Scenitas Arabes, Mesopotamiam
populantes et Palaestinam, adegit ad foedus. Cabadae Persarum regi occupatam armis Amidam multo demum labore
extorsit, castellumque Daras in Romani imperii finibus munivit. Cabaden hunc, Parozae patri, quem Hunni Euthalitae
occiderant, suffectum, moverunt Persae regno, quod lege lata, communes esse uxores iusserat. Sed eum amor coniugis
carcere exemit, cum sua pudicitia custodi prostituta marito exitum mercaretur. Cabades elapsus facile recepit
potestatem, cognitaque Dei Christianorum virtute, in magno eos honore habuit. Porro Anastasius longum murum
ducentis et LXXX, a Constantinopoli stadiis distantem struxit, opus memorabile et amplissimum, utrumque mare
amplexum, barbarosque e Ponto, Colchide et Maeotide palude excursare suetos, arcentem oportune. Varia sub eo
Episcoporum inconstantia et inquietudo fuit, Chalcedonense concilium seu approbantium, seu anathemate notantium,
inter quos etiam erant, qui licet Eutychem et Dioscorum damnarent, tamen Synodi decreta minime admitterent, in sedes
potius intenti Episcopales, quam dogmatum Christianorum sinceritatem. Anastasius utique Eutychianis visus
propensior, quamvis pacis et concordiae amantissimus. Exilio multabat ferventiores Orthodoxorum, nulla tamen
sanguinis gutta, ut aiebat, vindicare cupiens contraria sentientes, modo quiete agerent.
Euphemium Patriarcham eiecit, surrepto successori eius, aut extorto, quod reddere nolebat, chirographo, obligationem
hanc suam Imperio dedecorosam esse praetexens: quem et ipsum, Macedonium nomine, exilii damnavit, eaque re
vehementer alienavit populum, praesertim cum Episcopum faceret Timotheum assentatorem suum, veris infamem
stupris, quae Macedonio frustra imputaverat.
Itaque in Anastasium Vitalianus Comes, Thrax genere, insurgit, qui conciliatis sibi Mysis Scythisque ex agro Byzantino
iam praedas agebat, classe urbem obsidens: cum Anastasius per praefectum praetorii suum Martinum Syrum ei restitit,
et a machina quadam a Proclo, Archimedis aemulo, fabrefacta, classem hostium exussit. Sed ad extremum fractus
populi in Vitalianum, Orthodoxorum receptorem, studio, spem fecit de Synodo, qua causa cognosceretur exulantium,
Vitalianumque promissis allectum in honore interim habuit. Misit ob id legatos Constantinopolin Symmachi successor
Hormisdas Papa, ut concilii habendi rationes edocerent Anastasium. Verum cum viderentur imperosius agere nuntii,
per posticum emissis omni Graecia interdictum est. Concilii spes decollavit. Interea Severus, Flaviano Antiocheno
suffectus in Episcopatu, afflixit valde monachos, Synchyticorum sectae adversantes.
Anastasius hymno sollemni, Sancte
page 330, image: s330
Deus, sancte fortis, sancte misericors, adici praecepit illud Petri Fullonis: Qui crucifixus es pro nobis, suspicionemque
praebuit, quasi Deitatem sentiret crucifixam, unde cruentae seditiones exstitere, quibus [Orig: queis] deprecatus ipse
coram populo culpam, positoque diademate, vix tandem remedium attulit.
Secundo Anastasii anno Theodoricus, occiduarum partium Rex, ab Zenone destinatus, cum ex foedere Ravennam
obsidione fatigatam diutina intrasset, molientem sibi insidias Odoacrum interemit, regnumque Italiae XXXIII annos
tenuit. Romam cunctorum expetitus votis venit, senatumque mira tractavit affabilitate, plebi donavit annonas,
dirutisque moenibus deputate per singulos annos pecunia, subvenit; castella, urbes, palatia condidit, ut operum
magnitudine antiqua miracula renovaret.
In Galliis regnabat Clodoveus Iornandi dictus Lodoin, Childerici filius, qui a Clothilde, Burgundica coniuge, ad
Christianismum incitatus, cum parere differret, periculo coactus est sapere. Nam in bello adversus Alemannos,
laborante exercitu, fidem vovit coniugis suae Deo, si lapsam Francorum erigeret aciem, victoriamque ex hostibus
donaret. Itaque voti reus, a Remigio Episcopo Rhemensi baptizatur, exemploque movet subditos, ut Christo colla
subdant, anno Domini CCCC XC IX. Favente dehinc, quem colere coeperat, Deo, Gundebaldum Burgundiae, et
Alaricum Gothum Aquitaniae regem subegit, propagatisque Francici regni finibus, regiam sedem Parisiis statuit. Eius

