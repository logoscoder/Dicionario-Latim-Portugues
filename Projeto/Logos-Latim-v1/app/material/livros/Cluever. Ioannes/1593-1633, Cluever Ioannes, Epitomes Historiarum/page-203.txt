Persis conflixit Martianus, dux Caesariani exercitus, vicitque et obsedit Nisibin. Sed breve gaudium fuit moti temere
tumultus. Cum enim Iustinus, ignavorum more domi gloriabundus, Nisibin pro capta haberet, nec Gregorii Antiocheni
litteris, Persarum vim referentibus, haberet fidem, Martiano fortissimo viro, Acaciam sui ingenii ducem substituit.
Martianum subito exautoratum videns exercitus, invito Iustino obsidionem solvit, castrisque desertis dilapsus est. Qua
occasione arrepta, Hormisdas, Cosrhoae illius Magnis filius, misso Ardamane cum novis copiis, longe lateque vastavit
Orientem, et Sophiam Iustini coniugem ad pacem petendam adegit. Nam superbia in maerorem versa nimium, Iustinus
contraxit phrenitidem, e qua restitutus aliquantisper, de consilio Sophiae Augustae, Tiberium excubitorum comitem
creavit successorem, mandans ei publice; ut DEUM rite coleret, subditis bene praeesset, oppressis ferret opem,
militarium avaritiam coerceret,
page 339, image: s339
purpura neutiquam intumesceret, divitibus praestaret securitatem suis fruendi opibus, nihil habentibus daret.
Imperatricem, benignam antea Dominam, convenienti honore afficeret. Ita non sine planctu vitae insipienter actae
decessit, melior auri custos, quam imperii, meliorque monitor quam Imperator, actis potentiae annis XIII. Venantius
Fortunatus, Episcopus Pictaviensis et Poeta, Childerico Francorum regi et Gelesuintae Athanagildis filiae epithalamium
cecinit. Gallia fratrum inter se regum armis collisa, multas clades perpessa.
TIBERIUS II.
TIberius Iustino adhuc superstiti consors imperii, iustus, prudens, munificentia in pauperes et bellorum felicitate
inclitus bene gessit labefactum a decessore imperium. Increpante prodigalitatem eius Sophia Augusta, non defuturam,
dixit, fisco pecuniam, quo ad ipse Christi secutus praecepta, in caelo thesauros colligeret, egenorum fovendo defectus.
Igitur de improviso locupletissimos thesauros reperit. Cum tabulam marmoream cruce insignitam tolli de pavimento
iussisset, ne pedibus conculcaretur, defossa invenit multa auri talenta. Advenit et senex ex Italia, immensas Narsetis
opes suae commendatas fidei indicans, quibus e terra erutis, clarius Tiberii in pauperes munificentia eluxit. Ita
abrumpens peccata eleemosynis, Deumque propitians precibus fidei, nihil mirum, si feliciter hostiles repulit
incursiones. Misso enim in Persas, Armeniam ingressos, exercitu, Iustiniano duce, potentissime eos devicit, praeclara
ex hostibus praeda capta, recuperatisque omnibus, quae sub Iustiniano et Iustino erant amissa; Cosrhoes rei male gestae
perculsus dolore, senex admodum decessit, scripta lege, ne quis rex Persarum deinceps Romanis bellum faceret.
Tiberius Mauritium Cappadocem, cuius fortitudo et fides enituerat Persico bello, generum sibi cooptavit. Quin et
captivis impertiendam ratus benignitatem, egregie ornatos domum remisit gratis. Fame etiam laborantibus Romanis
eaque urgente, ad Longobardos magno deficientibus numero, ab Aegyptio ingentem frumenti submisit copiam,
depulsaque inopia obsidionem elusit barbarorum. Pelagius II. Papa Gregorium Diaconum ablegavit ad Tiberium,
consecrationem inscio Imperatore in urbe obsessa factam purgaturum. Ea legatione et Commentarios in Iobum orsus est
Gregorius, et Eutychium Constantinopolitanum de corporum resurrectione, Origenica sectantem deliria, saniorem ad
sententiam reduxit.
Ceterum Tiberius, ante acceptum Imperium, a Iustino adversus Avares missus, qui a Vicinis Turcis exagitati, e Scythia
superiori erant transgressi Caucasum, et ripas Istri occupaverant, Sirmioque iam urbi imminebant, poene captus fuisset,
non ferentibus Barbarorum vim Romanis militibus, nisi miranda DEI benignitate evasisset. Composita cum iis pace,
Caganus rex Avarum petiit fabros a Tiberio Imperatore, qui balneas ei Romano ritu construerent, sed missos in
Danubio facere pontem coegit, quo transito Romanas ipse provincias securius popularetur. Sub haec Tiberius, contracta
e praecocium mororum esu tabe, decessit, cum per se solum, annos IV, cum Iustino triennium et menses XI, imperium
tenuisset. Mauritium publice egregiis ad bene imperandum monitis instruxit, cum sceptrum non immoderatae potestatis,
sed splendidae potius servitutis habendum insigne diceret.
MAURITIUS.
SUccessit Mauritius, vir strenuus, gravis, calumniarum contemptor, temperans, ingeniosus, qui Constantinam Tiberii
filiam habebat in matrimonio, et Persico bello Alamundarum Saracenum ceperat, quem in Siciliam relegavit.
page 340, image: s340
Maxima illi cum Persis et Avaribus bella fuere.
Caganus Avarum Rex, subacto Sirmio, insigni Pannoniae urbe, et annuo a Romanis stipendio elatus, patientia Mauritii
abutebatur, nec saturari se passus indulgentissimo eius obsequio, tandem Sclavinos ad populationes Romanorum finium
excitabat, qui ad longum usque murum progressi, ductu Commentioli, quem Mauritius copiis instruxerat, cesserunt
captivis praedaque omni Romanis recuperata. Inde Mauritius Philippicum, desponsa ei sorore, in Persas misit, quorum
rex Hormisda legem patris aspernatus, bellum in Romanos nequaquam deponebat. Augebant ei animos Romani
exercitus, qui Prisco duce ob insolentiam reiecto, Germanum sibi privata auctoritate invitum praeferebant. Quo acie
superante Persas, multis tandem precibus obtinuit, magnaque eloquentia Episcopus Gregorius, ut Mauritio parerent
legiones, ac Philippicum susciperent ducem. itaque Philippicus validis in Mediam Persiamque expeditionibus rem
Romanam feliciter gessit, nisi quod prodita Persis Martyropoli a Sitta Decurione, successor missus est Philippico
Commentiolus, qui fugatis ad Martyropolin Persis ingentium calamitatum occasionem praebuit. Cum enim Hormisda
ducem suum Baram, post expugnatos Turcas, stipendiarios sibi factos, in Lazicam et Colchidem ablegasset, eumque ibi
Romanus, Mauritii praetor, gravi affecisset clade, vestem Barae muliebris ludibrii causa misit, eumque ducatu privavit.

