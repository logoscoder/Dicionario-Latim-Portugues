Christo passi; gratiae Deo publice ab omnibus ingenti cum iubilo magnisque pompis actae. Soluti oneribus impensisque
civilibus ac publicis Clerici, ut expeditiores ad doctrinam et preces
page 294, image: s294
essent. Indicta a Constantino Romae et Arelate concilia, praeceptumque Miltiadi Romano, et aliis Episcopis, ut
Caeciliani Carthaginensis et Donati controversias, praesentibus Augustae maiestatis Vicariis, deciderent. Absolutus
Caecilianus, damnati Donatistae, qui illegitimam Caeciliano obiectantes electionem, singularitatis studio commune
Ecclesiae vinculum ruperant. Nec affecti supplicio tamen, dicente Constantino, commiserandos potius tales, quam
poenis affligendos. Sed dum haec fiunt, interrupta communis felicitas per Licinianum Licinium, ad extremum in ipsius
caput vertit.
Hic incitatus a Magis et praestigiatoribus, occulte primum, mox aperte vexare Christianos coepit. Principio Episcopos
inter se convenire vetuit, deinde mulieres publicis exclusit sacris, iubens privatim eas a suo sexu institui, quod aliorum
naturam, e sua metiens, castimoniam nulli hominum inesse credebat. Tandem clausis templis, sub dio convenire
praecepit omnes, militia et palatio motis, qui sacrificare abnuerent Numinibus. Ad ultimum gladios strinxit in
Episcoporum aliquos, Amasenam in Ponto Ecclesiam subvertit, confessores quosdam frustillatim concisos mari mersit.
Igitur antequam ulterius pergeret, praevertit cruentos hominis conatus insidiasque sibi structas Constantinus, quamvis ei
per Constantiam sororem, Licinio nuptam, affinis. Nam illi praeter admodum magna cetera pietas, Licinio parsimonia,
et ea quidem agrestis tantummodo inerat, tetra avaritiae cupidine, ut habet Epitome Aureliana, omnium pessimus, asper
admodum, cui ne insontium quidem ac nobilium PHilosophorum, servili more cruciatus adhibiti modum fecere.
Infestus litteris, quas inscitiam immodicam, virus ac pestem publicam nominabat, praecipue forensem industriam.
Agrariis plane ac rusticantibus, quia ab eo genere ortus altusque erat, satis utilis, ac militiae custos ad veterum instituta
severissimus. Spadonum et aulicorum omnium vehemens domitor, tineas eos soricesque palatii appellans sine
discrimine. Augurum cultor et hariolorum, magna illi et fausta quaeque promittentium. Igitur non minus Dii inter se,
quam homines concurrere, Licinio accuratissime sua venerante Numina, Constantino Christum, cuius insigne
praeferebat, et modestiam aemulabatur. Nam cunctos hostes (verba refero Victoris Aurelii, scriptoris horum temporum
ethnici) honore ac fortunis manentibus texit recepitque, eo pius, ut etiam vetus teterrimumque supplicium patibulorum
et cruribus suffringendis primus removerit. Hinc pro conditore seu Deo habitus, calumnias sedans legibus severissimis,
nutrire artes bonas, praecipue studia litterarum, legere ipse, scribere, meditari, audire legationes et querimonias
provinciarum.
Ergo primum apud Cibalas, iuxta paludem Hiulcam nomine, Constantinus nocte castra Licinii irrumpit, Licinium in
fugam agit, caesis partim, partim in fidem receptis eius copiis, Licinius Byzantium fuga volucri pervenit: Ibi Valentem
ut socium habeat belli fidum, Caesarem creat. Dehinc alio proelio pulsum, foederaque petentem non admittit solum
Constantinus, sed et affinitatis gratia recepti in consortium, adscitique Imperio Caesarum communes liberi, Crispus,
Constantinus Flavio geniti, Licinianus Licinio. Valens dissidiorum auctor necatus. Quod equidem vix diuturnum, neque
his, qui assumebantur, felix fore defectu Solis, foedato iisdem mensibus die, patefactum.
Itaque sexennio post rupta pace, apud Thraces Licinius pulsus, Chalcedona concessit. Martinianum officiorum
Magistrum Caesarem dicit. Neque novi eum Dii, quos delusus iterum a Magis studiose erat veneratus, neque veteres,
quorum infirmitatem superioribus cognoverat proeliis, servare potuerunt. Acie omni potior Constantinus,
page 295, image: s295
adegit eum, pacta salute, indumentum regium offerre uxoris manu. Inde Thessalonicam missum, cum nova denuo
moliretur, paulo post eum Martinianumque iugulari iubet. Ita Licinius annum dominationis fere post quintum decimum,
vitae proxime sexagesimum, fusum Christianorum sanguinem proprio suo piavit.
Eo modo Resp. unius Constantini arbitrio geri coepta, ex tot rebus gestis vere iam Magni, et ut recte iudicat Eusebius,
Cyro et Alexandro Maioris. De Christianis contrarias plane tyrannicis istis leges tulit, exules revocavit, spoliatos
ditavit, servos libertati reddidit, plerisque provinciis Christianos dedit rectores. Si qui Christiani esse nollent, idolis
tamen sacrificare prohibuit; hortatus ad Christianismum induendum omnes, propositis diplomatis, molestus nemini ob
mentis errorem fuit, certamen pro immortalitate sponte suscipiendum, cogi non posse dictitans.
Eius Principis, totiusque Ecclesiae felicitatem obnubilavit Arius, aeternitatis veraeque in Christo deitatis hostis, homo
argutus, ambitiosus, pertinax, callidus: Antagonistam nactus fervidiusculum, Alexandrum, Alexandrinae Ecclesiae,
cuius presbyter erat Arius, Episcopum. Alexandriae suscitata dissensionis scintilla, primum Aegyptum, Thebaidem,
Libyam, deinde totum orbem incendio aut fumo pestiferarum opinionum, dissidiorumque implevit. Imperator
gliscentem flammam, misso Osio Cordubensi Episcopo, opprimere, imposito utrique silentio, cupiens, hortatus
gravissima Epistola est, ne ob quaestionum litis quam pietatis feraciorum temeritatem, Ecclesiam Christi scinderent,
praeberentque ludibrii causam infidelibus: sed nihil effecit.
Quaesita utrinque suffragia rem ad Concilium universale pertraxerunt, quod Constantini indictione apud Nicaeam
Bithyniae convenit, anno Christi, ut habet Eusebius, CCCXXV. Trecentos et duo de viginti Episcopos, presbyterosque
insuper et Diaconos innumeros adfuisse, Sulpitius Severus, Socrates, Theodoretus, Sozomenus tradunt. Eusebius ultra
ducentos quinquaginta Episcopos, et Romanum, (erat is Silvester) ob senectam interfuisse per legatos Presbyteros
narrat. Consedisse in medio Imperatorem sedili deaurato, post eum Episcopos, dextrique ordinis primum (is fuit

