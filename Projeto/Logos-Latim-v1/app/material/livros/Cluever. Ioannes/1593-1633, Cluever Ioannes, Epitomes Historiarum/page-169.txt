Delevit fiscales et quadruplatorum calumnias, consumptis igni tabulis, monumentisque huiusmodi negotiorum,
decretaque ad Atheniensium morem iniuriarum abolitione. Fures provinciales, repetundarum ac peculatus reos, ultra
militarem modum est persecutus, ut eos ingentibus suppliciis cruciatibusque puniret. In templo Solis multum auri
gemmarumque constituit. Incitatus adversum Christianos, dum subscribere cruento edicto parat, enervatis subito
brachiorum commissuris repressus est, patefactumque caelesti indicio, nihil facultatis esse Principibus mundi, contra
Ecclesias Christi, nisi quantum Deus permittat.
Tandem indicto Persis bello, Cum iter faceret inter heracleam et Byzantium, malitia notarii sui et manu Mucaporis
interemptus est, filioque aut filiae sororis, et aliis multis, quos levi aut nulla de causa occiderat, poenas exsolvit, anno
imperii sexto.
Mnesteus enim notarius, minas eius timens, praedae delictique conscientia, ad quosdam militares, amicos ipsius,
nomina pertulit annotata, falso manum Principis imitatus, tamquam Aurelianus ipsos pararet occidere; Illique eo metu
accensi facinus patravere. Re prodita, templum occiso delatum, Mnesteus bestiis obiectus est. Aureliano imperante,
Dionysius et Felix romani, Firmilianus Cappadociae, Gregorius Thaumaturgus Ponti Episcopi viguerunt. Plotinus senex
Philosophus decessit, eiusque discipulus Porphyrius e Christiano, hostis Christianorum, maledicis eos laceravit scriptis,
reprehensoresque suos reprehendens, a Methodio Tyri Episcopo, et ab Eusebio, postmodum Caesariensi et aliis, digna
suis conviciis responsa tulit.
CLAUDIUS TACITUS Et frater eius FLORIANUS.
INterfecto Aureliano, pudore ac modestia, si non metu certabatur inter milites et Senatum, neutris Principem sua
sententia creare audentibus. Tandem Senatus, sexto circiter mense post Aureliani interitum, Tacitum e consularibus,
mitem sane virum, Imperatorem dicit, cunctis fere laetioribus, quod fracta militari ferocia legendi ius Principis proceres
recepissent. Quae tamen laetitia brevis, neque exitu tolerabili fuit. Namque Tacito confestim a ducentesima regni luce
Thyanae mortuo, aut, ut plerique aiunt, factionibus oppresso; cum tamen prius Scythas, Maeotidem et Phasin
transgressos, repulisset, et auctores Aureliani necis excruciavisset: Florianus eius frater, imperium quasi hereditarium,
nullo Senatus aut militum consulto invasit. Qui uno mense aut altero vix retenta dominatione, victus a Probo apud
Tharsum, ab suis interficitur. Tacitus vero recusaverat imperium. Florianus illud appetiverat. Idem Tacitus capitale esse
sanxit, cum bonorum proscriptione, si quis argento publice privatimque aes miscuisset, si quis auro argentum, si quis
aeri plumbum. Patrimonium suum publicavit, quod habuit in reditibus sestertium bis millies octingenties. Pecuniam
quam domi collegerat, in stipendium militum vertit. Togis
page 283, image: s283
et tunicis iisdem est usus, quibus privatus. Cornelium Tacitum, scriptorem historiae Augustae, quod parentem suum
eundem diceret, in omnibus bibliothecis collocari iussit. Holosericam vestem viris omnibus interdixit. Ipse vitae
parcissimae, ut sextarium vini tota die numquam potaret, pranderetque uno gallinaceo et ovis, in senectute validior
minutulas litteras legit ad stuporem, nec unquam noctem intermisit, qua non aliquid vel scriberet vel legeret. Uxorem
gemmis uti non est passus. Tamen constat moderatissimum Principem militari improbitate eorum, qui cognatum eius
quendam occiderant, et vindictam metuebant, oppressum, mente atque animo defecisse.
AURELIUS PROBUS.
PRobus patre agresti, sed tamen ordinum ductore ortus, civitate Sirmiensi, adolescentiam sic egit ut prope imberbis,
Valeriani iudicio, Tribunatum acciperet. Nec enim facile quisquam ad virtutum summam maturescit, nisi qui puer
seminario virtutum generosiore concretus, aliquid inclitum designavit. Tacito absumpto fataliter, cum Tribuni
manipulatim milites alloquerentur, dicentes, requirendum esse Principem aliquem fortem, sanctum, verecundum,
clementem, probum; quasi divino nutu undique ab omnibus acclamatum est, Probe Auguste, Dii te servent. Oneratus
igitur Imperio, invitus et retrectans, et saepe dicens; Non vobis expedit milites, non mecum bene agitis, Ego enim vobis
blandiri non possum: Cum tamen deponere rem invidiosissimam, ut ipse dicebat, non liceret, egit personam a milite
impositam. In Aureliani et Taciti insidiatores animadvertit. Floriani sociis pepercit, quod non tyrannum aliquem
videbantur secuti, sed sui Principis fratrem. Recepit deinde omnes Europenses exercitus, qui Florianum et Imperatorem
fecerant, et occiderant. His gestis, cum ingenti exercitu Gallias petit, interfecto Aureliano a Germanis possessas. Tanta
autem illic proelia feliciter gessit, ut a Germanis sexaginta reciperet civitates, caesisque prope quadringentis milibus,
qui Romanum occupaverant solum, reliquias ultra Nicrum fl. et Albim removeret. Accepit et sedecim milia tironum
Germanorum, et quinquagenos vel sexagenos limitaneis militibus interseruit. Novem reguli Germanorum supplices,
stratique ad pedes eius iacuerunt. In Illyrico Sarmatas, ceterasque gentes ita contudit, ut prope sine bello reciperet, quae
illi diripuerant. Omnes Gothicos populos aut in deditionem, aut in amicitiam recepit.
His Gestis Orientem adiit in Isauria, Lydio et Palfurio latronibus pertinaciter ducentibus bellum, victisque tandem dixit;
facilius est ab istis locis latrones arceri, quam tolli. Itaque omnia loca angusti aditus veteranis donavit. Pacatis denique
omnibus Pamphyliae partibus, Copton et Ptolemaidem a Blemyis vindicatas, Romano addidit iuri.
Facta et cum Persis pace, ad Thracias rediit, et centum milia Bastarnarum in Romano constituit solo, qui omnes fidem
servaverunt. Sed cum et ex aliis gentibus plerosque pariter transtulisset, id est, ex Gepidis, Gautunnis et Vandalis, illi
omnes fregerunt fidem, et occupato bellis tyrannicis Probo, per totum pene orbem pedibus et navigando vagati sunt, nec
parum molestiae Romanae gloriae intulerunt. Quos quidem ille diversis vicibus, variisque victoriis oppressit, paucis
domum cum gloria redeuntibus, quod Probi evasissent manus.

