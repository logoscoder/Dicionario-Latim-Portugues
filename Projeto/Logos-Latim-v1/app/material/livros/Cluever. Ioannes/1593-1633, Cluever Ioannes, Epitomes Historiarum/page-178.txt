Cum autem ad Imperatorem consugeret Athanasius, profecti eodem adversarii obtinent, ut ad Treviros exulatum
mitteretur, aliusque Alexandrinam Episcopen susciperet. Sed mox in Aegypto octoginta Episcopi congregati,
Athanasium iniuste condemnatum pronuntiant.
Nec impotentiores in opprimendis catholicis, quam sublevandis suis, Ariani apud Imperatorem fuere.
Cum enim inducta a presbytero quodam suo Constantia, soror Constantini fratri suo persuasisset, iniuriam factam Ario,
revocatus ille, iuravit in fidem Nicaenam, sub axilla gerens aliam, ut dicere posset iurasse se ut scripsisset. Sic delusus
a veteratore Princeps, mandat Alexandro Constantinopolitano, ut recipiat publice Arium. Ille in preces totam noctem
versus, exorat Deum, ut sequenti luce Arius, dum ingenti suorum pompa in templum deducitur, torminibus subito
correptus, foedam animam cum visceribus foedo in loco profuderit, documentum omnibus, periuriis falli homines
posse, Deum vindicem non posse. Atque isthaec forte crudelitas labem imponeret foedam Constantino, ni eius virtus e
quam plurimis actionibus eluceret. Nam, ut recte de eo Aurelius, in summo ingenio atque optimis Rei publicae
moribus, quamvis parva vitia elucent magis, eoque notantur facile: quin etiam acrius saepe officiunt, cum ob auctoris
decus in virtutes potissimum accipiuntur, atque ad imitandum invitamento sunt. Id quod etiam in Constantino accidit,
lentitatem eius pronasque in Arianos aures imitante Constantio, qui in imperii gubernacula successit.
Enimvero multo plura, quae aemulanda reliquit posteris. Imaginem suam semper, velut Christum precantis passis
manibus, insculpi nummis curavit. Diem dominicum cunctis nationibus feriatum esse iussit. Deorum in fanis locari
effigiem suam vetuit. Precandi formulam militibus ipse praeivit, negans in armis aut corporum viribus ponendam
victoriam, sed in solius manu Dei. Quare concepta a militibus semper vota haec: Te solum Deum agnoscimus; te regem
profitemur: te adiutorem invocamus: per te victorias consecuti sumus: per te hostes superavimus. Tibi et praesentem
felicitatem acceptam ferimus, abs te et futuram speramus. Tui omnes supplices sumus. Constantinum Imperatorem
nostrum, piosque eius liberos quam diutissime nobis salvos et victores conserves. Imperator ipse quottidie statis horis
prolapsus in genua orabat.
Ferebat et leges aequissimas; inter quas, ne liceret Iudaeo Christianum habere mancipium. Nefas esset praesidibus
decreta Episcoporum infringere: Ne gladiatorio sanguine foedarentur civitates. Ut qui bona Ecclesiarum tenerent, ea
accepto pretio redderent. Ut cuique fas esset, honesto testamento heredes instituere. Ut orbis et virginibus cognati
heredes essent; Nam virginitatem sancte colentes in honore habebat, frequentabatque sermone illud: Cunctos mortales
summo regi omnium rationem reddituros: Sacra disserentes stans audiebat, indecorum dicens, institutis de Deo
sermonibus negligentes aures praebere.
Tricesimo Imperii anno Constantem filiorum minimum Caesarem fecit: sicut Constantium vicesimo, Constantinum
decimo adsciverat. Tunc Hierosolymae ingentem Episcoporum conventum egit, Tyro avocatum, quo Athanasii causa
venerant. Qua non finita, Eusebius
page 298, image: s298
Caesariensis, vix satis aequus Athanasio, cum reliquis Constantinopolim ivit, et in Constantini laudes peroravit. Secutae
sunt Constantii nuptiae, et Indorum legationes, qui fidem nuper Christi per Frumentium Alexandrinum renovatam
acceperant, sicut et Iberes, orta occasione et narratis ancillae regiae; qui populi a Constantino confirmati, testimonium
Christi Maiestati perhibuere. Ac patuit omnibus, Principem Christianum ab ultimo Occidente, usque ad extrema
Orientis timeri. Nam ut Britanni initia Constantini, sic suprema eius tempora Indi coluere. Ultimo imperii anno fratris
filium, cui ex patre Dalmatio nomen fuit, Caesarem iussit, assentientibus valide militaribus. Ita anno dominationis
tricesimo secundo, cum totum orbem solus annos tredecim tenuisset, ultra sexaginta tres natus, in Persas tendens, et
summa cum laetitia baptizatus in suburbio Nicomediae, pie placideque migravit ad superos, cum obitum eius tetrum
sidus regnis, quod crinitum vocant, portendisset. Funus relatum in urbem sui nominis, et in Martyrio Apostolorum quod
ipse magnificentissime exstruxerat, sepultum. Quod sane P. R. aegerrime tulit: quippe cuius armis, legibus, clementi
Imperio, quasi novatam urbem Romanam arbitraretur. Pons per Danubium ductus, aemulatione Traiani, quem ob
aspersos passim titulos herbam parietariam vocabat, laudis ipse cupidissimus. Castra castellaque pluribus locis
commode posita. Fiscales molestiae severius pressae, cunctaque (ait Aurelius) divino ritui paria viderentur, ni parum
dignis ad publica aditum concessisset. Quod ille haud dubie de Christianis locutus est sicut et Zosimus, laudibus
Constantini, perinde ut Christi, infensissimus, atque ob id fidei apud Christianos tunc merito exiguae aut nullius. Nec
meliores illi, qui posterioribus hisce saeculis donatum a Constantino Imperium, urbemque Romam Romano Episcopo
fabulantur, quo figmento nihil est ab omni historiae veritate alienius, nisi forte pupillum quis velit Constantinum
novissimis annis credere. Per ea tempora Lactantius Crispum Caesarem, Constantini filium, erudivit, vir ingenio dives,
non opibus. Iuvencus item poeta Christianus, Eusebius Episcopus, pluresque alii viguere. Coepit tunc vita solitaria per
Paulum Eremitam, et Antonium, qui tyrannorum et mundi detestatione, deserta petierant, eaque sanctis studiis
excolebant, Meletius Episcopus, qui tempore persecutionis in Alexandrinam dioecesin irruperat, multosque praeter
legem Ecclesiis praefecerat, cum factione sua multatus presbyterio, varias orthodoxis turbas dedit, ac tandem
Arianorum auxit numerum.
Titus Calpurnius Poeta, et Nazarius, Rhetor sub haec tempora floruerunt.
FL. CONSTANTIUS, Et Fratres eius CONSTANTINUS Et CONSTANS.
COnstantinus successores filios tres reliquit, quibus imperium ipse distribuerat, atque unum fratris filium: verum
Dalmatius Caesar prosperrima indole, neque patruo absimilis, haud multo post oppressus est factione militari, et

