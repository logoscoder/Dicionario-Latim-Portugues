filiam Audifledam Theodoricus duxit uxorem, omnesque vicinas gentes aut affinitatibus sibi, aut amicitia devinxit, vix
quoquam Caesarum moderatione, prudentia, liberalitate aut iustitia inferior.
Simultas autem suborta inter ipsum et Anastasium Imperatorem, quod is Bulgaros, ignotam antea gentem, in Illyricum
irruentes et Thraciam, in occiduas avertisset provincias. Quibus proinde bello prostratis, Theodoricus Sirmium
Pannoniamque suo subdidit imperio.
Contra Anastasius Clodoveum, missis insignibus, Patricium Augustumque nominavit, unde irae inter Clodoveum et
Theodoricum, ac bellum varia utrinque fortuna gestum, Theodorico Gothos adversum Francorum tuente potentiam,
perque Hibbam Comitem XXX eorum milia delente uno certamine.
Nec quies inter Romanae sedis Candidatos fuit. Symmachus et Laurentius, defuncto Papa Anastasio, dissentientibus
Cleri populique Romani studiis electi, triennali discordia, ad sanguinem usque depugnarunt. Theodorici regis decreto
Symmachus, qui prior electus fuerat, obtinuit honorem, cum Paschasius Diaconus Laurentii adhaereret partibus, cuius
animam, ob id thermarum addictam ministeriis, suisque liberatam precibus, iactavit Germanus, capuae Episcopus.
Verius illud sane, quod revocatis a Gundamundo Catholicis per Africam, ac deinde expulsis a Thrasamundo, Olympius
quidam in balneis Sanctam Trinitatem blasphemans, ignito iaculo caelitus veniente, visibiliter combustus scribitur:
quodque Constantinopoli Deuterius Arianus, Barbam quendam baptizaturus, mutatis Christi verbis, non in nomine
Patris et Filii, sed per Filium in Spiritu Sancto, aqua subito disparuisse memoratur. Memoriam quoque meretur duorum
Principum circa religionis dissidia acumen, Theodorici, inquam, Gothi, et Alamundari Saraceni. Theodoricus ita amavit
Arianismum suum, ut nollet tamen sua causa quemquam deficere a fide, quam corde semel probasset. Itaque Diaconum
quendam sibi antea aestimatissimum occidit, quod in gratiam Regis Arianismum esset amplexus, addito elogio, non
servaturum sibi fidem, qui Deo eam non servasset. Alamundarus lepide elusit Severi fraudes, Antiocheni Episcopi, qui
eum ut neophytum
page 331, image: s331
Regem Eutychiana inficere haeresi parabat. Fingens enim magnam sibi esse maestitiam, quod Michaelem Archangelum
comperisset vita esse defunctum, confessionem elicuit Episcoporum praesentium, Angelum mori non posse, consolari
cupientium stolide, ut putabant, dolentem. Quibus ex tempore Alamundarus: Quomodo ergo Christus, inquit, mori
potuit, si non nisi solam habet Deitatem? Ceterum Theodoricus etiam coluit Orthodoxos, inter quos Boetium et
Cassiodorum, viros clarissimos doctissimosque ad Consulatum provexit, quorum scripta egregia adhuc supersunt. In
Hispaniam quoque protulit arma, eamque tutorio nomine sibi vindicavit, atque filiam suam Amalasuentam Eutharici
Gothi copulavit matrimonio, tertio ante Anastasii obitum anno. Anastasius oraculo quodam doctus, fulmine sibi
pereundum, tholoto in aedificio se habuit, quod securitatem eo praestari a caelesti igne esset persuasus, sed frustra.
Nam saeviente aliquando tempestate, cum discursaret per cubicula, subito mortuus est inventus, territus ante mortem
viri cuiusdam horribilis specie, in somnis ei dicentis: En ob perversitatem fidei tuae XIV tibi vitae annos deleo.
Regnavit annos XXVII et tres menses, vixit LXXVIII.
Ipso imperante, Anglosaxones in Britannia novis Coloniis, multoque cum suo et Britonum sanguine, regnum sibi
potestatemque firmarunt. Patricius in Hibernia fidei Christianae iecit fundamenta. Gelasius Papa primatum sibi in
omnes Ecclesias, Anastasio refragante, adstruxit. Immeres bellicosi, reginae quondam Austri oboedientes, quae
Salomonem invisit Regem, missis ad Anastasium oratoribus, Christianismum sunt amplexi, et Episcopum expetiere.
Acephali haeretici, Chalcedonensem exsecrantes Synodum, cum Episcopis ceu capitibus carerent, varias de se sectas
fudere, Tritheitas, Agnoetas, Theopaschitas, Iacobitas, Armenios, Severitas, Aphthartodocetas, Severi Antiocheni,
Iuliani Halicarnassaei, Ioannis Philoponi et aliorum scriptis deliria adstruentes.
IUSTINUS.
IUstinus Thrax e subulco miles, e milite Tribunus, hinc Comes, et tandem Imperator, mira fortunae commutatione, et
pecunia aliena, factus est. Cum enim mortuo Anastasio, Amantius Eunuchus donativum ei dedisset, pro Theocritiano
militibus distribuendum, Iustinus suum egit negotium, potestatemque alteri cupitam sibimet acquisivit. Id aegerrime
ferens Amantius, dum insidias ulcisci insidiis quaerit, praevenitur a Iustino, ac cum sociis necatur, implevitque
somnium, quo a grandi quodam porco se devorari viderat. Iustinus Chalcedonensis Concilii acerrimus propugnator,
relegatos ab Anastasio reduxit, Arianos Eutychianosque multavit exiliis. Severum novatorem, Antiochena sede pulsum,
lingua privasset, nisi fuga ille praevertisset malum.
At Vitalianus, sub Anastasio affectator imperii in Iustini intimam receptus familiaritatem, effugere tamen exitium
nequivit, dolo caesus, annuente Iustino, a Byzantinis, quorum necessitudines civili bello peremerat. Eius loco
Iustinianus, sorore natus Iustini, legionibus est praefectus.
Exorto cum Cabade Persarum rege bello, Iustinus Zelioben Hunnorum regem, socium sibi auro facturus, infidelem
experitur emptam pecuniis militiam. Zeliobes enim maiori aut novo inescatus lucro ad Persas semet transtulit. At cum
Iustinus per litteras explicaret Cabadi ingenium transfugae regis, nec ille inficiari datam sibi a Iustino pecuniam posset,
incensus ira Cabades, sustulit proditorem, et quotquot Hunnorum fuga non anteverterent exitium, (erant autem XX
milia) paribus suppliciis interemit. Iustino ob animi sinceritatem pax data, sed minus diuturna. Nam postquam
page 332, image: s332

