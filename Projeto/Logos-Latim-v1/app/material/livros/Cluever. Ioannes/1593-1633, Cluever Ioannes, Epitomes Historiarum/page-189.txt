discerptoque exautorationis suae libello vindictam antevertere Domini exitio cogitaverat. Ita praefidens militum favore,
innumeras invictasque contrahit copias, titulosque Imperatoris Eugenio, quem in aula habebat, viro literatissimo
imponit pene invito, ipse acturus sub umbratili purpura imperium. Hi idolorum subnixi fiducia, quorum venerationem
restituendam in integrum omnes iterum sacerdotes, Philosophi, Magi et Poetae canebant, in bellum formidolosissimum
armabantur. At vero Theodosius in summis Alpibus constitutus, postquam insomnem noctem precum continuatione
transegisset, fidenter arma corripuit pene solus, ac vexillo crucis in signum proelii elato, Arbetionem hostilium partium
comitem ad suas transduxit. Ubi ad continua miscendae pugnae spatia perventum est, confestim magnus et ineffabilis
ventorum turbo in ora hostium ruit, telaque ab ipsis intorta, retrorsum supinata egit, effecitque miraculo, ut parva manu
fusa, Victori Theodosio totus se prosterneret exercitus. Eugenius captus atque interfectus est. Arbogastes sua se manu
perculit. Illa victoria motus Poeta Claudianus, Paganus licet pervicax, DEO hominique testimonium tulit, cum cecinit.
O nimium dilecte Deo, cui militat aether,
Et coniurati veniunt ad classica venti!
Ita caelitus iudicatum est denuo inter partem, de solo Deo humiliter sperantem, et partem arrogantissime de viribus suis
gentiumque idolis praesumentem.
Theodosius Romam ingressus Victor, Honorium filium declarat Imperatorem, eique tutorem Stilliconem attribuit.
Senatores deinde Romanos ad abolendum idolorum cultum hortatus, cum illi pertinaciter avitae superstitioni
inhaererent, iactantes se idola colendo mille ducentis annis invictam Urbem coluisse, sumptus in sacra praeberi nefanda
solitos abstulit. Quibus detractis, publice quidem daemoniorum concidit veneratio, at domi et in animis plerorumque
mansit. Ut mirari nemo possit, occupatam postea a Gothis Vandalisque Urbem, nolentem Deo vero impendere opes
suas, et semper pro idolis insanientem, adeo ut Zosimus neglectionem Deorum, ludorumque saecularium in quibus nihil
inerat grave aut honestum, exitii publici causam scripserit. Qui sane furoris sui complures eo tempore habuit
page 316, image: s316
suffragatores. Cum enim Alexandriae, et alibi delubra profanarentur Daemonum, seditiones cruentae exarserunt inter
Christianos et Ethnicos, quibus [Orig: queis] utriusque partis haud contemnenda occubuit turba. Sed vicit tamen
Christus, idola funditus subversa, pretium statuarum alicubi in pauperes erogatum est, frementibus frustra amicis
daemonum, permultis etiam ludibria errorum, quibus insueverant, revelata exsecrantibus.
Nec tamen deerant sua Christianis vitia, quae impotentem quoque irae Principem haud mediocri labe asperserunt.
Thessalonicae ob interfectum seditiose praesidem, ultra septem hominum milia, circumdato legionibus theatro, occidit.
Quod ob facinus prohibitus sacris ab Ambrosio maximae tum auctoritatis Episcopo, non intumuit purpurae splendore,
sed fassus publice delictum, paenitentia magis laudari, quam errore carpi meruit, addiditque legem cohibendae
iracundiae, quae capitales sententias ad tricesimum diem differendas sanxit. Sic modica dilatione emolliebantur
aliquando severa praecepta; quale et illud erat in Antiochenos datum, quos ob raptatam contumeliose Imperatricis
Placillae, religiosissimae certe Principis statuam, vastitatis servitiique damnaverat: Sed Flaviani Episcopi, Libanii
Rhetoris, Macedoniique monachi monitionibus, vehementior impetus elanguit. Placatus est et Byzantinis, ob Iudaeorum
eversam Synagogam multandis graviter, effectumque Ambrosii Oratione est, ut Iudaei urbium moenibus passim
excluderentur.
Non tamen eadem Romanorum Episcoporum, Damasi, Syricii et Ambrosii gratia fuit, qui vociferantes, Theodosium
tyrannos imperio inhiantes comprimere, Ecclesiasticos fovere, Flavianum Antiochenum Episcopatu eversum ibant. Qui
cum exire dignitate, quam Romam ire iudicandus mallet, Imperatoris auctoritate defensus est. Eadem Gregorii
Nazianzeni moderatio fuit, qui Episcopatu Constantinopolitano maluit cedere, quam dissensionibus ansam praebere.
Qui substitutus est ei Nectarius, pravum ob facinus optimam abolevit consuetudinem. Cum enim huc usque
paenitentiam audiendis confessionibus praefuisset presbyter, auctoritate et silentio venerandus, ille ob proditum
Diaconi cum femina nobili stuprum, sustulit disciplinam Ecclesiae, et conscientiae cuiusque liberum de se iudicium
permisit. Nec cessarunt Ecclesiarum dissidia, augescente licet in dies Christianorum numero, sed inter orthodoxos iuxta
ac haereticos de quaestiunculis inanibus, liberaeque observationis caeremoniis, imperite dissideri, et contra circa
mortuorum ossa passim delirari coeptum est.
Ceterum Theodosius feliciter acto imperio, apud Mediolanum rebus humanis excessit, annum agens vitae plus minus
quinquagesimum, dignitatis XVI, utramque Rem pub. utrique, id est, Arcadio et Honorio, filiis quietam relinquens.
Corpus eius Constantinopoli sepultum est. Atque in eo Victor Aurelius desinit. Scripsere tunc Optatus Afer, Sulpitius
Severus Biturigum, Cyrillus Hierosolymitanus, Epihanius Cypri, Ambrosius Mediolanensis, Amphilochus Iconiensis,
Episcopi, Caesarius Nazianzeni frater, Hieronymus Stridonensis Pannonius, presbyter; Sophronius, et Ioannes,
presbyter Antiochenus, paulo post Episcopus Constantinopolitanus, Dictusque ob eloquentiae aureum flumen
Chrysostomus. Praeclarum de Theodosio testimonium Ambrosii: Dilexi, inquit, Virum, qui cum corpore solveretur,
magis de Ecclesiarum statu, quam de suis periculis angebatur; qui magis arguentem, quam adulantem probaret.
ARCADIUS et HONORIUS.
ARcadius et Honorius accurata Arsenii, Romani Diaconi disciplina erant imbuti, ut discipuli, non ut Caesares, excepti
etiam verberibus, si quid deliquissent. Ingressus aliquando scholam Theodosius,
page 317, image: s317

