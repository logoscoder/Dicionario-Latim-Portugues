FL. CONSTANTIUS CHLORUS, ET GALERIUS MAXIMINUS.
INter eos divisus Romanus orbis, ut Galliam, Italiam, Africam, Britanniam,
page 289, image: s289
Germaniam, Constantius; Illyricum, Asiam, Orientem, Galerius obtineret, sumptis duobus Caesaribus. Constantius
tamen contentus dignitate Augusti, Italiae atque Africae administrandae sollicitudinem recusavit, vir egregius, et
praestantissimae civilitatis, divinis provincialium, ac privatorum studiis, fisci commoda non admodum affectans,
ducensque melius, publicas opes a privatis haberi, quam intra unum claustrum reservari. Quare Diocletiano aliquando
exprobrante ei paupertatem, facile in unum contraxit sparsas divitias, et cum ostendisset tantum legatis, statim
possessoribus reddidit. Cultus valde modici, non amabilis modo subditis, verum etiam venerabilis, praecipue quod
Diocletiani suspectam calliditatem et Maximiani temeritatem sanguinariam imperio eius evaserant. Galerius pulcher
corpore, eximius et felix bellator, ortus Dacia Ripensi, parentibus agrariis, pastor armentorum, unde ei cognomen
Armentarius fuit. Is insolenter affirmare ausus est, matrem suam more Olympiadis compressam a Dracone semet
concepisse. Moribus certe odioque in Christianos Draco fuit, nec indignus eo, quo se natum parente fatebatur. Latiorem
in Christianos, quam praedecessorum quisquam, persecutionem movit, quam plerique fuga antevertere conati, in
eremos et avia se recepere. Apphianus, apud Pagas Lyciae nobili loco natus, Urbanum Palaestinae Praesidem, ab
idolorum cultu dehortari ausus, crudelem mortem subiit, adiecto oleo luminis instar ustus: tandem in mare abiectus
miraculum praebuit. Confestim enim regurgitans mare, concussa etiam validissimis procellis continente, exanimum
corpus littori reddidit. Eius frater Aedesius, simili de causa, apud Alexandriam eundem exitum habuit. Nec Urbanus,
plurimis occisis Christianorum, effugit ultricem Dei manum, capitis damnatus a Maximino, cuius impiis iussionibus
subservierat.
At Firmilianus Urbano deterior, in ipsa cadavera saeviit, sepeliri prohibens Christianos, detestantibus etiam profanis
gentibus inimicum naturae scelus, nec sustinentibus dirum oculis spectaculum, cum carnivorae aves et bestiae, humana
membra oribus circumferrent, ipsique lapides et columnae aedificiorum prodigiosas de se lacrimas funderent. Tandem
Deus ipse prohibuit novo miraculo immane nefas. Bestiae enim cadavera Pamphili et duodecim aliorum, quatriduo
relicta in plateis, attingere non ausae, audaciam praebuere amicis, ut sepulcris inferrent illaesa. Firmilianus mox suo
gladio, quem in pios strinxerat, impie periit.
Ita grassante per Palaestinam, Aegyptum, Syriam, Mesopotamiam, Pontum, Cappadociam, Bithyniam, omnesque
Maximino subditas terras Dracone, urbs quaedam Phrygiae, cum incolis omnibus et magistratibus, fidem Christi
constanter confessa, iniectis a Tyranno facibus conflagravit. Praesides provinciarum, quasi propositis praemiis
nequitiae, certabant inter se, ut novorum acerbitate suppliciorum se invicem superarent. Sed maior erat Dei virtus in
sanctis, quam ut deleri ulla Satanae arte aut virulentia possent.
Octavo enim anno, lassatis iudicum oculis, fessisque carnificum manibus, cum certatim gloriosa in certamina rueretur,
multoque avidius a multis martyria, quam postea Episcopatus quaererentur, metuentes solitudinem urbium tyranni,
contenti fuerunt oculum effodere, et crus alterum suffringere confessoribus, et metalla iis imponere eruenda.
Inter illustriores Ecclesiarum praepositos martyrio sunt coronati Anthimus Nicomediae, Tyrannio Tyri, Petrus
Alexandriae, Silvanus Emisae, Silvanus Gazae Episcopi. Lucianus Antiochiae, Zenobion Sidonis, Pamphilius
Caesareae presbyteri; Deinde in aliis orbis partibus innumeri, ut vere scribat Sulpitius Severus: Nullis unquam magis
bellis mundus exhaustus est, neque maiore unquam
page 290, image: s290
triumpho vicimus, quam cum decem annorum stragibus vinci non potuimus.
Constantius sane detestatus collegae saevitiam, per provincias sibi subiectas pacem indulsit Christianis, solumque
biennium illud Diocletiani et Maximiani illis fuit infestum. Sed breve Constantio, post abdicationem Diocletiani,
imperium contigit, quo laudabiliter functus, praeter alia, hoc integritatis edidit specimen. Simulata enim conspiratione
cum collega, Christiano aula pellit, ut sinceros, quos cognovisset revocet. Nam remanentes apud se, tamquam Deo suo
infidos, ac multo minus sibi fidem servaturos, abiecit, contra Dei amorem praeponentes Principi, magno in honore
habuit. Dum haec fiunt, Galerius accessisse administrationi suae Italiam sentiens, Caesares duos creavit, Severum per
Italiam, Maximinum sororis filium per Orientem, ambos Illyricos. Constantinum, Constantii ex Helena filium,
religionis specie ad vicem obsidis tenebat; cuius a puero ingentem animum veritus, ad pericula eum modo cum barbaro
hoste, modo cum Leone subeunda hortatur, elapsumque semper interficere cogitabat. At ille arrepta fuga, cum ad
frustrandos insequentes, publica iumenta, quaqua iter egerat, interficeret, in Britanniam pervenit, ibidemque
Constantium patrem, vitae ultima agentem, reperit. Quo non sine luce Christi placide mortuo, et a Romanis in Deos
relato, cunctis, qui aderant, annitentibus, praesertim Eroco Alemannorum rege, imperium cepit.
Romae interea praetoriani, corrupti a Maxentio, excitato tumultu, Maxentium Herculei filium, qui haud procul urbe in
villa publica morabatur, Augustum nuncupant. Quo nuntio Maximianus Herculeus ad spem erectus resumendi fastigii,
quod invitus amiserat, Romam advolat e Lucania, Diocletianumque etiam per litteras adhortatur, ut depositam recipiat
potestatem. Quas ille irritas habuit, imperium tamquam pestem detestans, dicensque: Utinam Salonae possitis visere
olera, nostris manibus instituta, profecto numquam istud tentandum iudicaretis.

