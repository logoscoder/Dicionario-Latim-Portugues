tueretur decentius, dimidiam ei bonorum suorum partem sunt largiti: ipse Theudolindam, Baioariae Principis filiam,
uxorem duxit. Sed Mauritius, conducto in eum Childeberto Francorum rege, ad summam sane rei profecit nihil, nisi
quod variis turbis Longobardiam implicuit. Ingens tunc fuit in Italia aquarum diluvium, Romae etiam muros
supergrediente Tiberi, ac magno Dracone per urbem mediam in mare descendente, secuta est inundationem pestis
inguinaria, quae et Papam Pelagium absumpsit. Ac narrat Euagrius, teterrimam pestilentiam ad 52 annos, modo
saevius, modo mitius, totius orbis peragrasse provincias, qua et ipse sit conflictatus, ac suorum amiserit non paucos. Ea
in calamitate cum sufficiendus esset successor Pelagio, Gregorius (quem appellarunt Magnum) litteras ad Mauritium
Imp. dedit, ne electioni suae consentiret. Sed substitutis, a Praefecto urbis Epistolis, quibus confirmatio electionis
petebatur, invito honor est impositus, quem tanto maiori devotione gessit, quanti minori eum ambitione sumpserat.
Litaniis depellere morbum instituit, in septem coetus distributa civitate, cum inter ipsas deprecationes intra horam
octoginta homines spiritum exhalarent.
Gregorius in pauperes munificus, divinum cultum Caeremoniis, novis canticorum formulis et stationibus auxit.
Anglorum nationem iam ad CL annos in Britannia dominantem, missis Augustino, Mellito, Ioanne, aliisque monachis,
ad Christianam fidem perduxit. Cum Ioannes Ieiunator, ac Cyriacus deinde, Patriarchae Byzantini, Oecumenici vellent
appellari, Gregorius eam esse Antichristi ambitionem iudicavit, et dato uni Episcopi Universalis titulo, reliquos
Sacerdotes honore debito privari.
Hispania fere omni potitus, exstincta Suevorum post annos CXXVI dominatione, Leuvigildus Visigothorum Rex,
filium Herminigildum, Catholica fide a Leandro Hispalensi Episcopo imbutum, securi, ipsis in Paschalibus feriis,
percussit. Sed paulo post exstinctus ipse, et paenitens sceleris, Ricaredum habuit filium successorem, qui Arianam in
Hispania luem discussit, ac Catholici Regis obtinuit nomen, bello iuxta ac pace inclitus. Francis enim ob sororem
suorum Regum, Herminigildo olim nuptam, cum sexaginta milibus armatorum in Hispaniam irruentibus, misso Claudio
duce adversus eos, glorioso triumphavit eventu, nec ullo unquam in Hispaniis Gothorum maior victoria exstitit.
Ricaredus tantae humanitatis ac modestiae laudatur, ut malos quoque in amorem et reverentiam sui traxerit. XV regni
anno Toleti decessit.
Hac tempestate. Euagrius Scholasticus historiam Ecclesiae ad mauritii Imperatoris annum XII pertexuit; Gregorius
Turonensis Francorum res, non sine fabularum fermento, sicut et Gregorius Papa sui temporis miracula exposuit, de
moribus pie satis, de fide pro eius saeculi superstitione multa disserentes. Ac tanta passim eruditionis inopia valescebat,
ut nec Gregorius, Doctorum sui temporis clarissimus, Graece, nec Constantinopoli fere quisquam tantum Latine sciret,
ut Romano sermone dictata, in Graecum bene transfunderet.
Antiochia sexagesimo et uno post extremum terrae motum anno iterum quassata, LX civium M perdidit. Gregorius
Civitatis Episcopus, collapso post eius egressum statim tecto, in quo morabatur, divino favore servatus est.
page 343, image: s343
PHOCAS.
PHocas Tyrannus verius quam Imperator, ut acquisivit potestatem, ita gessit, crudelitate, temulentia, fraudibus, nequitia
nobilitatus apud posteros. Cosrhoes, Mauritii interfecti amicus, ob caedem amici iniquam, parricidae bellum intulit. In
eum missus Narses, a Phocae descivit imperio, victorque iam Germani, quem ei Phocas successorem dederat, ac
celebris apud Persas victoriis, a fratre Tyranni Comentiolo iuramentis inductus est, ut fidei se Phocae traderet. Sed
Phocas, contempta iurisiurandi religione, fortissimum virum, cum Constantinopolin venisset, vivum incendit. Interfecit
et cognatos omnes Mauritii, praeter Philippicum, monasticen amplexum. Nec Commentiolus Thraciae Praetor evasit
exitium, iamque id ipsum priscus timebat Patricius, cui Phocas Domnentiam iunxerat filiam. Peractis enim splendide
nuptiis, cum signa Prisci ac Domnentiae, Tyranni essent statuis pari columnarum ordine copulata, indignissime rem
Phocas accepit.
Gregorius Papa Phocae de imperio gratulari sustinuit, alteroque eius anno morte avocatus, Sabiniano reliquit sedem
avaritia et tenacitate infami, cui post sesquiannum successit Bonifacius III. Hic contendit a Phoca, ut sedem Romanam
caput omnium Ecclesiarum constitueret. Eo enim saeculo Constantinopolitana Ecclesia parem sibi cum Romana
honorem vendicabat, atque haud dubium in Oriente tenebat primatum. Sed annuit Tyrannus ambitiosis Papae postulatis,
gnarus quanti referret in italia Pontificum amicitia niti. Sed Bonifacio III, post VIII menses ac dies XII, vita functo,
eiusdem nominis IV suscepit gradum, et ex Pantheo, omnibus quondam diis Romanorum sacrato templo omnium
Sanctorum et Mariae virginis Rotundae Basilicam effecit, eiusdem indultu Phocae, commutata in melius, non abolita
superstitione.
Dum ita Romano insultatur Imperio, Persae Syriam, Phoeniciam, Palaestinam subigunt; Cappadociam, Paphlagoniam
et Galatiam vastant excursionibus; populabundi Chalcedonem usque procurrunt. In Europa Avares persultant Thraciam,
ac Romanae legiones utrobique occidione occiduntur.
Super haec omnia pestis humani generis Phocas, cum nescio quid populi in eius temulentiam cavillarentur, furore
percitus multos necavit, alios mutilavit, aut demersit mari: aliquos praetorio inclusit, quo a multitudine incenso captivi
diffugere. Iudaei quoque Antiochiae, excitata seditione, complures Christianorum, interque eos Anastasium
Patriarcham trucidarunt, cadaver Antistitis in foro cremarunt publice. Ea ob facinora aut capite aut genitalibus puniti
sunt, anno Phocae septimo.

