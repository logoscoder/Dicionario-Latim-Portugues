Itaque ut solent, manum iniectantibus fatis, hebetari sensus hominum et obtundi, illecebris alicuius Scudilonis ad
meliorum exspectationem evectus, pergit quo vocabatur, et apud oppidum Istriae Polam, iussus singillatim docere,
quam ob causam quemque Antiochiae trucidasset, cum in Constantinam transferret culpam, in modum noxii latronis
cervice abscissa periit, Principatus anno quarto. Ita longo intervallo relata ad unum cura Rei publicae.
Quae recens quieta a civili trepidatione, Silvano in Imperium coacto, tentari rursus occoepit. Is in Gallia ortus barbaris
parentibus, ordine militiae simul a Magnentio ad Constantium transgressus, pedestre ad magisterium adolescentior
meruerat. E quo dum altius per metum seu dementiam conscendisset; legionum, a quibus praesidium speraverat,
tumultu, octavum circa ac vicesimum diem trucidatus est. Post quae ita completa, Constantius, ut iam caelo contiguus,
casibusque imperaturus humanis, magniloquentia fastuque sufflabatur adulatorum: quos augebat ipse, spernendo
proiciendoque id genus parum callentes. Ut Croesum legimus, ideo regno suo Solonem expulisse, quia blandiri
nesciebat. Quae res perniciosa vitiorum est altrix. Ea enim demum laus grata esse potestati debet excelsae, cum
interdum et vituperationi secus gestorum patet locus. Ergo dominum se totius ferens mundi Constantius, multos,
conspirationis cum Magnentio, Gallo, Silvano insimulatos ad supplicia rapit, Episcoporum multos Veritatis potiorem
quam gratiae curam ducentes, exilio damnat, de quibus statim uberius disseretur.
Tunc vero ne quid apud Gallos natura praecipites novaretur, praesertim Francis, Alemannis, Saxonibus, Quadis
pleraque earum partium populantibus, Claudium Iulianum (Athenis recens accitum) cognatione acceptum sibi, fratrem
Galli, honore Caesaris assumit, eumque adnitente inprimis Eusebia Regina, Transalpinis praeficit. Is nationes feras,
captis famosis regibus, brevi subegit: in campis Argentoratensibus cum paucis militibus infinitas hostium copias
page 301, image: s301
delevit. Stabant acervi montium similes, fluebat cruor fluminum modo, captus rex nobilis Chonodomarius, fusi omnes
optimates, redditus limes Romanae possessionis.
Ac postmodum cum Alemannis dimicans potissimum eorum regem Badomarium cepit. Saxones, et partem eorum
Quados, in Bataviam insulam transgressos, multis proeliis fudit, multosque eorum legionibus suis adscripsit. Ergo a
militibus Augustus pronuntiatur. Contra Constantius urgere legationibus, ut in statum nomenque pristinum revertatur.
Iulianus mandatis mollioribus referre, se sub nomine celsi imperii multo officiosius pariturum.
Hinc Constantius, superatis Sarmatis, qui Illyricum persultaverant, urgentibus contra Persis, per Mesopotamiae clades,
magis magisque ardens dolore, atque ut erat talium impatiens, in radicibus Tauri montis apud Mesocrenem febri
acerrima, quam indignatio nimia vigiliis augebat, interiit, Augustus anno quarto vicesimoque, octo solus, cum fratribus
atque Magnentio sedecim. Felix bellis civilibus, externis lacrimabilis, (nam adversus Persas novem proeliis parum
prospere depugnatis, novissimam victoriam militum contumacia amisit) mirus artifex in sagittis, a cibo, vinoque et
somno multum temperans, mire patiens laboris, litterarum ad elegantiam prudens. Cultu genitoris satis pius, suique
nimis custos, gnarus vita bonorum Principum quietam Remp. regi, Spadonum, aulicorumque amori deditus, et uxorum:
quibus contentus, nulla libidine transversa, aut iniusta polluebatur. Praecipue Eusebiam dilexit, decoram quidem, sed
sterilem, per importuna ministeria vexantem famam viri, contra quam feminis modestioribus mos est, quarum saepe
praecepta maritos iuvant.
Eius historiam, uti et suam, Aurelius Victor, qui tum floruit, ita finit. Ut Imperatore ipso clarius, ita Apparitorum
plerisque magis atrox nihil. Atque id in gubernatione etiam Ecclesiae nimis patuit, cuius religionem Marcellinus,
scriptor Ethnicus, anili Constantium superstitione confudisse ait, scrutando eam perplexius, quam componendo gravius.
Etenim maligna semper adversus Deum verum insectatio Diaboli, ab initio mundi nunc usque infusis errorum nebulis,
lubrica hominum corda perturbat. Postquam Christianis Imperatoribus, summam potestatem in meliora vertentibus,
Ecclesiam Christi insano gentium zelo persequi destitit, aliud machinamentum, quo per eosdem Christianos
Imperatores Christi Ecclesiam vexaret, invenit. Fit primum Arii discipulis et fautoribus per presbyterum istum, olim
Constantino a sorore commendatum, et venales aulicos, promptus et facilis aditus. Suadetur Constantio, ut quosdam in
DEO gradus credat, et qui per ianuam ab errore idololatriae fuerat egressus, illusus a nugigerulis, in DEO fere Deos
quaerit, et tamquam per pseudothyrum similem in errorem reducitur. Perverso igitur zelo potestas armatur circumventa,
et sub nomine pietatis vis persecutionis agitatur. De novi nominis (Homousion id erat) electione contenditur, ut
Arianorum potius Ecclesiae, quam Catholicorum sint. Sequitur terrae motus horribilis, qui plurimas Orientis urbes solo
stravit.
Ceterum initium turbarum ab Athanasii restitutione fuit, deinde a Constantinopolitani Episcopatus vacatione.
Athanasio imputabant Eusebius Nicomediensis, Theognis Nicaenus, et Theodorus Perinthius Episcopi, quod sine
Episcopali iudicio sedem suam repetivisset, et vocabulum [Gap desc: Greek word] minime in scripturis repertum
doctrinae admisceret. Quamobrem indignante Constantio, Romam profugit Athanasius ad Iulium Episcopum, qui
Synodi auctoritate volens decidere controversiam, non obtinuit, ut hostes Athanasii Romam irent: Sed Georgius
Alexandriam pro pastore lupus intravit, Eusebio apud Antiochiam LXXX Episcoporum conciliabulum agente,
page 302, image: s302
ubi et fides, deleta Homousii voce, exposita, et Eusebius Constantinopolitana in sede, quam pro Paulo occupaverat,
confirmatus est. Sed eo mox vita privato, Paulus a Catholicis resumptus, ab Arianis Macedonius ordinatus est, cui cum
suffragaretur Imperator, missoque Hermogene duce Paulum niteretur pellere, populus, ut fit, longius pastoris sui amore

