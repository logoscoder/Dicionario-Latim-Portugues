page 312, image: s312
studiis decenter eruditus, religioni pene omni placabilis, praeterquam orthodoxae. Nam plerasque Orientis Ecclesias
nudare pastoribus instituit, et immanes eius minas mulier Edessena, parvulum filium secum ad poenas rapiens infregit;
cumque Basilium Magnum pellere Caesarea vellet, scripturo nefarium edictum manus pertinaciter contremiscens,
crudelem impetum exstinxit. At alios octoginta, paci Ecclesiis petendae delegatos, navi impositos combussit.
Alexandriae Episcopum Petrum, qui Athanasio, XLVI Episcopatus anno vita functo, successerat, cum Lucio Ariano
commutavit, qui in Aegypti monachos et sacras virgines desaeviit horribiliter. Fuitque Imperatore Christiano
moderatior Themistius Philosophus, ignoscendum scribens iis, qui de divinis inter se dissentiunt, cum multo atrociores
de humanis rebus, rationi perviis Philosophi alant discordias. Viguere tunc duo fratres eximii, Basilius et Gregorius
Nyssenus, alterque Gregorius Nazianzi Episcopus, qui tres Eunomio, aliisque haereticis, eruditione solita obstitere.
Viguit et Ausonius Burdegalensis, Gratiani Caesaris et Paulini, postea Episcopi Nolani, magister. Item Eutropius,
Vegetius, Iamblicus Procli Doctor, Libanius Sophista. Moses Agarenorum, qui obliterandae ignobilitatis causa
Saracenos se dixere, Episcopus, fidem apud eos Christi propagavit. Rufus Festus P. R. rerum gestarum breviarium
edidit.
GRATIANUS, VALENTINIANUS II. Et THEODOSIUS.
GRatianus genitus Sirmii matre Severa, imperavit cum patre Valentiniano, annos octo, dies LXXXV. cum patruo et
fratre, annos tres: cum eodem fratre ac Theodosio quattuor, et cum his omnibus, accedente Arcadio, menses sex.
Pontificis Maximi stolam titulumque a decessoribus gestum, animo vere Christiano abiecit. Cum animadvertisset,
Thraciam, Daciamque, tamquam genitales terras, possidentibus Gothis, Thaifalis, atque omni pernicie atrocioribus
Hunnis et Alanis, extremum periculum instare nomini Romano, accito ab Hispania Theodosio, oriundo Cauca oppido
Gallaeciae, committit imperium. Parcus ipse sibi somnique, et vini ac libidini victor, litteris haud mediocriter institutus,
cunctisque plenus bonis, si ad cognoscendam Rei publ. gerendae scientiam animum intendisset. Damnata patrui ferocia,
exules Episcopos revocavit, legemque tulit, ut quisque quam vellet, religionem sectaretur, exceptis Manichaeis,
Photinianis et Eunomianis. Christi fretus potentia, Alemannos apud Argentariam fudit: per Theodosium maximas illas
Scythicas gentes, Alexandro quoque illi Magno intactas, nunc autem, exstincto fere Romano exercitu, Romanis equis
armisque instructissimas, hoc est, Alanos, Hunnos et Gothos, incunctanter aggressus, vino cibisque graves, magnis
multisque proeliis vicit. Theodosius Thessalonicae baptizatus, Constantinopolin victor liberatorque Thraciae intravit,
praemium virtutis Imperii Maiestatem adeptus. Cum autem barbarorum filii, quos Valens Imperator per urbes Asiaticas
educari iusserat, parentare suorum manibus, per civitatum excidia, occulte destinassent, praeventi sunt dolo educatoris
sui Iulii, qui velut mun erum causa accipiendorum contractos in unum per dispositos ante milites subito interemit. Sic
terrore barbarorum liberatus Oriens. Theodosius transfugas in pretio ac honore habuit, miscuitque, ut iam consueverant
praedecessores, copiis suis.
Quod vehementer carpit pro suo in Christianos affectu Zosimus, nullas non voluptates imputans Theodosio, quem
constat moderatissimum, temperantissimumque fuisse Principem, et si dignus
page 313, image: s313
est, ei comparari Traianus, a quo genus suum ducebat, moribus et corpore, ipsi simillimum. Clemens dicitur
Epitomatori Aurelii, misericors, communis, solo habitu differens a reliquis, in omnes honorificus, verum effusius in
bonos, simplicia ingenia aeque diligens, erudita mirans, sed innoxia, largiens magno animo magna, amans cives vel
privato contubernio cognitos, eosque honoribus, pecunia, beneficiis munerans, praesertim quorum erga se aspero casu
officia probaverat. Illa tamen, quibus Traianus aspersus est, vinolentiam et cupidinem triumphandi, usque eo detestatus,
ut bella non moverit, sed invenerit: prohibueritque lege, ministeria lasciva psaltriasque commessationibus adhiberi:
tantum pudori tribuens et continentiae, ut consobrinarum nuptias vetuerit, tamquam sororum. litteris, si multum
perfectos contemplemur, mediocriter doctus: sagax plane, multum diligens ad cognoscenda maiorum gesta. E quibus
non desinebat exsecrari, quorum facta superba, crudelia, libertati in festa legerat, ut Cinnam, Marium, Syllamque, atque
universos dominantium, praecipue tamen perfidos et ingratos. Haec Aurelius Victor, scriptor historicus Consularis, Vir
sobrietatis gratia, ut ait Marcellinus mutilandus, sub Iuliano Dux, sub Valente magister equitum, tandemque urbi
praefectus, quem oppono comiti Zosimo, tetricis animi tenebris referto, qui ingentis loco probri ingerit Theodosio
fanorum idolorumque excidia, quibus pietatem Princeps sinceram probare voluit Deo sempiterno. Deorum, inquit,
Sacraria per omnes urbes et agros oppugnabantur, periculumque imminebat cunctis Deos esse putantibus, aut omnino
suspicientibus caelum, eiusque luminaria adorantibus. Idem tamen negare non audet, Athanarici Gothorum Regis, qui
ad Theodosium transierat, honore et tandem sepultura magnificentissima effecisse apud Barbaros Theodosium, ut
Thraciis molesti esse desierint, immo alias gentes a Romano solo submoverint. Item Scyros, Corpadacos, et alios
Hunnis permixtos populos magna Theodosii felicitate profligatos. Atque haec quidem superstite adhuc Gratiano, et
Valentiniano puero imperii consorte.
At vero Gratianus, dum exercitum fere negligit, et paucos ex Alanis, quos ingenti auro ad se transtulerat, antefert veteri
ac Romano militi, odia contra se legionum excitavit. Quo tempore, Maximus Theodosii commilito, indignatus, nullos
sibi honores haberi, apud Britanniam rapit Principatum, transgressusque in Galliam, et ab infensis Gratiano militibus
exceptus, Gratianum fugavit: nec mora, per Andragathium apud Sigiduni pontem eum assecutus, exstinxit, cum vixisset

