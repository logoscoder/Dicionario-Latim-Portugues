redigens in servitutem, praeter Adrianopolin et Heracliam. Hic sex milibus librarum auri delinitus, annuumque ab
Theodosio pactus tributum, paululum quidem recessit. Interempto deinde fratre eius Bleda, repertoque, ut putabatur
Martis gladio ferocior, renovat bellum, causatus tributum haud fideliter persolvi. Eodemque tempore Picti et Scoti
Britanniam, frustra Aetii subsidia precantem, vexando pertinacius ad circumspicienda Anglorum Saxonum auxilia
compulerunt. Anglorum natio, cum prosperum suorum iter domi comperisset, eas in Britanniam vires intulit, ut et
Pictos pelleret loco, et ipsam Insulam, stipendium minus praeparatum habentem, sui iuris faceret.
Attila interim Genserico foederatus, innumeras gentes quibus praeerat, Scythas, Ostrogothos, Sarmatas, Quados,
Rugos, Bastarnos, Marcomannos, Bructeros, Saxones, Gepidas, in bellum
page 324, image: s324
evocat, nec minor astu quam viribus, simulat apud Valentinianum, se Gothos Gallia pulsurum; apud Gothos, se
Romanis fingit solis inimicum. Sed fraude patefacta, Valentinianus omnes Galliarum reges, Theudericum Gothorum,
Gundericum Burgundionum, Meroveum Francorum, Sangibanum Alanorum, communis metu periculi sollicitatos sibi
sociat, et duce Aetio dubiam Attilae palmam proponit, eodem tempore, quo Theodosius II equo delapsus, contracto ex
luxatione vertebrarum morbo, obiit quinquagenarius, omni pene vita Imperator. Regnavit tamen post obitum patris
Arcadii annos XLII.
Latissimis ergo in campis Catalaunicis conseritur pugna, cui xiv par alia veterum. Ab utraque parte CLXII milia caesa
referuntur, exceptis XC milibus Gepidarum et Francorum, qui ante congressionem publicam noctu sibi occurrentes,
mutuis vulneribus concidere. Franci Romanorum, Gepidae Hunnorum castra sequebantur. Theodoricus Gothorum Rex,
dum adhortans discurrit exercitum, equo deiectus vitam matura senectute conclusit. Attila post proelium adversum
castris excedere non ausus, cladem suorum maximam fuisse prodidit. In copiis eum quingenta milia habuisse
Iornandes, P. Diaconus septingenta scribit. Aetius Thurismundum patris sui ultione ardentem a persequenda revocavit
victoria. Hinc digredientibus ad sua Gothis, securior hostium Attila coepit Aquileiam diuturna obsidione fatigare. Eius
reformidantes adventum Veneti, relicta patria, in insulas se conferunt, futuraeque Rei pub. quam florentissimam
sequentia dedere saecula, fundamenta locant. Eversis interim ab Attila Aquileia, Mediolano, Ticino, Vincentia, cum
ulterius tenderet, Leonis Episcopi Romani legatione placatus, reduxit exercitum in Gallias, ubi a Thurismundo victus
proelio, in Scythiam recessit, ac nuptiali in toro, dum vino madet, intercluso sanguine e naribus erumpere solito,
feralique itinere in fauces illapso, stertens suffocatus est. Itaque glorioso per bella regi temulentia pudendam mortem
attulit. Exitium eius subsecutus est paulo post Valentinianus III, corrupta dolo uxore Anicii Maximi Consularis,
dolosam passus adulterii vindictam. Maximus muneribus aliquos induxit, qui calumniis efficerent, ut Valentinianus sua
manu Aetium, quo tunc praecipuo bellatore Res publica utebatur, interficeret. Hinc facile persuasum satellitibus Aetii,
ut fortissimi ducis mortem ignavi Imperatoris sanguine expiarent. Occisus ergo in campo Martio est Valentinianus,
anno Imperii XXX, cladibus imperii insignior quam imperio, praestigiisque ac divinationibus addictus.
Hac tempestate septem Martyres, in spelunca quondam, Decio imperante, obstructa quiescentes, post CC fere annos
excitati, resurrectionis mortuorum fidem apud multos labantem firmasse referuntur.
Theodosius codicem legum a se dictum promulgavit, Bononiensem condidit Academiam, virtutum suarum laudatores
reperit viros eruditos Theodoretum, Socratem, Sozomenum Historicos: quibus suppares fuerunt Proclus, Prosper
Aquitanicus, Evodius, Maximus Taurinensis, Palladius, primus Scotorum Episcopus: Iohannes Cassianus monachus,
Isiodorus Pelusiota, Synesius Cyrenensis, Symeon Stylita vitae repertor mirabilis, quam in columna egit, Nilus et
Marcus monachi, Eucherius Lugdunensis, Vincentius Lirinensis, Salvianus Massyliensis.
MARTIANUS.
DEfuncto Theodosio, soror eius Pulcheria virgo, quinquaginta annis maior, Martianum virum militarem, sed probum et
prudentem, Thracem genere, ad imperium evexit, matrimonium quidem eius pacta, sed salva, ut volunt, virginitate.
Martiano magna non
page 325, image: s325
solum imperii et pacis publicae, sed et religionis cura fuit. In ore habuit crebro illud: non movenda esse arma, si pace
frui liceat. Euagrius et Procopius iurasse eum scribunt Vandalis Africanis pacem, accepto omine imperii, quod aquila
dormienti umbram fecisset, nec fas duxisse iam Augustum a foedere, quod privatus percusserat, resilire.
Ut dissidia Episcoporum maxima, Eutychiana ex haeresi nata, compesceret, quartam universalem Synodum indixit
apud Chalcedonem, eique ipse interfuit. Convenerunt Episcopi sexcenti triginta. Damnatus est Dioscorus Alexandrinus,
definitumque, manere in Christo divinam humanamque naturam. Verba concilii sunt: Christus eiusdem cum Patre
substantiae est secundum Dietatem, eiusdem substantiae et similis nobis per omnia secundum humanitatem, dempto
peccato. Unus idemque in duabus naturis citra confusionem, mutationem, divisionem, separationem, distantiam unitis,
faciente quaque natura quod sibi est proprium, cum ulterius communione. Decretum auctoritate Augusta firmatum,
multumque valuit ad Arianorum, Macedonianorum, Nestorianorum, Eutychianorumque lites finiendas, quae ad CL
annos foedissime vexarant incolas terrarum.
Ceterum terrae motus crebri, et signa de caelo ignea novorum nuntiabant malorum vestigia adesse. Nam non tantum
Attila eo tempore Occidentales adhuc vastabat provincias; sed et diuturnior pestis Ecclesiam coepit infestare, arrepta ex
hoc concilio ansa: Nimirum primatus et dominii cupiditas orta inter Episcopos, Occidentales simul et Eoos. Synodus

