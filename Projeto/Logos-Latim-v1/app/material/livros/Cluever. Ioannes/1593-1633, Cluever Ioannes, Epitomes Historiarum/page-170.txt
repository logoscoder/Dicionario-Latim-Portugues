Habuit enim non leves tyrannicos motus. Primus a Saturnino fuit, qui Orientalis limitis dux, prohibitus olim ab
aureliano videre Aegyptum, ne quo eum natura ducebat, societate quoque hominum duceretur, confestim ut eam adiit, a
perturbidis novarumque rerum cupientibus Aegyptiis acclamatum ei est;
page 284, image: s284
Saturnine Auguste, Dii te servent. Saturninus flens, omnia sibi ante bene gesta semel affectato honore perire, cum
animaretur ab induentibus ei purpuram, Nescitis, inquit, quid mali sit imperare: Gladii et tela nostris cervicibus
impendent: imminent hastae undique, undique spicula: Ipsi custodes timentur, ipsi comites formidantur: non cibus pro
voluptate, non iter pro auctoritate, non bella pro iudicio, non arma pro studio. Nam quod Imperatorem me cupitis, in
necessitatem mortis me trahitis. Sed habeo solatium mortis, solus perire non potero. Ergo Probus et clementes ad eum
litteras saepe misit, et veniam est pollicitus. Sed cum milites Probo fidem non haberent, variis proeliorum [Orig:
praeliorum] generibus victus Saturninus, et in castro quodam obsessus, ab iis, quos Probus miserat, invito Probo, periit.
Alter motus e Gallis exstitit, avida semper gente vel faciendi Principis vel imperii. Cum enim Lugdunenses graviter
contusi ab Aureliano, Probum pertimescerent, Proculum Albingaunum ex Alpibus maritimis, divitem et armatam
semper agentem vitam, duoque servorum milia habentem, salutant Augustum, qui alemannos Gallia amovit. Sed
Probus eum fugatum ad Francos, prodentibus ipsis Francis, quibus familiare ait fuisse Vopiscus, ridendo fidem
frangere, vicit et interemit.
Tertium motum excitavit Bonosus, origine Britannus, Galla tamen matre, dux limitis Rhetici, potator validior quam
bellator, carus quondam Aureliano ob inebriandos per eum legatos, arcanaque ab his per vinum cognoscenda, de quo
solitus est dicere: Non ut vivat, natus est, sed ut bibat. Hic cum quodam tempore in Rheno Romanas luxurias Germani
incendissent, timore ne poenas daret, sumpsit imperium: idque diutius tenuit, quam merebatur. Nam longo gravique
certamine a Probo superatus, laqueo vitam finivit, dictusque per iocum amphora pendens. Uxorem habuit nobilem
gentis Gothicae, feminam singularis exempli, quam Probus in honore habuit, salariumque ei usque ad mortem praestitit.
Receptis ita pacatisque omnibus, dixisse fertur, brevit milites frustra fore: quae vox exitii ei causa fuit. Nam quia
numquam militem otiari sinebat, dicens nefas esse, eum gratuitam comedere annonam; ac proinde militari manu
Galliam, Pannoniasque et Moesorum colles Vinetis repleverat; irritati magis exercitus, cum ad siccandam lacunis ac
fossa urbem, Probo patriam, adigerentur, quae palustri solo hiemalibus aquis corrumpebatur, paulo cis sextum imperii
annum eum trucidant apud Sirmium, in ferratam turrim frustra confugientem. Et quantum facinus fecissent, sepulcri
titulo ipsi testati sunt, qui hic fuit: Hic Probus Imperator et vere probus situs est, Victor omnium gentium barbararum,
Victor etiam Tyrannorum. Sic patuit, quam difficile sit, apud milites vel probum vitam tueri.
Abhinc militaris potentia revaluit, ac senatui imperium creandique ius Principis ereptum, incertum, an ipso cupiente per
desidiam, an metu, seu dissensionum odio. Quippe abolito Gallieni edicto, refici senatoribus militia potuit,
concedentibus modeste legionibus, Tacito regnante: neque Florianus temere invasisset, aut iudicio manipularium
cuiquam, bono licet, imperium esset datum, amplissimo ordine in castris degente. Verum dum oblectantur otio,
simulque divitiis pavent, et earum usum affluentiamque aeternitate maius putant, munivere militaribus, ac pene barbaris
viam, in se ac posteros dominandi. Secundo Probi anno Manes, magister falsitatis novae, Paracletum se fingens, et
duodecim discipulos insaniae propagandae emittens, innotuit. Multos errores, ut de duobus principiis, de phantasmate
carnis humanae in Christo, de corporis humani origine mala, et his similes in unum confertos, de Perside in reliquum
orbem sparsit; impiumque de se Manichaeorum nomen fudit. In Persia tandem, ob
page 285, image: s285
deceptum vanis promissionibus regem, excoriatus periit, refutatus ab Archelao, Episcopo Mesopotamiae. At Christi
Ecclesia passim in immensum se diffundebat, praefecturas etiam provincialium, et honores militares consequentibus
Christianis, ut Dorotheo, Gorgonio, et similibus, narrante Eusebio, qui vixit his temporibus, Nec sufficiebant amplius
priscarum domorum spatia conventibus agendis, sed laxiora aedificia e fundamentis struebantur, succrescente interim
cum rebus secundis ambitione et discordia, fictaque specie sanctitatis, quae multorum fastum et malitiam obtegebat.
M. AURELIUS CARUS. NUMERIANUS et CARINUS.
CArus, seu Romae, seu Narbonae, seu in Illyrico genitus (nihil enim certi constat) militibus carus, a Probo praefectus
praetorii factus; eo interfecto, Augustum habitum sumpsit. Carinum Numerianumque filios Caesares appellavit.
Destinato ad Gallias tuendas Carino, fluxis pravisque moribus iuvene, Numerianum, lectissimum disertissimumque
adolescentem, secum in Persicum bellum, quod Probus apparaverat, duxit. Antea tamen Sarmatas, Probi morte
praeferoces, inter bella patiendo ita contudit, ut paucis diebus Pannonias securitate donaret, occisis Sarmatarum
sedecim milibus, captis diversi sexus viginti milibus. Hinc ingenti apparatu contra Persas profectus, nullo sibi
occurrente, Mesopotamiam capit,, quod ea Persarum quasi sollemni bello subest, et Ctesiphontem usque, inclitam
urbem Parthiae, progreditur. Occupatisque persis domestica seditione, Imperatoris Persici nomen meruit. Verum dum
gloriae inconsulte avidior, fines transit Imperii a fatis decretos, aegritudine correptus fulmine conflagravit. Tanta enim
erat tamque immanis tempestas et coruscatio, ut multi terrore dicantur exanimati. Cum igitur aeger in tentorio iaceret,
post ingens tonitruum subito conclamatum est a cubiculariis, Imperatorem mortuum.
Numerianus contracta e fletu oculorum aegritudine, alias sibi familiari, dum lectica portaretur, factione Arrii Apri
soceri sui, imperio inhiantis, occisus est. Sed cum plurimos dies de Imperatoris salute quaereretur a milite,

