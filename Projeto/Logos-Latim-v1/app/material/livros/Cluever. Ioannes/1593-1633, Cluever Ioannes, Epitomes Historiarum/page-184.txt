levitatis exemplum. Athanasio, post ne catum Georgium, sedi suae restituto perbrevis obtigit quies. Nam ad calumnias
hostium comprehendi iussus, divinaque elapsus protectione, latuit Alexandriae, cum diceret: Secedamus ad tempus
amici. Nubecula est cito evanitura. Is tunc symbolum suum videtur condidisse, quo rectam de sanctissima Trinitate
fidem complexus est. Eam enim fidem tomo scriptorum Athanasii secundo excipit Ioviani epistola, qua recipere ei
Ecclesiam suam permittit.
IOVIANUS.
POst Iulianum consensu exercitus elegitur Iovianus vel Iovinianus, domesticorum Iuliani rector, Varroniano genitus,
notissimo Comite, Pannoniae incola, eiusque meritis commendabilior apud milites quam suis. Fuit insignis corpore,
laetus ingenio, litterarum ac legis Christianae studiosus, liberalis admodum. A Persis lacessitus proelio, non sine clade
utriusque partis, ad Tigrim remeavit. Fluvium istum quingenti e Gallis Germanisque transnatarunt, conculcatis Persis,
quos ripas servare dispositos, securitas placido vinxerat somno. Sed cum plerique Romanorum nandi essent rudes, nec
pontes compaginari paterentur undae torrentes, furebat inedia iraque percitus miles, ferro properans quam fame,
ignavissimo genere mortis, absumi. Erat tamen pro Romanis aeternum DEI caelestis Numen, quod Christiano ritu ab
omni exercitu placari iubebat Imperator. Igitur Persae praeter sperata, priores super fundanda pace Oratores mittunt,
animos ipsi quoque despondentes, quod omnibus prope proeliis res Romana superior, gravius eos quassabat in dies.
Nam quo proelio Iulianus, aliique ducum primores ceciderant e Romanis, eodem quinquaginta Persarum optimates et
Satrapae, cum plebe maxima erant absumpti. Attamen pro redemptione exercitus, quem omnium rerum penuria
circumsistebat, postulatae Persis regiones quinque transtigritanae, Arzanena, Moxoena, Zabdicena, Rehimena et
Cordvena, cum castellis quindecim et Nisibi et Singara, et castris Maurorum, munimento perquam oportuno. Et cum
pugnari decies expediret, ne horum quidquam dederetur, terrebat contra fames, ac simul adulatorum globus instabat
timido Principi, Procopii metuendum subserens nomen, ob propinquitatem generis regii, et Mesopotamiae, quam
curabat, vires, novas res, nullo retinente, facile molituri. Foederata igitur pax ignobilis, sed necessaria, ut Nilibis et
Singara sine incolis transirent in iura Persarum, additis transtigritanis: utque negaretur Arsaci, Armeniorum regi, contra
Persas auxilium, unde postea contigit, ut vivus caperetur Arsaces et Armeniae maximum latus, Medis conterminans,
inter dissensiones, et turbamenta raperent Parthi. Atque tunc primum post undecim saecula a Romanis impetratum, ut
suorum aliquid finium concederent hosti, ac post dedecorosam pacem potior esset iurata fides, quam imperii cupiditas.
Ita Nisibis perdita, quae iam inde a Mithridatici regni temporibus, ne Oriens a Persis occuparetur, viribus restiterat
maximis. Quare acclamatum est Caesari, Venisti e bello, quo te periisse deceret.
Antiochiae hinc paululum moratus Iovianus, ambientibus favorem novae purpurae Episcopis, qui fidei Nicaenae erant
adversati, respondit; se nemini, qualemcumque fidem amplexante, molestiam exhibiturum; maxime autem honoraturum
eos, qui Ecclesiae ad concordiam reducendae auctores se ostenderent. Inde Illyricum petens, quo praemissum
Lucilianum socerum suum Batavi milites trucidaverant, Valentinianumque fuga semet eripere coegerant; Dadastanae,
Galatiae vico, exanimatus inventus est nocte, seu nimia cruditate, ut erat cibis vinoque indulgentior, seu odore cubiculi,
recenti calce illiti, quem nimia ob frigus prunarum succensio irritaverat. Decessit imperii mense octavo, aetatis anno
page 308, image: s308
tertio et tricesimo, suscepto clarior apice quam gesto.
VALENTINIANUS Et VALENS.
TUnc recusantibus Imperium Salustio praetorii praefecto, et aliis, Valentiniano absenti illud aggeritur, Numinis
adspiratione Caelestis, nulla discordante sententia. Pater erat ei Gratianus, humili apud Cibalas Illyrias stirpe ortus, cui
venalitium funem portanti, quinque milites extorquere nequiverant, atque ex eo corporis robur ad militiam, militia ad
praetorianam dignitatem aditum aperuerat. Cum Iulianus sacrificare cogeret Idolis milites, maluit Tribunatu suo
excidere Valentinianus, quam fide; colaphumque impegit Sacerdoti, ut erat animi vehementior, lustrales ei aquas
apergenti: Sed ob fortitudinem retentus est cum Valente germano, sicut et Iovianus, quod minime exautorandos putaret
Apostata Rei publicae necessarios duces.
Urgente exercitu, ut consortem imperii diceret Valentinianus, cunctanti Dagalaiphus, equestris militiae rector, fidentius:
Si tuos, inquit, amas Imperator optime, habes fratrem: Si rem publicam, quaere quem vestigas. Quo dicto asperatus ille,
et occultans quae cogitabat, cum venisset Constantinopolin, Valentem pronuntiat Augustum, nullo audente refragari,
participem quidem legitimum potestatis, sed in modum apparitoris morigerum maiori. Abrogati statim plerisque
magistratus quos Iulianus dederat, et ad ritum Christianum reformata ministeria.
Hoc tempore, gravis exstitit terrae motus, et velut per universum orbem Romanum, bellicum canentibus buccinis,
excitatae gentes saevissimae, limites sibi proximos persultabant. Gallias Rhetiasque simul Alemanni populabantur:
Sarmatae Pannonias et Quadi: Picti, Saxones et Scoti, et Attacorti Britannos aerumnis vexavere continuis: Austoriani
Mauricaeque aliae gentes Africam solito acrius incursabant: Thracias diripiebant praedatorii globi Gothorum. Persarum
Rex manus Armeniis iniectabat.
Ergo diviso Sirmii palatio, Valentinianus Mediolanum, Constantinopolin Valens discessit, Eudoxii statim Arianorum
Episcopi ibidem fraudibus illaqueatus, soceroque suo expositus Petronio, qui ad nudandos sine discretione cunctos,
immani flagrabat avaritia. Antiochiam inde profectus Valens, ut proprior Persarum molitionibus obsisteret, Ecclesiis
mox exegit Catholicos, Euzoiique Ariani partibus semet applicans, mulctis suppliciisque innocentes afflictavit.
Extemplo iniquam dominationem, intestini tumultus invasere.

