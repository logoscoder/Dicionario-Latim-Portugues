Procopius Ioviani metu latens hactenus, susurro militum pretio illectorum, et succlamatione plebis, Petronii exsecrantis
avaritiam, subito apud Constantinopolin purpuratus apparuit, quaesitaeque artes, quibus bellatricis Thraciae gentes et
Gothi allicerentur in partes. Expressae litterae Nebidrio, praetorii praefecto, quibus id postulabatur, et Constantii
Imperatoris filia posthuma, Faustinae soboles, circumgestata apud exercitus, quod eius necessitudinem haud vane
praetendebat novus Imperator. Redigitur in potestatem variis casibus Bithynia, conflantur exercitus, mittitur
Hyperechius, ventris minister et gutturis, cum Arintheo lectissimo Valentis duce conflicturus. Sed Arintheus, fiducias
sui contemptor adversarii despicabilis, vinciri eum iubet, tantamque sui reverentiam nota praebuit virtute, ut umbratilis
turmarum antesignanus comprehensus suorum manibus inopinatum adferret gaudium Valenti.
Sed cum Procopii vires recrearet feliciter expugnata Cizycus, ultra homines elatus est, parumque memor, quod quivis
beatus, versa fortunae rota, ante
page 309, image: s309
vesperam potest esse miserrimus, Arbetionis prisci ducis domum, cui hactenus tempestiva moderatione pepercerat,
diripuit. Cuius viri fatiscentem iam excitans virtutem Valens, milites per eum allectat, collatisque manibus, desertus ex
improviso Procopius, et mox e latebris ad Valentem perductus, discerptusque abscissa cervice discordias secum civiles
finivit, multos, ut fieri assolet, trahens perditionis socios, adeo ut crudelem victoriam exsecrarentur et ii, qui vicerant,
boni. Ac minus quidem id mirum, tentata adeo periculosa a Procopio, vel atrocem mortem clementiorem aestimante
malis, quibus ob quottidianas ante insidias conflictabatur: In Damaso autem et Ursicino Christianis, iisque presbyteris,
portenti similis ambitio, quae tunc enituit. Hi enim Romae supra humanum modum ad rapiendam Episcopalem sedem
ardentes, scissis studiis asperrime depugnabant, ad usque mortis vulnerumque discrimina adiumentis utriusque
progressus: quae nec corrigere sufficiens Viventius, Quaesitor palatii, nec mollire, vi magna coactus secessit in
suburbanum: et in concertatione superavit Damasus, parte, quae ei favebat, instante. Constatque in basilica Sicinini uno
die centum triginta septem reperta cadavera peremptorum: efferatamque diu plebem aegre postea delinitam. Neque
vero abnuit Ammianus Marcellinus, superstitionis homo Ethnicae, Episcopatus Romani cupidos omni contentione
laterum iurgari debuisse, cum, inquit, adepti id quod appetunt, futuri sint ita securi, ut ditentur oblationibus
matronarum, procedantque vehiculis insidentes circumspecte vestiti, epulas curantes profusas, adeo ut eorum convivia
regales superent mensas. Qui esse poterunt, ait, beati revera, si magnitudine urbis despecta, quam vit iis opponunt, ad
imitationem Antistitum quorundam provincialium viverent; quos tenuitas edendi, potandique parcissime, vilitas etiam
indumentorum, et supercilia humum spectantia, perpetuo Numini, verisque eius cultoribus, ut puros commendat et
verecundos.
Eadem ambitio cum Mediolanensium quoque Ecclesiam afflasset, Ambrosius urbis praefectus ad comprimendam
seditionem a Valentiniano destinatus, subito omnium consensu Episcopus expetitur, initiatusque baptismo simul et
mysteriorum dispensationi, frequentissimi populi curam ingenti fama gessit. Sub haec Valentinianus compressis
Alemannis, morbique elapsus saevitiam, Gratianum filium, necdum plane puberem, Augustum dixit, primus morem
institutum supergressus, ut tres simul Augusti Imperio praesiderent. Inde severius exercita potestate, militares fastus in
maius extulit, ad rerum communium damna, indeflexa saevitia gregariorum puniens errata, potioribus ad licentiam
immanium delictorum interim consurgentibus.
Sed belli strenuus, Britanniam per Theodosium vindicavit a Scotorum Pictorumque invasionibus: Certiorque
Randonem Alemannum irrepsisse Moguntiacum, sub ipsam Christiani ritus sollemnitatem, et impraepedite
cuiusquemodi fortunae omnem sexum abripuisse, barbaros in collem conglobatos circumdedit, magnaque caede stravit.
Rhenum exordio ad usque Oceanum magnis molibus communivit. Similiter Valens irruentes in Armeniam Persas,
necatoque Arsace Rege, nihil non ibi audentes, fortiter coercuit.
At Romae Maximinus, dum flagitia exscindere parat, flagitiosam ipse immanitatem in quosvis exercuit, civitate
praesertim ita vanitatibus quibusque dedita, ita ad quemvis statum turgescente, ut nihil pene serium vel memorabile
ageret, omnemque extra pomoeria sua natum pro vili duceret, teste oculato Marcellino, moresque eius ridiculos partim,
partim exsecrabiles, maiore stylo depingente.
Nec multo melior Antiochia Syriae. Ibi nobili quidam genere Theodorus,
page 310, image: s310
suo semper loco superior sibi visus, detestandis praesagiis secretim discit, quattuor priores nominis sui litteras
competere in Valentis successorem.
Fuerant magicae curiositatis magistri aut socii, liberalium artium doctores aliquot, qui delati a quodam Palladio,
convictique pariter cum Theodoro, omnibus passim Philosophis extrema pericula attraxere. Tantus eorum numerus hinc
inde in carceres est et vincula missus, ut spatia tandem et custodes servandis deessent. Etenim Valens, regaliter
turgidus, pari eodemque iure, nihil inter se distantibus meritis, nocentes innocentesque maligna insectatione volucriter
perurgebat. Itaque praeter Patricium, Hilariumque et Theodorum, flammis exustos, plexi capite sunt Maximus
Ephesius, Diogenes quondam rector Bithyniae, Simonides, Andronicus Car, Alpius ille sub Iuliano Ierosolymae
instaurator, aliique magni nominis complures. Iamblichus hausto veneno semet perdidit.
In occidua orbis parte, accedente subditorum odio rapaci militarium fastu, gravis tributis videbatur Valentinianus: quae
res Afros ad omnes dissensionum motus perflabiles, in seditionem egit. Apud eos Mauri, non ferentes Romani (militum

