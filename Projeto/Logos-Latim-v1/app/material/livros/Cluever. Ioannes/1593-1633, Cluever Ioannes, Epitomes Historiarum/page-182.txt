quam conscriptae fidei consentire se omnes subscriptionibus faterentur. Ac si qui pertinacius obsisterent, dummodo is
numerus intra quindecim esset, in exilium agerentur. Sic paulatim plerique Catholicorum, partim imbecillitate ingenii,
partim taedio peregrinationis evicti, dedere se adversariis, iam post reditum legatorum superioribus, factaque semel
inclinatione animorum, catervatim in partem alteram concessum, donec ad viginti usque Orthodoxorum numerus
imminutus est. Sed hi, quanto pauciores, tanto validiores erant. Quia minis et terriculis non cesserant, Taurus eos
precibus aggreditur, lacrimisque obtestatur frustra, plurium exemplum sequi, auctoritatem ex numero mutuari.
Postremo Ursacius et Valens, si quid minus plene praesenti fide
page 304, image: s304
editum videretur, ipsos addere iubent: praebituros se, in his, quae essent adiecta, consensum. Favorabilis professio
pronis omnium animis excepta, editaque a Foegadio, et Servatione Gallis Symbola, in quibus [Orig: queis] primum
damnatur Arius, totaque eius perfidia: ceterum non etiam Patri aequalis, et sine initio, sine tempore, Dei filius
pronuntiatur. Additum a Valente, Filium Dei non esse creaturam, sicut ceteras creaturas, fefellitque occulto dolo, ut
neutra pars vicisse se penitus aut victam putaret. Ita Concilium dimissum, bono initio, exitu foedo. Ariani, rebus
secundum vota fluentibus, Constantinopolin concurrunt, repertosque ibi Seleuciensis Synodi legatos vi regia
compellunt, exemplo Occidentalium pravam illam fidem recipere. Plerique abnuentes, iniuriosa custodia ac fame
vexati, captivam conscientiam dedere. Multi constantius renitentes, adempto Episcopatu in exilium detrusi, atque in
eorum locum alii dati; Hilarius audientiam Regis poscens, ut de fide coram adversariis disceptaret, quasi discordiae
seminarium, et perturbator Orientis, redire ad Gallias iubetur, absque exilii indulgentia. Ita omnes pene toto orbe
Ecclesiae, sub nomine pacis et regis, Arianorum consortio polluuntur. Hilarius in Galliam reversus, frequentibus intra
eos fines conciliis, atque omnibus fere Episcopis de errore profitentibus, Ecclesiarum fidem in statum pristinum
reformavit. Lucifer contra etiam ab eorum se communione secrevit, qui Ariminenses illos sub satisfactione vel
paenitentia recepissent. Macedonius fugatus a Constantio, ob motum privato ausu Constantini corpus,
Pneumatomachorum sectam profudit. Valens et Ursatius pro veteratoria, qua pollebant calliditate, novam apud
Nicaeam Thraciae Synodum contrahunt, expositaque Ariminensi fide, persuadent imperitioribus, Nicaenam esse illam
veterem, sub Magno Constantino conscriptam; quibus Damasus, Liberii successor, mascule quidem respondit.
Tunc quasi haud satis esset dissensionum, Apollinares etiam duo, pater et filius, eruditione freti et eloquentia, nec
ferentes se ob consuetudinem cum Epiphanio Sophista communione Christiana privari, Laodiceae novam haereseos
pestem introducunt, negantes animam a Deo verbo in dispensatione incarnationis assumptam, aut si assumpta sit,
mentem deesse, Deumque ipsi homini assumpto pro mente esse nugantes; unde Dimeritae appellati sunt. Sed
quamquam talia fiebant, Deus tamen Opt. Max. Ecclesiam suam mirifice adauxit. Ierosolymae columna ignea, ad instar
crucis, a monte Golgathano, usque ad collem oliveti porrecta, tantae venerationi et stupori fuit, ut plurimi Iudaeorum
gentiliumque Christianismo accederent. Iacobus, Nisibis Episcopus Sapori Persarum Regi cinyphes et muscas
imprecatus, obsidionem urbis solvere coegit: Didymus Alexandrinus, corpore caecus, animo oculatissimus, Eusebius
Emisenus, Ephrem Syrus, Iulius Firmicus Maternus, Macarius Monachus, Victorinus Afer, Aelius Donatus, maxime
Athanasius et Hilarius Episcopi Ecclesiam eruditissimis scriptis propagarunt, sanamque fidem tutati, destruxere vanam.
Constantius ipse tantus ethnicae superstitionis insectator fuit, ut si quis super occentu soricis vel occursum mustelae,
vel similis signi gratia consuluisset quendam peritum, aut anile incantamentum ad leniendum adhibuisset dolorem, rapi
in iudicium, poenaliterque interire iuberet.
FL. CLAUDIUS IULIANUS.
IUlianus redacta ad se unum orbis Romani curatione, ut omnes nullo impediente ad sui favorem alliceret, adhaerere
cultui Christiano fingebat, a quo iampridem philosophorum insusurrationibus, somniis item, nocturnisque spectris
monitus, occulte desciverat, arcanorum participibus paucis; aruspicinae auguriisque intentus, et ceteris quae
page 305, image: s305
Deorum fecere cultores: unde ei Apostatae cognomentum. Et ut haec interim celarentur (verba sunt Ammiani
Marcellini, laudatoris eius et commilitonis acerrimi, Christianorum inimici) feriarum die, quem celebrantes mense
Ianuario Christiani Epiphania dictitant, progressus in eorum Ecclesiam, sollemniter Numine orato discessit. Superstite
adhuc Constantio, cum Orationem acrem et invectivam, probra quaedam in eum explanantem et vitia scripsisset ad
Senatum, eminuit nobilitatis cum speciosa fiducia benignitas grata. Exclamatum est enim, in unum cunctorum sententia
congruente, Auctori suo reverentiam rogamus. Tunc et memoriam Constantini, ut novatoris turbatorisque priscarum
legum, et moris antiquitus recepti vexavit, aperte etiam incusans, quod barbaros adusque fasces auxerat et trabeas
Consulares, insulse et leviter, cum ipse brevi postea Mamertinum subagrestem ad Consulatum eveheret, et quod multo
minus erat ferendum, in celsa potestate crudelem. Ultimis Constantii vocibus in Augusta dignitate confirmatus,
exceptusque Constantinopolitanorum exquisitis officiis, adesse sibi liberum tempus faciundi, quae vellet, advertit,
planisque et absolutis decretis aperiri templa, arisque hostias admoveri et reparari Deorum statuit cultum. Utque
dispositorum roboraret effectum, dissidentes Christianorum antistites, cum plebe discissa in palatium intromissos
monebat, ut civilibus discordiis consopitis, quisque nullo vetante, religioni suae serviret intrepidus. Quod agebat adeo
obstinate, ut dissensiones augente licentia, non timeret unanimantem postea plebem; nullas adeo infestas hominibus
bestias, ut sunt sibi fere nonnulli Christianorum, expertus. Ubi causarum cogebat magnitudo, vel personarum, lites ipse

