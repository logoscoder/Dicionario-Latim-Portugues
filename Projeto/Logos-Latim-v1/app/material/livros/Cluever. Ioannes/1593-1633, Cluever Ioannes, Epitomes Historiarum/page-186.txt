is magister erat) ferociam, Firmum quendam suae gentis nobilem, purpura onerant, qui cum Theodosio comite crebris
atrocibusque certavit proeliis; fractusque ad extremum frequentia cladium, ad Igmazanem Isaflensium fugit regem. Qui
et ipse acerbitate certaminum protritus, salutem suam Firmi redimere pernicie statuit, custodesque apposuit homini.
Firmus custodibus vino distentis, cum insomnis gradibus longius se discrevisset, inserto funi collo, animam absque
mortis cruciatibus exhalavit.
Dum hoc pulvere dux antedictus per Mauritaniam anhelat et Africam, movetur etiam Quadorum natio, indignata in suis
terris, ultra Istrum fl. praesidiaria aedificari castra, regemque Gabinium a Caelestio Perca inter hospitales epulas
sceleste trucidatum. Igitur transgressi Istrum, dum plebem Pannonicam circa messes occupatam rapiunt improvisi, pene
ipsam Constantii Imperatoris filiam, cum duceretur Gratiano nuptura, intercepissent, nisi Messala Pannoniae rector,
iudiciali carpento impositam, ad Sirmium eam cursu reduxisset effuso. Latius inde se pandentes cum Quadis Sarmatae,
praedasque hominum agentes et pecudum, caesa Moesiaca legione, longius erant progressuri, nisi Theodosius, prima
tum lanugine iuvenis, Princeps postea perspectissimus, Sarmatas densis congressibus adeo attrivisset, ut residui, abiecta
pugnandi fiducia, veniam pacemque peterent.
Sed cum Caelestius tam segniter defenderet Pannonias, quam turpiter conciverat Quados, Valentinianus ipse a Celtis
profectus in Illyricum, Merobauden praefecit exercitui, qui vastatis late Quadorum regionibus, incolumem exercitum
reduxit. Subsequentibus deinde Quadorum legatis, ac nihil communi mente procerum suorum delictum adseverantibus,
sed munitionem iniuste structam, ad ferociam agrestes animos accendisse, ira vehementi perculsus Valentinianus,
nationem omnem ut beneficiorum immemorem et ingratam increpat, vitalique simul via ac voce obstructa, tamquam
ictus e caelo, animam diu colluctatam efflavit, aetatis anno LV, imperii minus centum dies, secundo et decimo.
Princeps sollers ingenio, animo gravis, sensu integer, sermonis parcus, severus, acerbus infestusque vitiis, atque, ut
breviter concludam, si ei infidis hominibus, quibus sese quasi fidissimis prudentissimisque dederat, carere, aut probatis
eruditisque monitoribus uti licuisset, perfectus haud dubie Princeps futurus. Inter religionum diversitates medius stetit,
nec quemquam inquietavit, neque ut hoc coleretur imperavit, aut illud: nec interdictis minacibus subiectorum cervicem
ad id,
page 311, image: s311
quod ipse colebat, inclinavit, sed intemeratas reliquit has partes, ut reperit.
Post conclamata Imperatoris suprema, quod Valens et Gratianus abessent longius, ne sine summo imperio agentem
exercitum invaderent Barbari, aut Gallicanae quid legiones innovarent, Valentinianus adhuc quadriennis, auctoribus
Equitio, Cereale ac Merobaude propinquis, ubi cum matre Iustina, Magnentii quondam coniuge, suerat allatus, creatus
est Imperator, eique Italia, Illyricum et Africa provinciae cessere.
Interim Valentem undique fragores bellorum circumstrepunt. Isauris praedae erant Pamphylia et Lycia. Hunni gens
ignota, ultra paludes Maeoticas glacialem Oceanum accolens, absque lare, absque lege et ritu stabili, semper palabunda,
in carpentis habitans, nulla versandi vomeris cura, cum immenso equitatu in Transistrianas terras se effuderat, Scythas
Gothosque cogens Valentis implorare fidem. Valens exitiali consilio iubet pulsos depositis armis, Romano solo
suscipere, sperans Gothorum se opibus externa in bella usurum. Sed dum Maximus, aliique praesides, res suas agunt, et
conspicuas venustate feminas maresque suis conquirunt voluptatibus, quod fame penuriaque urgerentur Scythae exules,
plerique barbarorum armati transeunt Danubium, auctique in dies, Thraciam universam ita turbant, ut necesse esset
Valenti, compositis quomodocumque bellis Persicis, desperatis pene Thraciis succurrere. Irritati enim Lupicini iniuriis
Gothi, a quo Martianopolis mercatu prohibebantur, caesis etiam Alavivi et Fritigerni, regum suorum satellitibus,
tumultuarias eius legiones fuderant, armisque induti Romanis, impune iam per obvia quaeque grassabantur, affluente
quottidie mancipiorum, fugitivorum, metallariorumque turba, et quemcumque rerum taedebat praesentium. Ergo crebra
ibi proelia, caedes altrinsecus nefandae. Mox novae ab occiduis etiam partibus turbae, Alemannis Lentiensibus
Gratianum, patruo laturum opem, invadentibus.
Sed eorum ad quadraginta milia, latenter transito Rheno, delevit Gratianus, Princeps facundus, bellicosus, clemens, et
Occidentalium nationum per oportunam hanc victoriam, singulari Numinis nutu hebetator. Sed teneram eius fratrisque
Valentiniani aetatem, plerique malis suggestionibus adnubilabant; quae causa exstitit Sebastiano duci, relictis iis,
Valenti semet applicandi. Qui quidem Dux, reformata ad priscam virtutem bellatorum manu, faustis barbaros
excursionibus fudit, dumque nullam pugnae maioris copiam facit, castellis locisque munitis se tenens, ad diram eos
famem adigere, sedendoque conficere bellum conabatur. Verum incitantibus Valentem assentatoribus, nec consortem
Gratianum pene iam partae victoriae censentibus faciundum, cum universis copiis in Gothos, Alanos, Hunnosque itum
est. A quibus superatus acie Valens, sagitta saucius, casam subit rusticanam, ubi supervenientibus Gothis dignitatis eius
ignaris, ignique supposito, incendio concrematus est. Constat vix tertiam evasisse exercitus partem, nec post
Cannensem pugnam, usquam deterius rem Romanorum gestam. Hanc gratiam debuerunt Valenti nationes Gothicae,
quas auctore Eudoxio, Ariana haeresi infecerat, Episcopo eorum Ulphila pecuniis delinito. Nec illis impune illata clades
stetit. Nam dum Adrianopolin, prope quam pugnatum fuerat, oppugnant, indeque Perinthum, et ipsam urbem regiam,
caesis per vecordem suam audaciam plurimis, repelluntur, praedandoque effuse, ad Alpes usque Iulias cum caede
sanguineque tam suo quam alieno remearunt. Hoc exitu periit Valens, quinquagesimo anno contiguus, cum per annos
quattuor imperasset et decem, parvo minus; pervigil semper et anxius, ultor acer ambitionum, erga deferendas
potestates vel adimendas nimium tardus, subagrestis ingenii, nec bellicis nec liberalibus

