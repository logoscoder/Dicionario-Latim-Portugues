Constantio patruele suo sinente potius, quam iubente. Ita ad tres orbis Romani dominatio redacta, qui singulis suas
partes regendas habuerunt. Constantinus cuncta trans Alpes, avitam ditionem: Constantius a freto Propontidis Asiam
atque Orientem: Constans Illyricum, Italiamque et Africam, Dalmatiam, Thraciam, Macedoniamque et Achaiam:
Annibalianus Imperatorum consanguineus, Armeniam nationesque circum socias tenebat. Interim ob Italiae Africaeque
ius dissentire statim Constantinus et Constans coeperunt. Constantinus restituto, ut decretum a patre eius fuerat,
Athanasio: dum
page 299, image: s299
latrocinii specie incautus foedeque temulentus in aliena irruit, ut ignotus obtruncatur prope Aquileiam, et in fluvium,
cui nomen Alsa, proicitur, acto triennio Imperii. Ita res publica ad duos Augustos devoluta est, Constantis Imperium
strenuum aliquandiu et iustum fuit: Francos Galliam populantes devicit, Synodi Nicaenae propugnatores, interque eos
Athanasium, nullis non Arianorum fraudibus agitatum, defendit: sed per aetatem cautus parum, atque animi vehemens,
adhuc ministrorum pravitate praeceps in avaritiam, despectumque militarium, nec libidinum infamia caruit.
Quare dum venandi cupidine per silvas saltusque erraret, conspiravere aliquanti militares in eius necem, auctoribus
Chrestio et Marcellino, simulque Magnentio Gallo; quibus [Orig: queis] ubi patrandi negotii dies placuit, Marcellinus
natalem filii simulans, plerosque ad cenam rogat. In multam noctem convivio celebrato, Magnentius quasi ad ventris
secreta secedens, habitum venerabilem capit. Ea re cognita, Constans fugere conatus apud Helenam oppidum, Pyrenaeo
proximum a Gaisone cum lectissimis misso interficitur, anno tertio decimo Augustae dominationis (nam Caesar vivo
patre ad triennium fuerat) aevi septimo vicesimoque, rebus plurimis strenue in militia gestis, exercituique per omne
vitae tempus sine gravi crudelitate terribilis.
Huius morte cognita Vetranio, magister militum per Illyrios et Pannoniam, litterarum prorsus expers, idcircoque agresti
vecordia pessimus, dominationem apud Mursiam improbe corripuit. Eum Constantius cis mensem decimum, facundiae
vi deiectum imperio, in privatum otium removit: quae gloria post natum imperium, ei soli processit eloquio,
clementiaque. Nam cum magna parte utrinque exercitus convenisset, habita ad speciem iudicii contione, quod fere vix
aut multo sanguine obtinendum erat, eloquentia patravit, persuasisque militibus, consensu eorum Vetranio insigne
deponere compulsus est. Constantius grandaevae eius aetati, non vitam modo, sed etiam voluntarium otium concessit,
quae res satis docuit, non modo domi, verum militiae quoque dicendi prodesse copiam, qua proclivius vel ardua
confiunt, si modestia atque integritate superet. Constantium quo minus statim in hostes alios ad Italiam contenderet,
hiems aspera, clausaeque Alpes tardavere: Magnentio iam totum Occidentem suas in partes vindicante.
Interim Romae corrupto vulgo, simul Magnentii odio, Nepotianus Constantini M. sororis filius, caeso urbis praefecto,
armataque gladiatorum manu, Imperator fit: cuius stolidum ingenium adeo plebi Romanae patribusque exitio fuit, uti
passim domus, fora, viae, templaque, cruore ac cadaveribus opplerentur, bustorum modo: neque per eum tantum,
verum etiam advolantibus Magnentianis, qui intra tricesimum diem hostem perculerant.
Constantius imparem se toti Imperio videns, maxime Persis Orientem bello vexantibus, Gallum patruelem Caesarem
pronuntiat, sororem Constantinam illi coniungens, quondam Annibaliono nuptam. Magnentius quoque Decentium,
suum seu fratrem, seu consanguineum, trans Alpes Caesarem creat. Ipsi inter se Augusti acrioribus proeliis per
triennium congressi, apud Mursiam imprimis totius Imperii vires contulere. Magnentius profligatus acie est, ac paene
captus, viresque Romanae ad quaevis bella externa idoneae, quae multum triumphorum possent securitatisque conferre,
ea dimicatione concidere. Zonaras Constantiniani exercitus XXXM: Magnentii partium XXXVIM occubuisse
memorat. Dehinc cum se Magnentius in Italiam recepisset, apud Ticinum plures fudit incautius, et ut in Victoria solet
audacius persequentes. Nec multo post apud Lugdunum coangustatus, gladio occulte proviso, ictum pulsu parietis
iuvans,
page 300, image: s300
transfosso latere, ut erat vasti corporis, vulnere, naribusque et ore cruorem effundens, mense imperii quadragesimo
secundo, aetatis anno prope quinquagesimo exspiravit. Legendi studio promptus, sermonis acer, animi tumidus et
immodice timidus, artifex tamen ad occultandam audaciae specie formidinem. Eius morte audita, Decentius laqueo
fasciae ad collum posito vitam finivit.
Et interea Iudaeorum seditio, qui Patricium nefarie in regni specie sustulerant, oppressa est, multis eorum milibus, a
Gallo Caesare trucidatis, Dio, Caesarea, Tiberiade, aliisque illorum urbibus exustis.
Sed idem Gallus ad principale culmen inspirato cultu provectus, ultra terminos potestatis delatae procurrens, asperitate
nimia cuncta foedabat. Cuius asperitati uxor grave accesserat incentivum, germanitate Augusti turgida supra modum,
Megaera quaedam humani cruoris avida, nihil mitior quam maritus; qui paulatim eruditiores facti processu temporis ad
nocendum, per clandestinos versutosque rumigerulos compertis leviter addere quaedam male suetos, falsa et placentia
sibi dicentes, affectati regni, vel artium nefandarum calumnias, insontibus adfingebant. Quibus [Orig: Queis] cum multi
occidissent, Constantius nuper receptis in foedus Alemannis securior, Gallum sororemque ad se venire multis fictisque
blanditiis hortatur.
Constantina metuens, licet germanum, saepe cruentum tamen, profecta cum Bithyniam introisset, absumpta est vi
febrium repentina, Gallus scelerum conscientia ultima formidans, principem locum, si qua potuisset, copia, afectabat:
sed proximorum perfidia, et truculentiam eius levitatemque et altiorem Constantii fortunam horrentium, deserebatur.

