Constantinopolitano Episcopo potestatem in Oriente tribuerat, parem illi, quam Leo Romanus in occiduis sibi asserebat
provinciis.
Ea definitio Leoni Papae vehementer improbata, publicisque ad Ecclesias Epistolis impugnata est, seminarium
perpetuae dissensionis: longiusque per ambitionem alienandis a se Christianis, quam unius alteriusve dogmatis
coniuncti suffragio fuerant. Quare nihil mirum, si imperii quoque mundani convulsa est compages. Peremptis enim
Valentiniano Aetioque, soluti metu Barbari, passim volitare, et tamquam laxatis vinculis discerpere Rem publ. coepere.
Franci, sive a ferocia, sive a Francione dicti duce, ex Asia olim in Germaniam variis delati casibus, post Feramundum
et Clogionem Reges, Meroveo parebant, quo duce Parisios, eamque Galliae partem, quae deinde Francia dicta est,
occuparunt; Visigothi Theodorici regis ductu Hispaniam subegerunt, victis acie Suevis.
Roma Maximus Eudociam Theodosii filiam, coniugem Valentiniani, in matrimonium adscivit suum, imperiumque
simul et torum armis rapuit. Sed cum imprudenter aperuisset Imperatrici, suo consilio Valentinianum interemptum,
vindictae cupida mulier Gensericum ex Africa accersit occultis litteris, communi pernicie privatum dolorem solatura.
Gensericus occasione usus, Romam advolat classe valida. Maximus ab exercitu imparatus, in fuga lapidatur, Principes
diffugiunt, urbs traditur Genserico. Ea per XIV dies diripitur, deformaturque: Eudocia cum filiabus Placidia et Galla
Eudocia, multisque captivorum milibus asportatur in Africam, Romanum imperium a ferrea qua pollebat, firmitate in
testaceam fragilitatem decidit.
Super haec Burgundiones Lugdunensem Galliam, Aquitaniam Gothi pervadunt, neque ea pars Galliae Romanis
remanet integra, quam Rheni fluenta atque amnis Ligeris determinant. Cum Franci in dies regni sui pomoeria dilatarent,
Gensericus perpendens, bilem se movisse Martiano, ob spoliatam nefarie Romanam urbem, abductasque reginas,
filiarum Valentiniani alteram filio suo Hunerico iungit, alteram Placidiam, cum matre remittit ad Martianum,
page 326, image: s326
quam ille Olybrio tradidit patricio in matrimonio habendam. Procopius ad Leonem demum remissas eas affirmat.
Crediderim ad Martianum destinatas, eo mortuo ad Leonem pervenisse. Interim Avitus in Gallia sumit imperium, invito
Martiano, sed repulsus ab Romanis, et a Ricimero Suevo militiae magistro comprehensus, deponere cogitur purpuram,
fitque ex Imperatore Episcopus Placentiae: neque sic tutus satis, cum in Galliam refugisset, peste aut animi maerore
exstinguitur. Quam subsequitur paulo post Martianus, dum nequaquam se expedit de successore Occidentalis imperii,
Asparis patricii veneno sublatus, anno imperii VII.
LEO I.
LEO I. Thrax aut Dacus genere, studio Asparis Patricii Martiano successit imperio Orientali, Chalcedonensis Synodi,
fideique rectae tenax, ac proinde punitor Alexandrini populi, a quo Proterius Episcopus nefarie interemptus, et
Timotheus Aeluus per seditionem suffectus fuerat. Maioranum creavit militiae magistrum, misitque ad accipiendum
regimen Occidentis; cuius ille reliquias tenuit, varioque Marte defendit quadriennio, necatus tandem a Ricimero, quem
ad expellendos Gallia Alanos, cum exercitu advocaverat. Ostrogothos foedere sibi iunxit Leo; qui Hernacum Attilae
filium, acie victum, in Scythiam repulere, cumque Suevis Hispaniam tenentibus tam diu ambiguis depugnarunt proeliis,
donec tandem ad internecionem eos redegerunt. Ardaricus Gepidarum Rex, qui primus viam monstravit gentibus, ab
Attilae filiorum servitute se in libertatem vindicandi; Daciam a Leone suscepit, Gothi Pannoniam, Alanorum pars
Moesiam inferiorem. Sic filii Attilae, dum inconsulte imperare cuncti cupiunt, omnes simul imperium perdidere.
Ceterum post Maioranum Severus, triennis Imperator fuit, sub quo Ricimer Alanos in Italiam irruentes devicit, Beurgo
rege eorum interempto. Caput Orientalis regni Constantinopolis, oborto ex candela in foro relicta incendio, per
integrum quatriduum arsit; Antiochia, Gallia, aliaeque orbis partes horrendis terrae motibus sunt quassatae: quibus
sedandis Mamertus Viennae Episcopus, maiores instituit Litanias, postea in consuetudinem receptas sempiternam, ut
sexta post Pascha hebdomada agerentur. Sed sublato Ricimeri fraude etiam Severo, rogatus a Romanis Leo direxit
Anthemium in Italiam, cuius ducta filia Ricimer paulo diutius acquievit, victusque est interim Gensericus navali
proelio, qui omnes prope imperii partes praedae habebat adeo, ut quocumque ventus ageret, impressiones faceret
impune. Sed cum iam Sardinia et Tripolis essent receptae de Vandalis, Basiliscus frater Verinae Augustae, inertia haut
proditione victoriam corrupit, atque omnis fere classis mille navium in potestatem venit Genserici. Ricimer vero iam
satis sibi visus habere potentiae, Anthemium Imp. socerum suum Romana in urbe obsidet, eaque capta occidit, post
annos quinque dominationis, paucisque post diebus ipse moritur, perbrevi gaudio usus victoriae nefandae. Successit
Anicius Olybrius, qui quarto mense decessit, eodem tempore, quo Leo Imperator crebris Asparis patricii flagitationibus
evictus, filium eius creavit Caesarem indignante admodum populo, nec ferente Ariana infectum haeresi Dominum.
Quare Leo, insidias expertus Asparis, ipsum filiumque eius Ardaburium interemit, atque Leoni puero, suo ex Ariadna
filia nepoti, legavit imperium, Zenonis generi sui spreta corporis animique deformitate.
Post Olybrium Ravennae renuntiatur Imperator Glycerius, favore Gothorum, quos datis muneribus demulsit, ne Italiam
irrumperent. Iisdem artibus Leo Imper. ab occupanda eos Graecia vertit, qui paulo post decessit ventris confectus
profluvio, annos dominatus XVII.
page 327, image: s327
Designabat Iulium Nepotem Imperatorem Occidentis, qui classe advectus in Italiam, movit potestate sua Glycerium,
atque Episcopum Salonensem fecit in Dalmatia, quinquennio purpura usum.

