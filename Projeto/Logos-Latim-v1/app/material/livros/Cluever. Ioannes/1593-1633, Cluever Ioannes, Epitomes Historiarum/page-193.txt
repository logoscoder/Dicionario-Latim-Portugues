Aetii, in animo quidem habuit Bonifacius pellere Africa, quos introduxerat, Vandalos, sed inferior proelio Romam
venit, victoque acie Aetio, tantarum fraudium magistro, paucis diebus interiectis, morbo exstinctus est, Africa Vandalis
relicta.
Sub hoc rerum turbine beatus Augustinus, Hipponensis Episcopus, ne civitatis suae ruinam cerneret, tertio eiusdem
obsidionis mense, LXXVI vitae annis expletis, ad Christum perrexit, vir cui parem sacra eruditione sequentia saecula
vix tulere, Donatistis, Manichaeis, Pelagianis, Arianis, aliisque Haereticis valide obstiterat, Episcoporum etiam
Romanorum ambitioni, qui causas transmarinas, ad suum trahere tribunal conabantur, Apiariumque presbyterum ab
Africanis Episcopis damnatum, de integro iudicari Romae postulabant, prolato ad id Nicaeni Synodi canone, qui
requisitus in archivis Ecclesiarum Orientalium nusquam comparuit.
Ita Zosimi, Bonifacii, Caelestinique Episcoporum elisa dominatio, statutumque, ut unaquaeque negotia in suis locis, ubi
oriuntur, accipiant definitionem; nec putetur, Deum uni inspirare examinis iustitiam, et innumerabilibus congregatis in
concilium sacerdotibus eam denegare.
Dum ita Spiritus Christi libertatem Africani, et Christi hominis gloriam Ephesini patres tuentur, Iudaei in Creta a
quodam Pseudo-Mose miserabiliter delusi, veritatem sera paenitentia agnovere. Ille enim cum freta eis pervia, sicut
quondam mare rubrum verus Moses, promisisset, plurimos in aquas desilire impulit, mox vorticibus haustos, reliqui
deceptione tam exitiabili emendatiores, relictis maiorum erroribus, Christi crucifixi potentiam coeperunt venerari.
Paulo post Aetius, Hunnorum usus amicitiis, pacem principum, cum recepta interpolatae potestatis usura obtinuit,
dataque Vandalis Numidia, Africae portione, pax cum eisdem necessaria magis quam utilis facta. Aetius Burgundiones,
Litorius Gothos, Theodorico rege Narbonem obsidentes, pacem amplecti coegere.
Porro Imperatori Theodosio coniux erat Athenais, Leontii Philosophi Atheniensis filia, litteris bene erudita, quae ex
baptismo Eudoxiae nomen acceperat. Ex ea susceptam filiam matri cognominem, Valentiniano dedit coniugem,
Constantinopolin profecto: Mater Augusta Ierosolymam ivit anno sequenti, gratificos hymnos ac donaria Christo
oblatura, unde secum catenas Petri retulisse fertur.
Tricesimo deinde anno Theodosii, terrae motus facti sunt ingentes per menses aliquot integros, maximarum praenuntii
mutationum, quibus Res publica tum Ecclesiastica, tum mundana mox laboravit, ac tantum non occidit. Romanum tunc
praesulatum accepit Leo, qui primus in omnes totius orbis Christiani Episcopos dominatum sibi aliquem, velut ex
privilegio Petro dato, coepit arrogare, venerator imaginum et reliquiarum magnus, auctorque verborum canonis: quibus
sanctum sacrificium, immaculatamque hostiam se Deo offerre dicit Sacerdos, Dominicam cenam celebrans. Vir
ceteroquin eruditus, et assertor veritatis adversus Eutychen, a quo tamen deceptus, cum Flaviani improbaret Synodum,
qua Eutyches erat damnatus, maximarum praebuit dissensionum materiam. Negabat Eutyches, Archimandrita
Constantinopolitanus, remanere in Christo incarnato duas naturas, divinam atque humanam, docebatque
page 323, image: s323
ambas in unam contemperatas permixtasque esse. Eum communione privaverat Flavianus Episcopus, quam sententiam
Eutyches a Leone cupiens retractari, effecit, ut temeritatis collegam argueret Leo. Quare Chrysaphii Eunuchi potentia
subnixus haereticus, impetrat concilium fieri Ephesi, ubi praesidente cum militibus Dioscoro Alexandrino, damnatus
est Flavianus Episcopus, absolutus Eutyches. Episcopi qui aderant, metu coacti, placitis Dioscori subscripsere.
Flavianus calce ictus Dioscori, triduo post mortalitatem explevit. Postea Domnus Antiochenus paenitens suffragii, in
stabilimentum impietatis dati, vociferationibus suis accendit iras Theodosii in Dioscorum. Quibus sedandis
Chrysaphius Anatolium Apocrisiarium admovet ad Episcopatum urbis regiae, Pulcheriamque prudentissimam
Theodosii moderatricem fictis criminibus in privatum redigit statum.
Verum Theodosius vix tandem meliora edoctus, Chrysaphium multat exilio, sororemque in aulam revocat. Illa ut erat
sollertis ingenii, ad coarguendam fratris socordiam, componit litteras, quibus Eudocia Augusta Pulcheriae vendebatur,
curataque subscriptione regia, accersitam ad se non patitur redire ad Imperatorem. Interrogata facti tam insolentis,
profert Syngrapham, convincit subscribi a Theodosio litteris non perspectis. At Eudocia in suspicionem adducta
postmodum levitatis, quod pomum ab Imperatore missum comedisse deieraret, cum constaret ab ea datum alteri, pulsa
matrimonio est, ac Ierosolymam magnis cum opibus commigravit.
Ceterum in terrae motu, quem dixi trepidantibus cunctis, adolescentulus quidam subito in aerem sustollitur,
repositusque in terram ait canendum omnibus, Sanctus Deus, sanctus fortis, sanctus immortalis, miserere nostri,
nihilque aliud apponendum; haud obscura invocationis Sanctorum, quae tunc incipiebat, damnatione. Quare cum
passim cantaretur illud, Kyrie eleison, et quae sequuntur, cessavit terrae motus. At religiosa defunctorum veneratio non
ob id cessavit, sed vires acquisivit maiores in dies, donec multiplicatis passim Diis tutelaribus, pene renovatum
adspiceres mutato habitu, paganismum.
Igitur ad ruinam inclinavit imperium, barbaris quaslibet eius partes foede lacerantibus, Theodosio eunuchis avarissimis
habenas permittente Reip.
Primum ergo Gothi, capto Litorio duce, caesoque Valentiniani exercitu, pacem eum poscere compulerunt, tradita parte
Galliae. Aetio autem ibi intento, Gensericus, de cuius amicitia nihil metuebatur, Carthaginem occupavit. Anno sequenti
in Siciliam transiens, magnis eam affligit calamitatibus, missique ab Theodosio duces Areobinda et Anaxillus, dum
longis cunctationibus bellum differunt, Siciliae magis oneri quam Africae praesidio fuere. Paulo post atrocius ingruit
Dei flagellum Attila Hunnorum Rex, Thracias et Illyricum saeva depopulatione vastans, omniaque castella et civitates

