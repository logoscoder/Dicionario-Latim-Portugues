Batas non ferens contumeliam, componit litteras velut ad omnes exercitus scriptas, quibus Hormisda eis mollitiem
exprobrabat, stipendioque militum sueto non parum detrahebat. Quibus velut ab Rege profectis iniuriis irritati Persae in
Barae verba iurant, ac Bynodoes illustrium unus, quem Hormisda in vinculis habebat, a Basta fratre liberatus, catenas
inicit regi, collectoque Persarum senatu, ob crudelitatem, ob mota temere bella, alique scelera, indignum regno
pronuntiat. Ergo interfectis eius uxore et filio, quem successorem destinaverat, Cosrhoem patri invisum constituunt
Regem: Hormisdam privatum luminibus carceri includunt. Cosrhoes aliquantisper benignissime habito patre, cum
perpetuis eius maledictis laceraretur, tandem fustibus eum curavit occidi, eoque facinore sibi totius gentis odium
peperit. Quamobrem desertus a suis, ad Baram declinantibus, admisso equo quam celerrime in Romanorum se castra
recepit. Receptus est a Probo Patricio, ac commendatur Mauritio Caes. iubente ipso per Narseten ducem debellatur
Baras, Cosrhoes in regnum reductus est. Ceciderunt multa Persarum milia, sex milia capit, quos omnes Cosrhoes
occidit, demptis Turcis qui Byzantium ad Imperatorem sunt missi. Horum supercilia in crucis formam composita,
atramentoque fuisse illita narrant, quod eo insigni, ex Christiani cuiusdam persuasione suscepto, famem diram
effugissent. Sed posito tandem bello, profunda Orientem pax occupavit, anno Mauritii octavo. Cosrhoes restitutionem
suam Sergio Martyri acceptam retulit, opinionibus Christianorum parum sanis Antiochiae delibutus. At cum Cagano
Avarum rege continuum fere bellum Mauritio fuit, ancipiti utrinque fortuna gestum, crebrisque interpellatum indutiis,
sed quae ob Sclavinorum depraedationes facile dissolvebantur. Decimo imperii sui anno stratagemate eum depulit
Thracia Mauritius. Fictis enim ad Priscum Praetorem litteris, ut Zurulum constanter tueretur, quoniam in ditiones
Avarum classis esset ab se missa, ad eos effusissime populandos. Caganus interceptis tabellis fidem adhibens,
festinanter ad sua rediit. Sexennio proximo cum Sclavinis certatum, ac vix compressus Caganus ne universis copiis
Sclavinorum ulcisceretur clades. Decimo sexto anno eum irritavit praetor Priscus, Sigidunum repetens, ideoque
Caganus
page 341, image: s341
XI. Dalmatiae civitates depopulatus est, ac Diriziperam Thraciae occupavit. Cum autem mauritius succenseret
legionibus, quod stipendii partes aliquas armis ac veste sibi persolvi abnuerent, Commentioli ducis artibus effecit, ut
plurimos militum caperet Caganus. Iamque habebat XII milia Romanorum Barbarus, ac dimidium saltem numisma in
singula capita petebat, fractus animo, quod pestifera lues uno die septem eius filios absumpsisset. Sed surdas Mauritii
aures pulsavit, seu odio, seu avaritia spernentis tot iacturam militum: Qua re asperatus vehementer Caganus, omnes
occidione occidit, ac pactus L aureorum milia in Pannoniam remeavit. Mauritius Commentiolum ex eo proditionis
accusatum absolvit, petitusque ob id lapidibus a Byzantinis, supplicio affecit auctores contumeliae, renovatoque
Avarum bello, ingentibus potitur victoriis. Sed paulo post cum Theodosii filii, quem Caesarem nuncupaverat, nuptias
peregisset, Monachus quidam strictum circumferens gladium, per plateas exclamavit, Mauritium brevi gladio
periturum. In Nilo fl. species hominum aquatilium apparuere, et cometa maximus multis diebus luxit. Quare cum
preces pro se fieri iussisset Imperator, ut peccatorum suorum in hoc saeculo poenas penderet, visus est sibi in somnis
ante tribunal Christi positus interrogari, ubi vis reddam tibi, in hoc, an futuro saeculo? Respondit ilico, Amator
hominum Domine et iudex iuste, hic, non illo saeculo; traditusque est divino iudicio cum uxore et liberis Phocae militi.
Expergefactus Imperator extemplo advocat Philippicum, suspectum sibi antea insidiarum, ac deprecatus culpam
quaerit, an sciant aliquem inter agmina Phocam militem. Regerente illo, esse iuvenem eo nomine, temerarium quidem,
sed timidum, adiecit Mauritius: Si timidus, et Homicida. Hic Phocas cum strator fuisset Prisci Patricii, Centurionis
nuper locum adeptus contradixerat cumprimis imperio Mauritii, stipendia mutare volentis. Ergo cum iterum parcius
rigidiusque haberet exercitum Imperator, iuberetque in hostili Sclavinorum solo hibernare, atque exinde commeatum et
annonam petere, coorata seditione, Phocas de more in clypeum sublatus salutatur Imperator, ac petrus frater Mauritii,
qui copiis praeerat, in fugam agitur. Accedunt et civiles turbae, Constantinopolitanis Theodosium, aut socerum eius
Germanum, ad imperium deposcentibus. Mauritius castigato filio, dum Germanum e templo, quo confugerat, extrahere
nititur, accensa acrius seditione pellitur urbe; ubi dissidentibus Veneta et Prasina factionibus, Phocas a Prasinis
recipitur, praestitoque iureiurando, se nihil novaturum in fide, a Cyriaco Patriarcha coronatur. Sed quinto die,
exclamante factione altera, vivere adhuc Mauritium, in necem eius commovetur tyrannus, retractumque e fuga
Imperatorem cum quinque filiis ac tribus filiabus, ipsaque Augusta Constantina, Tiberii filia gladio percussit
Chalcedone; Augusta tamen et filiae tunc templi asylo servatae, quinto demum post anno decollatae sunt. Spectato
suorum exitio, Mauritius hanc eximiae patientiae ac humilitatis vocem protulit, Iustus ex Domine, et recta sunt iudicia
tua. Cumque filiolum eius minimum suffurata nutrix, suum pro eo offerret ad necem, non est passus, necatusque
Caesaris infans omnibus excivit lacrimas, Ita ob avaritiam periit, cetera eximius Imperator, adversa laudabilior fortuna,
quam prospera, cum gessisset imperium annis XX.
Roma Italiaque eo regnante variis laborarunt calamitatibus. Saxones quidem, intolerantes Longobardici imperii,
pristinas in Germania sedes repetiverunt; quas cum tenerent Suevi, maiorique parte ultro cedere vellent, illi, ut plane
expellerent Suevos, armis congressi cum iis, ultra XX milia occubuerunt.
page 342, image: s342
At Longobardi, post decennale ducum regimen, ultro sibi regem crearunt filium Clephonis Antharit, augendaeque
dignitati Flavium cognominarunt, Romanorum id nobilissimorum nomen esse edocti. Atque ut novus Rex statum

