generationes, eorum duo sint filii necesse est; sed Ecclesia unum agnoscit Filium Dominum Christum. » Reponit
Cyrillus, aut duas omnino in [0399B] Christo admittendas esse generationes, aut negandum esse ipsum
Incarnationis mysterium. En ejus verba, quae etsi prolixiora, integra tamen damus, cum exinde mira et accurata
argumentandi vis, quam sanctus doctor adversum haereticos adhibuit, appareat. «Igitur duas esse generationes,
minime admittendum censuit. Unam porro nativitatem a nobis esse confitendam asserit, ne duos filios esse
intelligamus, ac si necesse sit, si duae prorsus generationes sint, duos itidem filios inferri. Prodeat ergo et doceat
utram generationem malit admittere, illamne ex Patre ante saecula, per quam nondum incarnatus Deus erat
Verbum, an vero hanc recentem, et ex muliere? Nam si illam dicet solam, illam dico ante saecula et ex Patre; ille
erit utique et quidem solus Filius, qui ex eo secundum naturam est ortus antequam carni et sanguini
communicaret: temere autem ac frustra mysterium incarnationis asseritur, et nullo modo se ipsum exinanivit,
neque subiit servi formam, sed sic permansit, et veram carnis conjunctionem [0399C] hucusque refugit. Sin vero,
qui extremis temporibus ex muliere natus est, is utique dicetur et quidem solus Filius atque etiam solam hanc ex
muliere generationem admittemus: ergo necessario perdidit illud ex Deo Patre Verbum ne sit secundum naturam
Filius. Sed videt prorsus vir Dei 981 amator, quam sint hae sententiae absurdae, et quantopere ad impietatem
vergant. Ut ergo via regia gradiamur, duas dicimus fuisse nativitates, sed unum in utraque Filium, cum in carne
nondum esset, Verbum ex Deo, eumdem vero postea etiam incarnatum, et qui propter nos generationem
secundam subierit. Nam si dixisset, in hominibus oportere prorsus, si duas generationes dicamus, duos esse filios
recte ac vere dixisset: sed quia Christi mysterium et incarnationis ratio aliam viam tenet, et in rebus nostris non
eodem modo conspicitur, cur consuetudine, quae apud nos viget, inspecta, deinde animum ad res admirabiles et
quae rationem superant adjiciens, ad imbecillam [0399D] et stultam infidelitatem manifeste labitur? quod autem
mihi in mentem venit admirari, illud est, cum enim in his verbis confessus esset, Ecclesiam unum Filium
agnoscere, ac subjunxisset, nimirum ipsum illum Dominum Christum, nusquam postea retinuit unum, sed ipsas
res unitas distinguit inter se; ac seorsim utramque ponit, non quid Verbum sit secundum naturam, quid item caro
disquirens, sed hominem et Deum, tanquam sola, ut ipse putat, aequalitate gloriae in unum colligens: quod neque
credibile est cuiquam, neque fieri potest; tantique mysterii rationem ad absurditatem deturbat. »
IV. Unctionem: Spiritus sancti Christo homini ex ipsa unione hypostatica debitam fuisse, non meritis
primum obvenisse ostendit. —Non minus solide refellit Cyrillus argumenta Nestorianorum petita ex unctione
sancti Spiritus a Christo suscepta, ex ejus baptismo ac progressu successivo in gratia et sapientia. [0400A] Et
unctionem quidem cum a Christo homine meritis suis acquisitam fuisse dicerent, illumque sola gratia in Filium
Dei adoptatum exinde probarent, respondet Cyrillus unctionem hanc naturae assumptae non ex meritis, aut
profectu in virtutibus primum obvenisse, sed eidem vi ipsius unionis hypostaticae debitam fuisse, id quod negari
haud posset, quin unio haec tolleretur, Christumque merum hominem fuisse sequeretur. Verba Cyrilli etsi jam
supra § 2, num. 5, relata hic repetere haud ingratum erit. «Nomen hoc Christus (ait in libro ad Reginas num. 12)
quidam nescio quomodo Dei Patris verbo etiam seorsum ac per se, hoc est, ut extra carnem positum mente
concipitur, convenire asserunt: mox vero in illum quoque similiter illud competere contendunt, qui ex sacra
Virgine natus est, prout hic quoque per se separatim subsistere consideratur: postremo ambobus simul perinde ac
uni congruere tradunt, ratione nimirum conjunctionis, ut ipsi loquuntur, [0400B] in unam illos personam
colligante: (Nam verae illius naturalisque unionis, etiamsi unam mysterii hujus viam planam, et ab omni errore
tutam propositam habeant, nulla apud illos habetur ratio;) et haec illorum simulata confessio non est sincera, sed
atri veneni imposturaeque plena. Nam cum divina Scriptura Christum nominans omnia illi divina simpliciter
tribuat, (Novit enim, novit, inquam, illa Dei verbum in humana forma apparuisse, et carnem factum esse) illorum
autem institutum et scopus, qui diversa ab his sentiunt, sit persuadere eum, qui ex muliere natus est, hominem
esse unum quempiam, qui per incrementa, ut dixi, et per propriam, hoc est, humanam virtutem dignum se
praebuerit, qui honorem quoque connexionis cum Dei verbo assequeretur, et insigni praedestinatione eligeretur.
» Tom. IV Conc. col. 698. Dein vero numero immediate sequenti ostendit nomen Christi seu uncti non praecise
Verbo, sed humanitati, utrique tamen propter unionem hypostaticam convenire. «Idcirco (ita [0400C] pergit
Cyrillus) nomen hoc Christus soli quoque verbo, quod ex Deo Patre ortum est, ut seorsim ac per se subsistere
consideratur, convenire asserunt. Nos autem ita sentire aut loqui nequaquam didicimus: quandoquidem tunc
primum verbum Jesu Christi appellationem sortitum dicimus, cum factum est caro; siquidem ob id Christus
vocatur, quia exultationis oleo, hoc est, Spiritu sancto a Deo Patre inunctum est. Quod autem inunctio illa
assumptae humanitatis ratione illi conveniat, id apud recte sentientes in quaestionem non venit: nam si Dei
Verbum Deus est, nulla utique unctione indiget. Nec ullus unquam docuit, Dei Verbum Spiritu sancto inunctum,
aut sanctificatum esse, quasi is secundum naturam ab illo sit diversus, superior et excellentior. Minus namque
sine ulla contradictione a meliori semper benedicitur (Hebr. VII, 7). Quia ergo sanctificatio et inunctio humanae
naturae humilitati congruunt, fit necessario ut Dei Verbum non tum Christi [0400D] nomine donatum sit, cum
etiamnum nudum, hoc est, nondum incarnatum esset, sed tunc demum cum more nostro factum homo, secundum
naturam humanam inunctum est. . . Quodsi absolute alicubi Christus nominatur, mox illud incarnatum intelligas:
et si verbum audias, peracta jam incarnatione, unitae ipsi carnis non obliviscaris. Porro autem arbitrari, vocem
hanc, Christus, seorsim huic, et seorsum rursus illi convenire, istud, inquam, sentire vel loqui stultum est
40

