num. 14 tom. IV Conc. , col. 602, inquiens: «Respondeat [0375B] illum, qui natura ac vere Filius est, et liber, et
Patris Verbum erat, et in Genitoris forma existebat, ac ei aequalis erat, in homine, quem mulier in lucem edidit,
inhabitasse; atque huc tendere, quidquid de exinanitione, vel humiliatione, vel servilis formae assumptione
usquam traditur. Sed heus tu, quisquis es, eamne tute solam divini Verbi in homine inhabitationem ad
statuendam illam exinanitionem sat esse existimas? nihilque inesse periculi arbitraris, si una hac ratione Verbum
servilem formam suscepisse, talemque humiliationis modum pertulisse statuatur? » Et num. 13 ejusdem epistolae
narrat fuisse quosdam inter Nestorii asseclas, qui hanc exinanitionem aut servilis formae assumptionem non ipsi
Verbo, sed soli homini, quem Verbum sibi unierat, ascriberent; ex quo colligitur illos equidem in exponendis
Pauli verbis pro more haereticorum non nihil ab invicem recessisse; in hoc tamen maxime fuisse concordes,
quod Christum, ut hominem, verum Patris, quin et ipsius Verbi assumptoris servum fuisse arbitrarentur. [0375C]
Audiamus desuper adhuc Theodoretum, qui in reprehensione anathematismi modo primum citati ita ratiocinatur:
«Beatus quidem Paulus, quod assumptum est a Deo Verbo, formam servi appellat: quoniam vero unionem
assumptio praecessit, de assumptione autem disserens idem beatus Paulus, formam servi appellavit naturam
assumptam; non ultra locum habet unione facta servitutis nomen. Nam si idem Apostolus scribens his qui in
illum crediderant, dicebat: Itaque jam non est servus, sed Filius: et Dominus discipulis: Jam non dicam vos
servos, sed amicos; multo magis primitiae nostrae naturae, per quem et nos adoptionis donum assecuti sumus, a
servi cognominatione liberatus est. Deum igitur fatemur etiam ipsam servi formam, et credimus Prophetae etiam
puerum Emmanuelem appellanti, et natum puerum magni consilii angelum, ac admirabilem consiliarium, et
Deum fortem, et potestatem habentem, et principem pacis; patremque futuri saeculi. [0375D] Verumtamen idem
Propheta etiam post unionem praedicans assumpti naturam, servum appellat eum, qui est ex semine Abrahae, sic
dicens: Servus meus es tu, Israel, et in te glorificabor (Isaiae XLIX). Et iterum: Sic inquit Dominus, qui formavit
me ex utero servum sibi, etc. » Fatetur equidem hoc loco Theodoretus, hominem assumptum facta unione
servum dici non debere, cum propter hanc unionem Dei et Filii appellatione honoretur. Attamen si spectetur
Christus praecise qua homo, servum eum nihilominus nominandum esse, et hujus etiam opinionis fundamentum
in verbis Isaiae se deprehendisse existimat, minime ponderans necessario duas in Christo sequi personas, si
eidem, ut homini, veram proprieque dictam servitutem ascriberet.
XIV. Principia ista ideo potissimum statuebant Nestoriani, ut confusionem naturarum in Christo
evitarent. —Et haec demum potiora fuere Nestorianorum principia, hae notabiliores eorum assertiones, quas eo
[0376A] lubentius adoptarunt, quo securius fortiusque Appollinaristarum impetus illis reprimi sibi visi sunt.
Licet enim jam antecedenter in pugna adversus Arianos ad similes inter divinam humanamque distinctiones
quidam delapsi essent, proximius tamen tum erat contra Synusiastas in sinu Apollinaris natos certamen; et cum
isti carnem Verbo consubstantialem esse vellent, naturarum inde confusionem inducentes, omni argumentorum
vi illarum differentia etiam post unionem propugnanda erat. Et fuit is etiam praecipuus scriptorum, quos 967 in
decursu hujus paragraphi e coetu Nestorianorum citavimus, scopus, quamvis incaute jaculando ultra eum
progressi sint. Auctor libri contra Synusiastas id satis aperte innuit, dum loco saepius citato ait: «Si quis velit
abusive Filium Dei Deum Verbum filium David nominare propter Dei Verbi templum, quod ex David est,
nominet; et illum, qui est ex semine David, Filium Dei gratia, non natura appellet, naturales patres non ignorans,
[0376B] neque ordinem subvertens, neque eum, qui incorporalis est, etiam corpus dicens, et ante saecula ex Deo
et ex David. Corpus non est incorporale; quod est deorsum, non est de sursum; quod est ante saecula, non est ex
semine David; quod passum est, non est impassibile; nec enim ista ad eumdem intellectum obvertuntur; quae
sunt corporis, non sunt Dei Verbi, et quae sunt Dei Verbi, non habet corpus. Naturas confiteamur, et
dispensationes non abnegemus. » Vides quomodo hoc loco auctor iste filium ex Maria genitum gratia tantum Dei
Filium esse statuat, et quidem ex ea ratione, quod, quae sunt Verbi, non debeant attribui corpori, nec vicissim
proprietates corporis Verbo ascribi; quo sane nihil aliud intendit, nisi errorem adversariorum suorum refutare,
qui corpus Christi Verbo consubstantiale dixerant, utriusque proin naturas in unam confundentes. Unde et inquit:
«Naturas confiteamur, et dispensationes non abnegemus. » Eamdem naturarum confusionem adversariis suis
exprobrat Theodorus libro quarto contra [0376C] Apollinarium ita disserens: «Vestras igitur leges sequentes, et a
tua sapientia constitutam obversionem, imo magis subversionem suscipientes, age, omnia simul confundamus, et
nulla jam sit discretio, nec Dei formae, nec servi formae, nec Dei templi, nec ejus, qui in templo habitavit, nec
ejus, qui solutus est, nec ejus, qui suscitavit, etc. » Tom. IX Conc. col. 206, num. 8. Et apertius adhuc libr. tertio
contra Apollinar. col. 203, num. 1: «Non tamen existimandum nobis est Deum de Virgine natum esse: nisi forte
idem existimandum nobis est, et quod natum est, et quod est in nato templo, et qui in templo est Deus Verbum. »
Et paulo infra: «Si igitur cum carne eum natum esse dicunt; quod autem natum est, Deus ex Deo et
consubstantialis Patri est, necesse est, hoc et carnem dicere. » Nestorius ejusque fautores multoties hanc ipsam
naturarum confusionem sancto Cyrillo aliisque catholicis objecerunt, eo quod isti Verbum ex Maria natum esse
dicerent. [0376D] Nestorius quidem in epist. ad Coelestinum papam, Tom. IV Conc. col. 1022, ait: «Unde et nos
non modicam corruptionem orthodoxiae apud quosdam hic reperientes et ira et lenitate circa aegros quotidie
utimur. Est enim aegritudo non parva, sed affinis putredini Apollinaris et Arii. Dominicam enim in homine
unionem ad cujusdam contemporationis confusionem commiscent, adeo ut quidam apud nos clerici . . . tanquam
25

