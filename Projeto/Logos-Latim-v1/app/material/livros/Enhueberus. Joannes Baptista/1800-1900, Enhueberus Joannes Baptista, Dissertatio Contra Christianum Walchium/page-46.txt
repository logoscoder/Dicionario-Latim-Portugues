inquit, credit in me, non credit in me, sed in eum qui misit me (Joan. XII, 44). Et qui videt me, videt eum qui
misit me (Joan. XIV). Et rursum: Credite in Deum, et in me credite. » Tom. IV Conc. col. 866. Eumdem ergo,
quem sacra Virgo genuit, hanc mundi reconciliationem perfecisse ex recta fide docebat Cyrillus, quod tamen dici
haud posset, si secundum Nestorianorum expositionem Verbum in homine assumpto tantummodo habitasset, ac
vere et hypostatice sibi illum non uniisset; cum nec Verbum, nec homo assumptus, si separatim spectentur,
satisfactionis praestandae, mundique reconciliandi capaces fuissent. Demum et respondet Cyrillus ad illos
loquendi modos, quibus adversarii hominem ex Maria genitum hominem Deiferum, aut Dominicum dixerant,
rursumque probat, ex iis personarum divisionem sequi, [0409B] ac Christum, si Deifer dicatur, merum hominem
censendum, simulque veram Verbi incarnationem negandam esse. Opposuit huic errori anathematismum
quintum, ibique condemnat eos qui dicere audent, Christum hominem Deiferum, ac non potius verum Deum
esse, utpote unicum ac naturalem Filium; id quod magis dein explanavit in declaratione hujus anathematismi
dicens: «Impiorum dogmatum inventores, Nestorius, et qui illum sectantur, aut eadem cum illo sapiunt,
incarnationis quidem vocem confiteri se simulant, attamen Dei Verbum secundum veritatem incarnatum, hoc est,
manendo, quod erat, hominem nostri similem factum esse negant. Affirmant autem unigenitum Dei Verbum in
homine ex sancta Virgine nato perinde ac in uno aliquo ex sanctis inhabitasse, ita ut jam non oporteat confiteri,
quod unus sit Christus et Filius, et Dominus, et adorandus, sed tanquam homo per se et separatim intellectus, ob
solam copulationem in unione dignitatis honoratus simul adoretur et conglorificetur. Habitat [0409C] quidem in
nobis omnium Deus per Spiritum sanctum. Dixit enim jam dudum per unum e sanctis prophetis: Quoniam
inhabitabo in eis, et inambulabo; et ero ipsorum Deus, et erunt mihi populus (Levit. XXVI, 12; II Cor. VI, 16).
Scribit et beatus Paulus quoque: Nescitis quia templum Dei estis, et Spiritus Dei habitat in vobis (II Cor. III). Et
ipse Christus de sanctis suis prophetis, sive de sanctis qui antecesserant, ait: Si illos dixit deos, ad quos sermo
Dei factus est, quem Pater sanctificavit, et misit in mundum, vos dicitis quia blasphemas, quia dixi: Filius Dei
sum (Joan. X, 35). Sed non ita Deus in Christo habitat sicut in nobis. Erat enim natura Deus, nobis similis factus,
unusque ac solus Filius, etiam cum caro factus est. Quicunque igitur Deiferum hominem eum esse dicere audent,
ac non potius Deum hominem factum, necessario in propositum anathematismum incidunt. » Tom. V Conc. col.
11. Et in defensione ad reprehensionem Theodoreti ait: «Dicimus [0409D] enim nos, non debere ab aliquo
Deiferum hominem nominari Christum, ut non sicut unus sanctorum intelligatur, sed magis Deum verum illud
Verbum Dei, quod factum est homo, et incarnatum est. » Et interjectis quibusdam: «Obstupesco autem, quod
cum ubique Deum esse Emmanuelem affirmet, in his deprehenditur illi propheticam mensuram tribuere.
Hominem enim Deiferum eum esse dicit, ut videatur similis nobis, qui per sanctum Spiritum Deum omnium
habemus in nobis habitantem. Habitat enim in cordibus nostris, et sumus templa Dei viventis. Neque idem fuerit
dicere, Verbum factum esse hominem, et putare, Deum habitare in homine. Nam etiamsi vera est beati Pauli vox,
quod complacuit in ipso habitare omnem plenitudinem deitatis corporaliter, id est, non per habitudinem, attamen
unum inquit esse Deum Patrem et unum Dominum Jesum Christum, per quem omnia. Praeterea dixerit aliquis,
etiam in homine habitare spiritum ejus: unde et de [0410A] nonnullis scriptum est: Eos autem, qui inhabitant
domos luteas (Job. IV, 19); ex quibus et ipsi de eodem luto sumus: et tamen unus intelligitur, et est secundum
constitutionem homo, ex carne et rationali anima illam inhabitante. Quare igitur non cessat rectam minimeque
perversam fidei rationem conturbare? Aliquando enim unum dicit Christum et Filium et Dominum, eumdem
Deum simul et hominem; aliquando vero prophetarum mensuram ei dans, Deiferum hominem appellat; ignorans
fortassis quod illum nobis aequalem faciat; siquidem non est vere Deus, sed templum potius, utpote in quo
habitet Deus Verbum, sicut et in nobis. » Ibid. col. 111 et 114.
987 X. Si Christus quatenus homo praecise dicatur pontifex noster, meritum redemptionis nostrae
auferri ait. Et si pro se quoque sacrificasse asseratur, eum etiam peccato fuisse obnoxium probat. —
Argumentum, quod Nestoriani ex pontificia Christi dignitate [0410B] ejusque sacrificio desumpserant, explodit
Cyrillus dicendo verum jam non esse quod Deus per Filium suum mundum redemerit, quin et omne sacrificii pro
nobis oblati meritum destrui, si solus homo assumptus, et non ipsum potius Verbum in natura sibi unita
confessionis nostrae pontifex et apostolus dicatur: insuper ex eo quod homo ille pro se ipso quoque sacrificasse
statuatur, sequi eum cum caeteris hominibus peccato obnoxium fuisse, secus ac Scripturae de illo docent. «Tu
vero (ait ad Nestorium lib. III) stulte formidas, et illi (Verbo) tribuere et nomen et rem apostolatus ac sacerdotii,
nescio qua de causa erubescis. Num enim ipsum convenire putas homini illi ex muliere tanquam ab illo diverso,
simplicem, ut ipse putas, conjunctionem habenti, et solius dignitatis aequalitatem? Quomodo igitur jam ipsum
Verbum, quod Deus erat, nostras res juvisse cernitur, si per alium quoque ad Deum ac Patrem adducti sumus?
Non enim jam per ipsum accessum habuimus, sed fuit mediator noster homo nostri similis, [0410C] fictum
habens divinitatis nomen. » Tom. VI Oper. fol. 64. Et fol. 93 ita argumentatur: «Indiget igitur hostia pro suis
delictis, quisquis peccati reus tenetur: et obtulit seipsum Christus pro genere secundum carnem, hoc est. pro
nobis, non autem pro seipso, cum peccato superior esset, utpote Deus: nam si propter se est immolatus, ergo non
soli nos ejus sanguine empti sumus, secundum scripturas, sed nobiscum erit et ipse redemptus, neque juxta Isaiae
vocem: Dominus tradidit ipsum peccatis nostris (Isai. LIII), sed pro suis etiam datus. Ubi enim est hostia et
oblatio, ibi prorsus remissio peccatorum. Decepit igitur totum orbem terrarum beatus Paulus, qui de illo scripsit:
46

