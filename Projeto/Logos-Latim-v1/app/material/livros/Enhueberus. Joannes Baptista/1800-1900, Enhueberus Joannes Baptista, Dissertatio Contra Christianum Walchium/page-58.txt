ait: «Quod vero, ut praediximus, gestare eum divinitatem dicis, audi quid pro hoc mercedis accipias a sanctis et
catholicis viris, qui contra hanc haeresin tuam multa disputare solebant: Si quis, inquiunt, praesumit dicere
Deiferum hominem Christum, et non potius Deum vere esse, sicut Filium unicum natura, secundum quod factum
est Verbum caro, et communicavit proxime nobis sanguine et carne, anathema sit. Haec enim est hic in praesenti
merces laboris tui. Qualis autem futura sit ab eodem ipso, quem in tantum humiliare niteris, ut omnem ei
veritatem filietatis et potestatem deitatis adimere coneris, tu ipse probabis, quando ante tribunal judicandus
adstabis. Subjungunt quoque praefati Patres, de eadem re dicentes: Non sicut in nobis inhabitat Deus, sic est in
Christo; Deus enim erat ipse naturaliter apparens secundum nos, unusque et solus Filius, et quando factus est
caro. Qui igitur praesumunt dicere [0428D] deiferum hominem eum esse, et non potius inhumanatum Deum,
necessario succumbunt anathemati. »
XXIV. Ad assertionem quod Christus, qua homo tantum, pontifex seu advocatus noster sit, et pro se
quoque oraverit. Verba Felicis. —Alterum quoque argumentum, quod Adoptiani ex munere pontificis et
advocati, simulque ex oratione Christi mutuaverant, ut Christum hominem non nisi nuncupativum Deum esse
probarent, cum Cyrillo solvit Alcuinus, aitque primo nomen propitiatoris verum Deum supponere, qua quidem
ratione innuit solum hominem tanti haud esse meriti ut pro peccatis nostris satisfaceret, ac proin omne sacrificii
in cruce pro nobis oblati meritum evacuari, nisi illud ipsum Verbum in natura assumpta fecisse statuatur. En ejus
verba ex libr. V contra Felicem num. 7: «Proponit itaque (Felix) sententiam de epistola evangelistae, ubi ait:
Advocatum habemus apud Patrem Jesum Christum justum: et ipse est propitiatio pro peccatis nostris [0429A] (I
Joan. II, 1): quam ita a te intelligendam asseris: Advocatus, inquis, idem est, qui et mediator, qui propter culpas
delinquentium apud Patrem intercedit, quod non de Deo vero, sed de homine assumpto sentiendum est. Quare
autem non intelligis, 998 quod evangelista eumdem propitiatorem dicit, quem advocatum, dum ait: Advocatum
habemus apud Patrem Jesum Christum justum, et ipse est propitiatio pro peccatis nostris. In eo, quod advocatum
eum nominavit, hominem designat: quod vero propitiatorem, Deum demonstrat. » His certe verbis insinuat
Alcuinus passionem equidem, mortem, caeterasque actiones naturae humanae a Verbo assumptae per se
loquendo esse hostias seu sacrificia pro redemptione nostra Patri oblata; hanc tamen minime perfici, nisi a
persona Verbi pretium seu meritum proportionatum tum ad delenda infinita debita, tum ad promerendam
aeternitatis gloriam sortiantur, ut proin non solus homo assumptus, sed ipse Filius aeternus aeterni [0429B]
Patris in natura sibi unita pontifex, advocatus, ac mediator noster censeri debeat. Praeterea jam num. praecedenti
notavimus, existimasse Alcuinum, et jure quidem, Christum non esse in rei veritate Redemptorem nostrum, nisi
et verus Deus sit. Quod vero assertionem spectat, qua Felix et Elipandus Christum pro se quoque orasse aut
sacrificasse affirmabant, arguit eos Alcuinus, inde necessario inferri, Christum peccato, aliisque defectibus
obnoxium fuisse. «Sed quia longum est (ita discurrit libr. VII contra Felicem num. 15) cuncta tuae pravitatis
argumenta discutere, de hoc tibi respondere in praesenti sufficiat, quod Filium Dei hominem factum verum
Deum per hoc maxime negare coneris, quia pro se legitur orasse, sicut et pro nobis. Quod ubi legisses, prorsus
ignoro, scilicet Filium Dei pro se, sicut pro nobis orasse. Nam quid sibi praestare ipse non potuit, cui omnia dedit
Pater in manus (Joan. III, 55)? Vel cujus peccati veniam a Deo postulare putandus est, qui peccatum non fecit,
nec dolus inventus est in ore ejus (Isa. LIII, 9; I [0429C] Petr. II, 22)? Nos namque, qui Deum indesinenter orare
jubemur, habemus sine dubio, quod nobis ab eo dimittatur. Christus vero, quid sibi dimitti postularet, qui
unquam nihil fecit, quod ei dimitti potuisset? » Eadem ratione etiam argumentatur Paulinus Aquileiensis libr. I
contra Felicem cap. 30, dicens: «Porro si sibi, vel pro se oravit, sibi et pro se est natus, et passus, et mortuus, et
sepultus; pro se etiam proprium sanguinem fudit. Nihil ergo habuit amplius, quam purus homo, si pro se
necessitate cogente oravit. Ita etiam et tu causaris, secundum carnem non fuit profecto (sicut ipse per prophetam
testatur) inter mortuos liber; nec ab illa massa perditionis et lege peccati immunis exstitit natus. Quod suspicari
ab omni corde divina avertat clementia. »
XXV. Ad argumentum ex passione desumptum. —Ex eodem fere principio respondet Alcuinus
adversariis suis, cum Christum hominem nomine tenus [0429D] tantum Deum esse ideo dicerent, quod Deus
verus pati nequeat. Et imprimis quidem ostendit, totum reconciliationis humanae per sanguinem, mortemque
Jesu Christi factae meritum in eo fundari, quod ipsum Verbum divinum haec omnia in natura assumpta
sustinuerit. Huc certe respexit, dum lib. VI contra Felicem num. 9 verba sancti Leonis recitavit dicentis in epist.
28 ad Flavianum cap. 3, necessarium omnino fuisse ad redimendum genus humanum, ut ipse Filius divinus
appareret in carne, et in illa, etsi de se impassibilis pateretur. «Et ad resolvendum (verba sunt sancti Leonis)
conditionis nostrae debitum natura inviolabilis naturae est unita passibili, ut quod nostris remediis congruebat,
unus atque idem mediator Dei et hominum homo Christus Jesus et mori possit ex uno, et mori non possit ex
altero. In integra ergo veri hominis perfectaque natura verus natus est Deus, totus in suis, totus in nostris. Nostra
autem dicimus, quae in nobis ab initio [0430A] creator condidit, atque reparanda suscepit, etc. » Pergit dein
Alcuinus: «Unus idemque est in duarum conjunctione naturarum Dei Filius, non adoptionis gratia, sed
proprietatis persona. Unus unigenitus et primogenitus, non alter unigenitus, et alter primogenitus. » His addit
textum sub nomine divi Augustini, quem quidem unde desumpserit, haud constat. Sic autem habet: «Unde
58

