animae: sed unus ex utriusque unione constat homo: neque vero, quia ex duabus naturis homo compositus est,
duos putare debemus homines, qui unus est, sed unum eumdem per compositionem, ut dixi, qui ex anima constat
et corpore. Nam si negaverimus ex duabus diversisque naturis unum ac solum esse Christum, qui post unionem
dividi non possit, dicturi sunt, qui cum recta fide bellum gerunt: si totum una est natura, quomodo factus est
homo, quamve carnem propriam fecit? etc. » Tom. V, part. II, fol. 536 et seq. Cumque offensi fuissent quidam,
quod dixisset Cyrillus unam naturam incarnatam, in altera ad Successum epistola mentem suam desuper apertius
dat dicens: «Rursus ignorant, qui recta pervertunt, [0415D] unam revera esse naturam Verbi incarnatam. Si enim
unus est Filius, ille natura ac vere, illud ex Deo Patre Verbum ineffabiliter genitum, qui deinde secundum
assumptionem carnis non inanimatae, sed intelligente anima praeditae prodiit homo ex muliere, non propterea in
duas personas, duosque filios dividetur, cum permanserit unus, non tamen sine carne aut extra corpus, sed ipsum
proprium habens, per unitatem quae distrahi nullo modo possit. Qui autem hoc dicit, is nullo prorsus modo
permistionem aut confusionem, aut ejusmodi aliud significat: neque id rursus tanquam ex necessaria ratione ullo
modo consequetur. Nam etiamsi unus dicatur a nobis unigenitus Filius Dei incarnatus, et homo factus, non
propterea permistus est, ut illi putant, neque in carnis naturam transiit Verbi natura, neque rursus natura carnis in
Verbi naturam: sed cum utrumque in sua proprietate naturali permaneat et consideretur, juxta rationem paulo
ante redditam, ineffabiliter et inexplicabiliter [0416A] unitum, unam nobis Filii naturam ostendit, sed, ut
diximus, incarnatam. Non enim ipsum, unum, in his solis quae secundum naturam simplicia sunt, vere dicitur,
sed in his etiam quae sunt per compositionem conjuncta, cujusmodi est homo ex anima constans et corpore. Nam
ejusmodi res cum alterius sint speciei, et minime ejusdem inter se essentiae, tamen cum unitae sunt, unam
hominis naturam absolvunt; quamvis adsit in compositionis ratione differentia, secundum naturam rerum ad
unitatem concurrentium. Supervacue igitur ratiocinantur qui asserunt, si una sit natura Verbi incarnata, prorsus
consequi permistionem atque confusionem factam fuisse, imminuta nimirum atque subtracta hominis natura.
Neque enim imminuta neque subtracta est, ut aiunt: nam ad plenissime declarandum quod sit factus homo, satis
est fateri illud fuisse incarnatum. Hoc enim si a nobis taceretur, haberent locum aliquem eorum calumniae: cum
vero necessario subjunctum [0416B] sit, incarnatum esse, ubinam ullus imminutionis, subtractionisve modus
relictus est? » Ibid. f. 142 et 43.
XIV. Ex loquendi modis quos adhibebant Nestoriani necessario inferendas esse duas personas
demonstrat. Verba Nestorianorum. —Quod spectat loquendi modos a Nestorianis, ut differentiam naturarum
efficacius exprimerent adhibitos, cum nempe passim, ubi de Verbi incarnatione loquebantur, inter hunc et illum
distinguerent, merito ipsis exprobrat Cyrillus, nihil dici potuisse, quo apertius personae unitas in Christo
destrueretur, uti revera cuilibet rem vel obvie consideranti patet. «Quandoquidem (ait lib. De Fide ad
Theodosium) unum Christum in duos secernunt, et crassa quadam separatione inter hunc et illum inducta,
utrumque seorsum ac quasi per se stare contendunt; et alterum quidem, eum nimirum qui ex Virgine natus est,
perfectum hominem; alterum rursum ipsum Dei Patris Verbum esse dicunt; non quid inter Dei et carnis naturam
intersit distinguentes, neque intra solos discrepantium naturarum [0416C] terminos consistentes: ita enim a
veritate non aberrarent: alia enim carnis, alia rursus Verbi est natura. At hi alterum seorsum ac per se, tanquam
merum hominem statuunt; alterum vero ut verum naturalemque Deum nominant . . . Ad verbum autem hunc in
modum scribere ausi sunt: Hic siquidem (nempe Dei Patris Verbum) verus et naturalis est Filius; ille vero (puta
Virginis natus) aequivoce Dei Filius dicitur; et paulo post iterum: Utique Dei Verbum non est homo, sed
hominem assumpsit. Quandoquidem Unigenitus jam inde ab initio per se, Dei omnium opificis Filius est: homo
autem, quem suscepit, cum natura Deus non sit, propter eum, a quo assumptus est, qui verus Dei Filius est,
eodem cum ipso nomine appellatur. » Tom. IV Conc. , col. 626. Jure abs dubio dixit Cyrillus crassam per hosce
loquendi modos, per distinctionem scilicet inter hunc et illum, separationem induci, cum nemo non videat
pronomina hic et ille non utique de naturis, sed plane [0416D] de personis intelligenda esse, ac proin si in Verbo
incarnato sit hic et ille, duas quoque in ipso personas admitti, vel potius veram incarnationem Verbi negari, ut
alibi saepius monet Cyrillus. Hinc et Vigilius papa in responsione ad capitulum 20 Theodori eadem ratione inter
illum et illum distinguentis, ut supra § 2, num. 15 vidimus, ait: «In suprascripto vigesimo capitulo, ubi octavus
psalmus videtur exponi, et nudus homo (sicut et in aliis jam dictum est) Christus asseritur, et divisus a Verbo
monstratur, et dualitas inducitur personarum. » Cumque et ipse arbitraretur veram incarnationem in Theodori
sententia subsistere haud posse, in hunc modum pergit: «Quae si quis ita sapit, . . . et non ita in Christo Domino
duas naturas indivisibiliter et inconfuse unitas intelligat, ut manente differentia earumdem naturarum, ipse unus
atque idem verus sit Dei et verus nominis Filius, anathema sit. » Tom. IX Conc. , col. 76.
XV. Unde fucatam censet eorum professionem de [0417A] unitate personae. —Nec excusandos ab hoc
errore Nestorium aliosque judicat Cyrillus, licet unitatem personae in Christo non una vice depraedicarent. Id
enim verbotenus tantum ab iis fieri, talemque professionem alienissimam esse a principiis, quae alibi semper
adoptaverant, solidissime commonstrat. «Ipsum Verbum (ait lib. II adversus Nestorium) ex Deo Patre
substantialiter natum nostri similem factum esse dicimus, et incarnatum et hominem factum, hoc est, sibi corpus
sumpsisse ex sancta Virgine, et suum illud fecisse: nam hoc modo fit, ut vere unus sit Dominus Jesus Christus,
50

