citavimus, sollicite admodum dogma de Verbo incarnato explicatur, ac ad initium [0359B] saeculi septimi turbas
haud leves, quas singulari synodo Hispali celebrata compescere oportuit, per haeresis Eutychianae asseclas
fuisse in Hispania excitatas historici plures testantur. Joannes Vasaeus in Chronico Hispaniae, tom. I Script.
Hispan. Illustr. , fol. 682 cit. edit. , ita scribit: «Anno Sisebuti septimo, mense Decembri, celebratum est Hispali
concilium secundum ab octo episcopis, praesidente sancto Isidoro, contra Acephalos haereticos, qui duarum in
Christo naturarum proprietatem negabant ita dictos, quod nullus inveniatur auctor, a quo sint orti. Interfuit huic
synodo episcopus quidam Syrus, acerrimus praedictae haeresis propugnator, qui post disputationis pertinaciam
argumentis sancti Isidori et aliorum sanctorum Patrum convictus ad rectam et orthodoxam fidem conversus est,
ut ex duodecimo capite ipsius concilii constat. » Lapsus quidem non nihil est historicus iste, dum haereticos
Acephalos ita dictos refert, eo quod nullus inveniatur auctor, a quo sint [0359C] orti, cum alia prorsus sit hujus
nominis ratio, prout ex historia Eutychianismi cuilibet palam est, quoad substantiam tamen vera cum scripsisse,
dubitari nequit, cum apud caeteros rerum Hispanicarum scriptores eadem plane legantur. «Hispali octo
episcoporum conventus habitus est (ait Mariana fol. 203) Sisebuti regno, anno septimo, Isidoro praeside. In eo
conventu Acephalorum secta explosa est, quae pridem in Oriente compressa, in Hispania resurgere coeperat,
Syri cujusdam episcopi opera et fraudibus, etc. » Sed et ipsa concilii hujus Hispalensis ordine secundi acta rem
extra omnem controversiam ponunt, in cujus capitulo duodecimo modo primum relata conceptis verbis narrantur,
in decimo tertio autem doctrina de duplici in Christo natura prolixe exponitur. In subsequentibus deinde
conciliis, praecipue Toletano XI ac XIV, idem dogma pluribus inculcatur; et jam supra notavimus Benedictum
papam fuisse offensum, quod Hispani tres in Christo [0359D] substantias dicerent; donec sensu catholico se ista
asseruisse in concilio Toletano XV anno 688 ostendissent, probassentque, se non nisi ad debellandam efficacius
Apollinaris Eutychisque haeresin talem loquendi modum adhibuisse. Ex quo quidem rursum colligitur multa illis
adhuc temporibus de mysterio incarnationis in Hispaniis disputata, ac superstites fuisse non paucos, contra quos
ejusmodi arma pro tuenda veritate catholica adhibere oporteret.
XXXIV. Migetius eadem haeresi infectus. Hanc denuo impugnat Elipandus. —Hos vero tum penitus
fuisse debellatos, eo minus cogitare licet, quo magis constat quanta confusio haud ita multo post ad initium
saeculi octavi in Hispaniae Ecclesiis per Saracenorum irruptionem orta fuerit, ubi Christiani sub barbarorum
servitute degebant, raraque vel nulla potius fuere concilia, quibus doctrina fidei explicaretur. Profecto in ipsis
Migetii erroribus, quos tanto fervore impugnaverat Elipandus, quidquam dogmati [0360A] Eutychiano affine
latebat, idque non tantum de divinitate Verbi, sed de hujus etiam incarnatione disputandi occasionem praebuit. Et
Eutychis quidem doctrinam quod spectat, illam verbis sequentibus describit Liberatus in Breviario causae
Nestorianae et Eutychianae cap. 11. «Eutyches, inquit, urgente Satana praedicabat Dominum nostrum Jesum
Christum consubstantialem nobis non esse secundum carnem, sed de coelo corpus habuisse; rursusque varians
dicebat: ante adunationem duas in Christo fuisse naturas, post adunationem vero unam factam esse. » Veram
ergo carnem a Verbo fuisse assumptam negabat Eutyches, et ex consequentia doctrinae negare etiam debuit,
posito, quod naturam humanam a divina post adunationem absorptam esse diceret. Porro simile quid etiam
Priscillianistas, quorum placita ex paulo ante memoratis sequebatur Migetius, dogmatizasse, ex sancto Leone
supra citato manifestum est. Capite enim 17 epistolae ad Turribium Asturicensem ad finem in compendio rursum
exhibens [0360B] Priscillianistarum errores ait: «Dei Filius per id, quod ex Virgine ortus, non per id, quod ex
Patre natus est, unigenitus praedicatur (a Priscilliano scilicet) nec vera Dei proles, nec verus partus asseritur: ut
per falsam passionem mortemque non veram mendax resurrectio resumptae de sepulcro carnis habeatur. » Licet
igitur notabilis fuerit differentia inter utrumque haereticum, Priscillianum nempe ac Eutychen, cum prior Filium
ex Virgine natum Patri aeterno consubstantialem, verumque Deum esse negaverit; alter vero de divinitate Verbi
orthodoxe senserit; nihilominus ambo in eo videntur convenisse, quod veritatem assumptae carnis negarent,
adeo, ut Elipandus, postquam Filii consubstantialitatem vindicasset, necesse insuper habuerit, doctrinam
Ecclesiae de vera ejus ex utero beatae Virginis incarnatione tueri. Et tuebatur etiam, prout ex scriptis ejus abunde
patet, speciali zelo, dum in symbolo suo apud Beatum incarnationis mysterium in suis proprietatibus [0360C]
admodum presse describit, dicitque: «Quem (id est, Dei Filium) sacra Scriptura testatur, pro salute humani
generis, deitate exinanita hominem factum, circumcisum, baptizatum, flagellatum, crucifixum, mortuum,
sepultum, servum, 958 captivum, etc. » Unde et in epistola ad Alcuinum ait: «Inimicus et defensor esse
dignosceris, quia dum deitatem Filii Dei vindicare ostenderis ante saecula ex Patre geniti, humanitatem ejus de
utero Virginis susceptam in fine temporis negare videris. » Et num. 7: «Sic enim nefandum presbyterum de
doctrina nefandi Beati audivi auribus meis dicentem: Christus Jesus in maternis visceribus carnem assumens,
non de maternis visceribus trahens, sed carnem sibi novam efficiens. » Idem occurrit in utraque epistola
episcoporum Hispaniae ad episcopos Galliae, etc. , et ad Carolum Magnum data; et in priori quidem inquiunt:
«Ad notionem nostram pervenit lugubris et funesta opinio . . . Beati nefandi Asturicensium presbyteri [0360D] . .
. ob illud, quod carnis adoptio in Filio Dei secundum humanae servitutis formam nequaquam fuisse asserit, nec
veram ex Virgine visibilem formam susceperit. » Et inferius: «Superest, ut quisquis ille adoptionem . . . esse
deneget, sine dubio verum hominem . . . natum fuisse nequaquam affirmat. » In posteriori vero sequentia habent:
«Nefandus presbyter et pseudopropheta asseverat Dei Filium in forma servi deitate exinanita nequaquam ex
15

