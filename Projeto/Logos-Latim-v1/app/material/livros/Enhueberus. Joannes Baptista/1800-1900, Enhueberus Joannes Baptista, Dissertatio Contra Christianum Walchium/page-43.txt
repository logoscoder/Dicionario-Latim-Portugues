ex Deo Patre; et incrementum et profectum, qui ad carnem pertinet, naturae ipsius insipientissime tribuerimus:
age et ad hoc convenientia dicamus, adjiciendo totam epistolae partem . . . Habet autem sic, quod dictum est: et
si audieris, quod profecerit Jesus aetate et sapientia et gratia, ne putes, Verbum Dei sapiens profectu effectum
esse. Commemorabo autem magis, quod sic divinus Paulus scripserit: Christus Dei virtus [0404B] et Dei
sapientia (I Cor. I, 24). Neque rursus illud nugaciter ausis dicere, quod proficere in aetate et sapientia et gratia
homini attribuamus: hoc enim, ut opinor, nihil aliud est, quam dividere in duos unum Christum: sed, sicut paulo
ante dixi, filius, qui est ante saecula, in novissimis saeculi temporibus in Filium Dei praedestinatus esse dicitur,
suae carnis nativitatem sibi appropians dispensative. Sic et existens sapientia ejus, qui genuit, proficere in
sapientia dicitur, quamvis perfectissimus sit, utpote Deus, dum humanitatis proprietates per summam unitionem
in se convenienter suscepit. » Tom. V Conc. col. 47. Demum et Vigilius papa in responsione ad capitulum 12
Theodori, ubi profectus iste successivus de Christo homine asseritur, ait: «In suprascripto duodecimo capitulo
eadem, quae in septimo capitulo videntur exponi, asserendo, Dominum nostrum Jesum Christum per
habitationem sancti Spiritus ad omnia informatum et per tempora ad perfectionem unctionis ejus auxilio
pervenisse. Si quis [0404C] igitur eum non sua deitate perfectum esse credens, sed tanquam purum hominem
unctione sancti Spiritus indigentem fuisse adjutum sapit, docet, credit, aut praedicat, anathema sit. » Tom. IX
Conc. col. 72. Facile ex his quilibet videt, omnia et Cyrilli et aliorum, qui contra Nestorianos pugnarunt,
ratiocinia eo potissimum collimasse, ut ostenderent, ex adversariorum suorum principiis, ex dogmate scilicet
adoptionis in Christo, ac argumentis quibus hanc stabilire conati sunt, unionem hypostaticam, ipsumque proin
Incarnationis mysterium tolli, Verbum divinum in rei veritate naturam humanam haud assumpsisse, nec carnem
factum esse, Christum vero purum hominem existimari debere, eatenus tantum a reliquis distinctum, quod ob
singularem conjunctionem, qua voce veluti tessera sua utebantur Nestoriani, rejecto constanter unionis vocabulo,
in communionem dignitatis ac nominum cum Verbo admissus sit.
[0404D] VII. — Ostendit, si Christus ut homo sit Deus nuncupativus, duas esse personas, nosque
ejusdem cum homine per Verbum assumpto esse dignitatis. Nestorii verba. —Eodem porro argumentorum
genere petebant Cyrillus, aliique alterum quoque erroris Nestoriani caput, quo Christus ut homo, nuncupativus
tantummodo Deus dicebatur, ut num. 8 paragraphi praecedentis vidimus. Et huic quidem assertioni singulariter
opposuit divus Cyrillus anathematismum octavum his verbis conceptum: «Si quis dicere audet hominem
assumptum una cum Dei Verbo adorandum et glorificandum, et Deum tanquam alterum cum altero
connominandum esse, (hunc enim intellectum 984 particula, cum, adjecta, perpetuo ac necessario affert) et non
potius una adoratione Emmanuelem honorat, unamque illi glorificationem attribuit, quatenus Verbum factum est
caro, anathema sit. » In defensione autem hujus anathematismi ad oppositionem Orientalium ait: «Dicere
hominem [0405A] adorari cum Deo, et coappellari Deum, omnino est confiteri duos adorandos, vel etiam inter
se coappellandos. » Tom. V Conc. col. 54. Et in responsione ad reprehensionem Theodoreti docet, ex eo quod
homo assumptus cum Verbo appelletur Deus, seu nuncupative tantum talis sit, manifeste sequi Verbum proprie
sibi non uniisse naturam humanam, et Emmanuelem esse purum hominem nobis similem. «Siquidem, inquit,
ipse Deus simul et homo, et adoratur sicut unus adoratione una, et non coadoratur, et simul appellatur Deus: ne
Emmanuel credatur esse homo simpliciter, et communis sicut nos, et per gratiam divinae gloriae particeps; sed
confiteamur illum potius Deum in carne propter nos, id est, vere hominem factum, non mutatione naturae
secundum alterationem et versionem, sed unionis dispensatione. » Ibidem col. 119 et 22. Demum libr. II
adversus Nestorium dicentem: «Non est per se Deus, quod est in utero formatum; . . . [0405B] sed quia est in
assumpto Deus, ex assumente, qui est assumptus, tanquam assumenti conjunctus, simul appellatur Deus: »
respondet Cyrillus naturam humanam utique per assumptionem Verbo factam esse propriam, illudque tam parum
post incarnationem ab ea separatim cogitari posse, quam parum, si hominem appellaveris, anima ejus a corpore
disjuncta considerari queat, ut proin Christus, etiam quatenus homo est, Deus verus et non nuncupativus dici
debeat. Dein ait, asserere hominem assumptum eadem cum reliquis hominibus ratione appellari Deum, idem esse
ac asserere duas in Christo esse personas, duos Deos; quin et sequi, nos ejusdem omnino cum illo homine
dignitatis esse, quem tamen Verbum modo prorsus ineffabili sibi univit. Verba Cyrilli tam profunda sunt, ut
materiam hanc omnem exhausisse videantur. «Quis enim (ita ille) prorsus hoc dicere est ausus? Aut quis
ignoravit unquam, quod natum est ex carne, carnem esse? Sed tamen erat propria Verbi, et unus cum illa
intelligitur, [0405C] ut procul dubio, quemadmodum superius diximus, etiam hominis anima cum suo corpore.
Ergo si quispiam de nobis quoque dicere velit non esse hominem ipsum corpus per se, nonne superfluens in
sermone, et nugax merito dicetur? Neque enim quisquam negaturus est ipsum per se corpus non esse hominem,
sed potius hominis corpus dici. Sed nemo tamen duas in partes dividens ac seorsim ponens animam et corpus,
dixerit unquam corpus eodem cum anima appellari nomine ad unum hominem significandum: neque enim aptus
erit ejusmodi sermo, sed potius imperitiae plenus. Sed cum utrumque secundum naturalem unionem conjunxerit
ad unius hominis constitutionem, tum demum hominem appellabit, nec videbitur inepte absurdeque dicere.
Oportuit ergo, si omnino sapiens homo, solersque erat, corpus quidem illud ex muliere dicere, et insuper fateri,
illud unitate secundum hypostasin cum Verbo conjunctum unum Christum, et Filium [0405D] et Dominum
absolvisse, eumdem simul et Deum, et hominem. Nunc vero hoc omisso, perversa graditur via, de recta
43

