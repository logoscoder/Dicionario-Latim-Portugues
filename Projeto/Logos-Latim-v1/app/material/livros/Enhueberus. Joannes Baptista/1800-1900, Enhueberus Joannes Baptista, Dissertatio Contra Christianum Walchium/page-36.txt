excusari non posset, per praesumptionem nempe, quod meliora conceperint mente, quam verbis declarassent.
Pergit autem ita scribere Walchius: «Nihil enim aliud puto, Felicem significasse, quam idem quod purioris
doctrinae theologi praecipiunt, ad varias officii mediatorii partes, a Christo rite administrandas, utramque
naturam ea, quae sibi sunt propria distincte contulisse. Concretum divinae naturae non potuit mori, ideoque
adjunxit sibi Filius Dei humanam 977 naturam, ut posset mori. Hinc non male dixit Felix, filium hominis, non
Filium Dei esse mortuum; at male dixisset filium hominis sine Filio Dei esse mortuum, aut negasset Filium Dei,
qui est filius hominis, esse mortuum. » Profecto inanis prorsus haec est subtilitas in praesidium haereticorum
adinventa. Idem enim est dicere: Filius hominis, [0393A] non Filius Dei est mortuus, ac dicere: Filius hominis
sine Filio Dei est mortuus. Sicut idem est dicere: Petrus, non Joannes intravit in monumentum; ac dicere: Petrus
sine Joanne intravit in monumentum. Et qui dicit: Filius hominis, non Filius Dei mortuus est, negat sane illum,
qui mortuus est, esse Filium Dei; negat quoque Filium Dei esse illum, qui tanquam filius hominis mortuus est.
Nullum igitur jam nobis relinquitur dubium, episcopos saepe memoratos, Elipandum scilicet ac Felicem ejusdem
omnino cum Nestorio mentis fuisse, ut pote quorum principia et asserta in idem prorsus recidisse per totum hujus
paragraphi decursum spectavimus, ut proin Alcuinus ex hoc capite redargui minime valeat, quod censura
Nestorianae haereseos adversarios suos notarit; nihilque supersit, nisi et modum justificare, quo scriptor noster
haereticos illos aggressus est, et in quo tam multa reprehensione digna occurrere Walchius existimavit.

§ III. —DE MODO QUO S. CYRILLUS CONTRA NESTORIANOS, ET ALCUINUS CONTRA
ADOPTIANOS DECERTARUNT. [0393B]
I. Vindicatur breviter agendi ratio Cyrilli contra Nestorium. —Haud equidem nos latet, quanta in modo
quo adversarios suos, vel potius Ecclesiae catholicae impugnavit Cyrillus, sedis Alexandrinae patriarcha,
reprehenderint non ii solum quos suo tempore singulariter amicos habuit Nestorius, sed et recentiores quidam
scriptores, quorum non ultimus est Petrus Bayle in Dictionario critico et historico Tom. III, verbo Nestorius,
existimans primo quidem Cyrillum ex odio privato atque invidia adversus Nestorium aequitatis leges in
dijudicanda ejus doctrina neglexisse, ac sententiam in Ephesina synodo citra omnem juris ordinem praecipitasse:
dein vero controversiam inter ipsos agitatam inanem tantum fuisse [Greek] logomacivan, ambos reipsa
orthodoxe sensisse, nec alia ex ratione tanta ad invicem disceptasse, nisi quod neuter [0393C] alterius sensa bene
penetraverit. Verum tamen haec aliave Cyrillo imputata moram nobis haud faciunt, quo minus arbitremur,
justificari vel ex eo solo argumentandi rationem contra Adoptianos ab Alcuino adhibitam, quod haec cum illa
Cyrilli adversus Nestorianos apprime conveniat. Dudum enim ab hisce cavillationibus vindicarunt eruditi plures
Cyrillum, nec alia profecto apologia pro eo opus esse censemus, nisi Ecclesiae universalis judicio, quae
disputationem ipsum inter et Nestorium non de verbis tantum, sed de ipso dogmate fuisse, hujusque
assertionibus unionem hypostaticam in Christo tolli; illius vero ratiociniis ex asse stabiliri non in Ephesino
tantum, sed et in Chalcedonensi, ac Constantinopolitano II conciliis publice pronuntiavit. Accedit quod et ipse
imperator Theodosius, licet durior ab initio in Cyrillum, edoctus tamen fraudes, machinationesque aulicorum
suorum, aliorumque, qui personae Nestorii plus justo favebant, illius contra haeresiarcham [0393D] istum agendi
rationem edicto publico approbarit, ipsum vero Nestorium in exsilium deportari jusserit. Alia autem difficultas,
antequam ad scopum nostrum accedamus, breviter adhuc expedienda est, mota a Walchio, qui cap. 1 Historiae
suae pag. 49 Cyrillum nostrum inter adoptionis in Christo assertores recensere non dubitavit, inductus verbis
quae in dialogo 3 hujus sancti doctoris de sancta et consubstantiali Trinitate tom. V Operum, part. I, fol. 486
leguntur. Sunt vero ista: «Constat igitur ex tua recteque sentientium opinione putandum, tunc certe datum esse
Filio nomen, quod est super omne nomen, cum etiam forma nostra assumpta velut unus e nobis, in Filium
ascriptus est Dei, adoptatus nobiscum ([Greek] qetoúû meq1 h jmwðn), et propter nos ille verus ac germanus
([Greek] o j gnhvsioû) ut et nos propter ipsum filii, supernaturalis gloriae simus participes. » At vero si
studiosius examinentur verba ista, aliena certe videntur a sensu, quem in iis se deprehendisse existimavit
[0394A] Walchius. Nosse enim oportet Cyrillum ibi contra Arianos agere, ac refutare eorum ratiocinia ex verbis
Epistolae Pauli ad Philip. cap. II desumpta, eoque concepta, ut dicerent Deum Patrem Filium suum, seu Verbum
post exinanitionem exaltasse, eique nomen quod est super omne nomen tribuisse, ut in isto deinceps omne genu
flecteretur; hunc proin non natura, sed gratia tantum accepisse, ut Filius Dei, Deusque diceretur, atque ut talis ab
omnibus adoraretur. Concedit porro Cyrillus, haec de Verbo ante incarnationem non esse intelligenda, sed tum
demum hoc nomen super omne nomen eidem fuisse datum, cum natura humana assumpta se quasi exinanivit.
Itaque verba illa, in Filium ascriptus est Dei adoptatus nobiscum, nihil aliud significant, quam externam
glorificationem Filii; et adoptio illa, de qua in loco citato Cyrillus, longe alia est, quam de qua contra Nestor
ianos disputavit. Adoptio enim in latiore et minus propria significatione, in qua et sumpserunt plures Patres,
potest accipi pro assumptione ad gloriam: [0394B] in strictiore vero et magis propria significatione sumitur pro
assumptione, personae extraneae in filium. Jam nemo non videt, Verbum hypostatice humanitati unitum, id est,
in unam personam, adoptari stricte non potuisse: at Verbum humanitate indutum ad externam gloriam, quam
36

