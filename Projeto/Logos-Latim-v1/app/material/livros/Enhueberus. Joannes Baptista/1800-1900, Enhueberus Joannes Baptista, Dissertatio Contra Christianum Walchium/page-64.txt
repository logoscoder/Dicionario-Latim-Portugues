Walchius judicavit. Egregium huic malo remedium deprehendisse auctor iste sibi non abs re visus est in monito
illo sapientiae pleno, quod Carolus Magnus ad episcopos [0438C] Hispaniae tanta de Filio adoptivo altercantes
transcripsit, quodque hic coronidis loco apponimus, integrum tamen, cum Walchius verba priora, quibus Carolus
Ecclesiae, Patrumque catholicorum auctoritatem episcopis illis commendat, studiose abs dubio, quod systemati
suo essent contraria, omiserit. Ita vero ait rex Christianissimus: «Iterum iterumque obtestor, ut in pacifica
unanimitate, et catholicae fidei professione nobiscum firmiter maneatis: nec vos doctiores aestimetis universali
sancta Dei Ecclesia. Eam fidem tenete quam orthodoxi Patres in suis nobis symbolis scriptam reliquerunt: Et
nolite plus sapere, quam oportet sapere, sed sapere ad sobrietatem (Rom. XII, 3), nec ratiocinando humano
ingenio divina vos mysteria investigare arbitremini: sed magis credendo honorate, quae humana fragilitas temere
perscrutando invenire non valet. » Epist. Caroli Magni ad Elipandum et caeteros Hispaniae episcopos [0438D]
num. 15, Patrologiae tom. XCVIII, col. 899.

64

