1800-1900- Enhueberus, Joannes Baptista - Dissertatio contra Christianum Walchium

[0337]
DISSERTATIO DOGMATICO-HISTORICA,
QUA CONTRA CHRISTIANUM WALCHIUM ADOPTIONIS IN CHRISTO HOMINE
ASSERTORES FELICEM ET ELIPANDUM
MERITO AB ALCUINO NESTORIANISMI FUISSE PETITOS,
OSTENDITUR. AUCTORE D. JOAN. BAPT. ENHUEBER, PRIORE AD S. EMMERAMUM.
[0337A] Inter omnes Alcuini lucubrationes principem facile locum iis deberi, quas Adoptianorum
erroribus opposuit, et dignitas materiae, et eruditionis ecclesiasticae thesaurus, et argumentorum gravitas evincit.
Agitur nempe ibi de primario religionis nostrae mysterio seu de incarnatione Verbi divini, fidesque Ecclesiae
non tantum locupletissimis Patrum antiquorum testimoniis, sed rationum etiam theologicarum ponderibus
apprime roboratur.
Fuere nihilominus qui praestantiae operis multum detrahere conarentur, et hac quidem in re prae
caeteris eminet Christianus Guil. Franc. Walchius, theologiae doctor et professor, qui in sua, quam Gottingae an.
755 vulgavit, Adoptianorum Historia, id solum spectasse videtur: ut Elipandum ac Felicem longe alia sensisse ac
ipsis imputarat Alcuinus; hunc proin male contra adversarios suos in praedictis libris disputasse ostenderet. Nec
vero solum incusat Alcuinum Walchius, sed Adrianum quoque primum S. P. , Paulinum Aquileiensem, Patres
Francofordienses, [0337B] et quotquot in concertatione illa cum Adoptianis symbolam contulerunt, mentem
antagonistarum suorum ignorasse asserit.
Arguebant scilicet hi omnes Felicem ac Elipandum et Nestorianismo, nec sententiam de adoptione in
Christo defendi posse affirmabant, quin duae in illo personae inferrentur. Eodem modo hanc de filio adoptivo
assertionem interpretati sunt scriptores posterioris, ipsiusque etiam recentioris aevi, si Gabrielem Vasquesium, et
cardinalem Aguirrium ex nostris, paucosque alios de coetu Protestantium excipias, quos ad numerum faciendum
in patrocinium sententiae suae cit. loco recitat Walchius, affirmans, episcopos Hispanos, licet in omnibus bene
haud senserint, imo gravissimi de regeneratione Christi erroris rei exstiterint, adoptionem tamen sensu eo
defendisse, qui sicuti a mente Nestorii esset alienissimus, ita et unitatem personae nullatenus tolleret.
Ulterius adhuc progressus est Jacobus Basnage, [0337C] ab universa erroris suspicione liberos
pronuntians Hispanos, dum omnem contentionem hos inter et Francos atque Germanos non nisi de verbis fuisse
confidenter statuit. «Nos ingenue fatemur, ait, meram fuisse logomachiam, quae saepius occurrit apud theologos.
» Tom. II Thesaur. Monum. eccl. , fol. 288, num. 5. Nec defuere qui eadem cum Basnage sentirent, quos denuo
apud Walchium videris.
Moderatior hisce Mabillonius in praefatione ad saeculum IV Benedictinum, parte I, § 1, Felicem et
Elipandum haeresis Nestorianae accusatos fuisse ita refert, ut plane eamdem de hisce episcopis tulisse
sententiam et ipse existimari queat. At cum nosset hac de re inter eruditos adhuc dum controverti, proponens in
tractatu de Studiis monasticis ad calcem [0338A] operis elenchum potiorum difficultatum quae in lectione
conciliorum, Patrum, et ecclesiasticae historiae occurrunt et majoris adhuc explanationis egent, alia inter dubia
ad saeculum VIII, ultimo loco etiam sequens exhibet: «Felix et Elipandus, quorum haeresis in concilio
Francofurtensi damnata fuit, erantne Nestoriani? »
Quaestionem hanc postmodum caeteris accuratius equidem pertractavit et affirmative resolvit cl. Joan.
Franc. Madrisius in Dissertatione dogmatica de Felicis et Elipandi haeresi, quam, numero tertiam, Operibus
sancti Paulini Aquileiensis Venetiis an. 1737 (Patrol. tom. XCIX) a se editis subjunxit, ostendens tam ex
testimoniis Feliciani aeque ac nostri aevi, quam ex rationibus theologicis, doctrinam de adoptione 945 in Christo,
Nestorianismo imbutam fuisse. At parum defert his etiam argumentis Walchius, nec forte tantum abest quin et
ipse conjecturam Basnagii paulo ante relatam approbet suamque faciat.
[0338B] Operae igitur pretium fore existimavimus si in hac novissima editione Operum Alcuini, eorum
omnium qui contra Adoptianos decertarunt, sane praecipui, res novo examini subjiciatur, ut et affinitas
Adoptianismi cum erroribus de duplici in Christo persona momentis irrefragabilibus, et quidem non tam ex
ratione theologica, quam ipsa temporum illorum historia petitis, comprobetur, et auctor noster, dum Felicem et
Elipandum, tanquam Nestorii asseclas insectatur, bene cum adversariis suis pugnasse vindicetur, secus ac
1

