unusquisque per se subsistens filius (unde et filii multi secundum beatum dicimur Paulum), sed solus
praecipuum habens hoc, ut in conjunctione ad Deum Verbum tam filiationis, quam dominationis particeps sit,
amputans omnem [0378C] intellectum dualitatis filiorum et dominorum. » Tom. IX Conc. col. 228. Nestorius in
altera ad Cyrillum epistola num. 1, his sese explicat: «Quia enim mortis facturus erat mentionem, ne quis hinc
Deum Verbum patibile esse colligeret, subjungit hoc nomen, Christus, quod utramque naturam, patibilem,
inquam, et impatibilem in unica persona denotat. » Et num. 2: «In eo autem laudo, quod distinctionem
naturarum, secundum divinitatis et humanitatis rationem, harumque in una persona conjunctionem praedicas. »
Tom. IV Conc. col. 894. Item quaternione 27: «Ut discatis, inquit, quam eximia exstiterit illa divinitatis
conjunctio, vel cum in infante Dominica cerneretur caro. Ipse enim et infans erat, et infantis dominus. Laudastis
vocem, verum ne temere ac sine examinatione illi applaudatis. Dixi enim: Idem omnino et infans erat, et infantis
inhabitator. » Ibid. col. 1202. Apud Cyrillum vero ita loquitur: «Ideo volo vos caute firmiterque tenere. Divisio
nulla est conjunctionis, dignitatis, filiationis: hoc ipsum, quod [0378D] Christus est, nullam patitur divisionem,
sed deitatis et humanitatis est divisio. Christus, qua Christus, individuus est: neque enim duos Christos habemus,
neque duos filios; non enim est apud nos primus et secundus, neque alius et alius, neque rursus alius filius, et
alius rursum: sed ipse ille unus est duplex, non dignitate, sed natura. » Libr. II contra Nestorium, tom. VI
Operum Cyrilli, fol. 44, Theodoretus quoque in reprehensione ad anathematismum tertium Cyrilli unam in
Christo personam fatetur, dicens: «Si igitur utraque natura perfectionem habet, in idem autem convenerunt
ambae, forma videlicet Dei suscipiente formam servi, unam quidem personam, et unum Filium et Christum
confiteri pium est. » Tom. V Conc. col. 98. Interim etsi his aliisque dictis doctrinae catholicae de una in Christo
persona astipulari viderentur; constanter tamen eos Ecclesia de errore opposito reos habuit; nec fuit unquam qui
[0379A] Nestorium ejusque aut antesignanos, aut sequaces ab hac censura idcirco defenderet, quod quibusdam
in locis de unitate personae in mysterio Incarnationis sana ratione loqui fuerint visi, cum alibi aut per hanc
unitatem non nisi unitatem affectus intelligendam esse aperte dixerint; aut ea saltem principia statuerint, quibus
positis jam unitas personae vere talis, et in sensu Ecclesiae subsistere nequit. At vero eadem et Felicis ac
Elipandi sors est, quos merito in numero Nestorianorum ab Alcuino computatos fuisse ad oculum patebit, dum
relaturi jam ex ordine, ipsorum quoque asserta, haec omnimodam habere affinitatem ostendemus cum illis, quae
Nestorianis propria fuisse hucusque narravimus.
XVII. Christus qua homo a Patre aeterno secundum episcopos Hispaniae non est genitus; unde non
Filius proprius. —Christum, ut hominem, non proprium, sed adoptivum tantummodo esse Dei filium, palmaris
sane Elipandi et Felicis assertio fuit; nec opus est id multis comprobare, cum praecipuam eorum disputationem
[0379B] in hoc capite haesisse; tam ex ipsorum scriptis, quam relatione historicorum constet. «Non in gloria
deitatis, inquit Felix apud Alcuinum lib. I, num. 15, fol. 797, in qua per omnia similis est Patri, dissimilis vero
omni creaturae; sed in sola humanitate, in qua per omnia similis factus est nobis, excepta lege peccati; similis
utique in natura, cui tamen nullus similis exstat, vel aequalis in gloria. In hoc autem illum adoptivum credimus
apud Patrem, in quo secundum carnem filius est David, non tamen in hoc, quod Dominus existit. » Elipandus
vero in epistola sua ad eumdem Alcuinum fol. 870 ita ratiocinatur: «Ecce Joachim, cujus filia gloriosa Dei virgo
Maria esse dignoscitur, adoptiva [Forte, adoptivus] esse creditur, quare non dicatur adoptivus Dominus Jesus de
eadem generatus? » Et in Symbolo suo, quod habetur in Opere Beati et Etherii: «Per istum Dei simul et hominis
filium, adoptivum humanitate, et nequaquam adoptivum divinitate mundum [0379C] redemit. » Tom. II Lection.
Antiq. Henrici Canisii 969 edit. Basnage fol. 310. Eadem ratione sese exprimunt episcopi Hispaniae in epistola
ad episcopos Galliae, etc. , dum dicunt: «Pro salute vero humani generis in fine temporis ex illa intima et
ineffabili Patris substantia egrediens, et a Patre non recedens, hujus mundi infima petens, ad publicum humani
generis apparens, invisibilis visibile corpus assumens de Virgine ineffabiliter per integra virginalia matris enixus
secundum traditionem Patrum, confitemur eum factum ex muliere, factum sub lege, non genere esse filium Dei,
sed adoptione, neque natura, sed gratia. » Eadem narrant nobis et historici, quicunque de illis temporibus
scripserunt, quorum testimonia de re aliunde apud omnes certa adducere nolumus, visuri jam breviter etiam
momenta, quibus hanc in Christo homine adoptionem stabilire praedicti episcopi conati sint.
XVIII. Jam supra diximus Nestorianos adoptionem [0379D] hominis a Verbo assumpti propugnantes
primarium hujus opinionis argumentum in eo reposuisse, quod nec divinitas ex Virgine, nec humanitas ex Patre
aeterno generata sit, ac proin homo ille filius Dei proprius seu naturalis dici nequeat. At vero id ipsum
postmodum fecere Elipandus, Felix, aliique Hispaniarum episcopi. «Quod si idem Redemptor noster, ait apud
Alcuinum Felix, in carne sua, quam ex utero Virginis ab ipso videlicet conceptu suscepit, adoptivus apud Patrem
non est, sed verus et proprius Filius, quid superest, nisi ut eadem caro non de massa humani generis, neque de
carne matris sit creata et facta, sed de substantia Patris sicut et divinitatis ejus generata? » Lib. II contra Felicem.
Unde prout olim auctor libri contra Synusiastas dixerat, duas generationes Deum Verbum non sustinuisse, Felix
quoque urgebat, unum filium duos naturaliter patres habere non posse. «Certe enim (verba illius sunt) idem
Redemptor noster in forma [0380A] humanitatis, ut sacra eloquia testantur, filius David est, et Filius Dei. Quod
utrumque verum est: quod tamen non absurde quaerendum est, quomodo in eum utrumque conveniat. Neque
27

