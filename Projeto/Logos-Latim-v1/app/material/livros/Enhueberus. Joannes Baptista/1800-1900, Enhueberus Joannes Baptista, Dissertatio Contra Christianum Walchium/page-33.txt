illum, et illum, Deum illum, qui habitabat; et hominem illum, in quo Deus ille habitabat? Huc recidunt etiam
verba Felicis ab Alcuino lib. V relata, quae sic habent. «Qui (scilicet aeternus Patris aeterni Filius seu Verbum
divinum) illum sibi ex utero matris, scilicet ab [0388A] ipso conceptu in singularitate suae personae ita univit
atque conseruit, ut Dei Filius esset hominis filius, non mutabilitate naturae sed dignatione: similiter et hominis
filius esset Dei Filius, non versibilitate substantiae, sed in Dei Filio esset verus filius. Qui, ait, illum sibi ita
univit, ut in Dei Filio esset verus filius. » Ille igitur ita unitus juxta Felicem in Verbo uniente est verus Filius;
seu, quod idem est, in Christo assumens, et assumptus, ille et ille distinguendus venit.
XXX. Unam in Christo personam fatentur Adoptiani. —Nec movere nos debet quod Felix verbis modo
citatis unitatem personae admittere videatur, dicatque: «In singularitate suae personae ita univit. » Hanc enim et
ipse alibi saepius, et Elipandus, et omnes eorum asseclae non una vice fassi sunt, imo et contra omnem
divisionem protestati. «Homo interior, dicitur in symbolo Elipandi apud Beatum et Etherium fol. 310, in una
eademque Dei et hominis [0388B] persona agglomeratus, atque carnis vestimento indutus. » Et in epistola ad
Alcuinum ait: «Nam et Propheta dicit: Miserere, Domine, plebi tuae, super quam invocatum est nomen tuum, et
Israel, quem coaequasti primogenito tuo. Aequalitas ista non est in divinitate, sed in sola humanitate, et in carnis
adoptione, quam accepit de Virgine ipse unus, idemque Deus et homo in duabus naturis et una persona salva
divinitate exitium sustulit mortis. » Felix loco cit. num. 3 his sese declarat: «Et licet ex Deo Deus, et homo ex
Virgine in singularitate personae unus atque idem sit Christus Dei; sicut quicunque homo ex anima de nihilo
creata et carne ex utroque parente formata unus est utrisque parentibus, patris sui videlicet et matris filius. » Sane
ipsissimam Ecclesiae catholicae doctrinam his verbis expressisse videri posset Felix, nisi alia adoptasset
principia, quae cum illis componi omnino nequeunt. Unde et Alcuinus, postquam hanc Felicis assertionem
retulit, scribere ita pergit: «Hoc itaque exemplum si bone [0388C] intelligeretur a te, atque si teipsum sagaciter
considerares, omnem erroris perfidiam destruere in te potuisset, tuamque intelligentiam revocare ad agnitionem
veritatis valeret. Ex hac certe radice totius infidelitatis tuae spinae, ut videtur, succreverunt, quod tuo sensu
impossibile videtur, filium aliter posse esse proprium, nisi ex natura parentum totus nascatur; non intelligens
teipsum esse filium proprium patris matrisque tuae, licet nobilior natura, quae in te est, anima scilicet, ex illorum
natura non esset generata; sed ex nihilo, ut asseris, creata. Quae est haec ab omni ratione aversa tuae mentis
caecitas, qui in Dei Patris unico et proprio Filio esse non posse contendis, quod in teipso esse nullatenus negare
poteris? » Protestatum insuper fuisse Felicem contra personarum in Christo divisionem ex eodem Alcuino
intelligimus, cujus haec sunt libro VII, num. 11 verba: «Nec iterum Christum dividimus in duos filios, vel duos
deos, vel duas cum Nestorio personas. Qui licet [0388D] duas palam non dixisset personas, tamen omnia, quae
duabus inesse necesse est personis, in sua professione fatetur. Simili modo et tu, licet fugias verba duarum
personarum, tamen omnia, quae necesse est, duabus inesse personis, te in tuis litteris invenimus profiteri. » Hanc
personae unitatem, ne quid dissimulemus, praedicant in epistola ad episcopos Galliae, etc. , etiam episcopi
Hispaniae, his fidem suam enuntiantes. «His praemissis sanctorum Patrum sententiis assertionibus nostris
roboratis in commune decrevimus ab eorum decretis nullo modo deviare vestigiis, sed studiose obedire
praeceptis, ita ut in uno eodemque Dei et hominis filio, in una persona duabus quoque esse naturis plenis atque
perfectis Dei et hominis, Domini et servi, visibilis atque invisibilis, tribus quoque substantiis, Verbi, scilicet,
animae et corporis; ut credatur esse in una eademque Dei et hominis persona, et homo deificus, et humanatus
Deus, etc.
[0389A] XXXI. Professione unius personae non justificantur Adoptiani. Felix fatetur se cum Nestorio
sensisse. —Interim quam parum olim Nestorianos similis unius in Christo personae professio ab errore opposito
justificare potuit, eo quod nempe, uti Alcuinus dicit, omnia, quae duabus inesse necesse est personis, admiserint;
tam parum postea ab eadem haeresi excusari potuere Elipandus et Felix, cum et ipsi approbarint et statuerint
principia, quae certe cum Nestorianis eadem sunt, et cum unitate personae conciliari nequeunt. Quin et ipsa
professio unius personae ab Adoptianis facta omnino concordat illi, quae in scriptis Nestorianorum legitur
constanter asserentium, moralem tantummodo fuisse unitatem illam, ita ut Verbum Patris hominis filius, et e
converso homo assumptus Dei Filius non in rei veritate, sed sola dignatione vocaretur, quod profecto et Felix ad
amussim expressit, dicens loco numero praecedenti a nobis citato: «Ut Dei Filius esset hominis filius, non
mutabilitate naturae, sed [0389B] dignatione: similiter et hominis filius esset Dei Filius, non versibilitate
substantiae, sed in Dei Filio esset verus filius. » Unde etiam communi Ecclesiae ejusque doctorum judicio
Nestorianae haereseos condemnati sunt, nec ipse Felix in professione fidei, quam post spretum errorem suum
edidit, diffitetur sese Nestorii erroribus antea deceptum fuisse, dum ait: «Omnes nos cum universali Ecclesia,
quae in toto mundo dilatata noscitur, similiter sentientes, et ea, quae dudum orta intentio (Forte, contentio) est, id
est, adoptionem carnis, seu nuncupationem in humanitate Filii Dei anathematizantes, pacem, ut dixi, et unitatem
fidei cum omnibus fidelibus Ecclesiae absque ulla simulatione, inconvulsa fide, retineamus; ne cum Nestorii
impietate concordantes, qui purum hominem Christum Dominum credidit, alicubi deinceps labamur. » Cumque
Symbolum, quod Marius Mercator et Justinianus imperator Theodoro Mopsuesteno tribuit, et in ipsa Synodo V
sub ejus [0389C] nomine effertur, retulisset, in quo doctrina de Deo nuncupativo, et filio adoptivo aperte
33

