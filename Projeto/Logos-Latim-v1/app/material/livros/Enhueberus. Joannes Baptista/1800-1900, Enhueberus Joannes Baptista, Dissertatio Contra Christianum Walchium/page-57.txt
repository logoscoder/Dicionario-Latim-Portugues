haec dici queat. Nec disjunctionem aut divisionem aliquam inter Christum fieri et Deum posse, quia totus in
Christo Deus, et totus in Deo Christus. Nulla hic recipi separatio potest, nulla discissio. » Adducit dein verba divi
Hieronymi in cap. XVII Jeremiae dicentis: «Per haec quoque discimus Deum solum nosse cogitationes
hominum. Si autem de Salvatore dicitur: Videns Jesus cogitationes eorum (Luc. XI, 17), nullusque potest videre
cogitationes [0427A] nisi solus Deus: ergo et Christus Deus est, qui scrutatur corda, et reddet unicuique
secundum opera sua. » Demum num. 8 concludit: «Qui verus semper erit Deus in Deo Patre, verus est in homine
et Deus. Et qui verus est hominis filius, idem ipse verus est et Dei Filius: idemque homo Deus propter Deum; et
idem Deus homo propter hominem, ut in homine quocunque anima et corpus. Haec ergo unitas et veritas in
Christo nequaquam post Virginis partum coepta, sed in ipso Virginis utero conjuncta atque unita est, etc. »
XXIII. Ad ineptam expositionem verborum quibus Verbum in nobis aut natura assumpta habitasse
dicitur. Verba Felicis. —Non minori solertia refutavit Alcuinus alterum Adoptianorum argumentum, quo
Christum hominem non nisi nominetenus Deum fuisse evincere conabantur, ex eo scilicet desumptum, quod
verbum divinum in nobis, omnisque plenitudo divinitatis in Christo habitasse dicatur. Ostendit enim, [0427B]
prout Cyrillum fecisse supra diximus, quod, si vera esset horum verborum expositio a Felice et Elipando tradita,
Verbum divinum non in homine Christo praecise incarnatum fuisset, sed in reliquis etiam hominibus justis, in
quibus per gratiam suam habitare dicitur, quotidie incarnaretur; vel potius in rei veritate naturam humanam
nunquam assumpsisset, nec proprie caro factum esset. Huc certe tendunt, quae scribit lib. VII contra Felicem
num. 2, ubi referens verba Theodoreti ex reprehensione anathematismi primi apud Cyrillum, tom. VI Oper. fol.
204, quae sic habent: «Qui ante saecula est, Deus est: sed templum sibi in utero virginali fingens erat cum
concepto et formato: qua gratia et sanctam 997 illam virginem Dei Genitricem appellamus: non tanquam Deum
generet, sed tanquam hominem unitum Deo, qui finxit eum, » ita pergit: «Quid autem aliud est quod et tu dicis,
Dei Verbum habitasse in homine assumpto, quasi in templo quodam, non sicut evangelista ait: Verbum caro
factum est. Secundum, inquis, Domini [0427C] mandatum gestabat divinitatem et habitator est templi sui. Sed
longe aliud est Deum habitasse in sanctis, aliud vero ipsum Deum hominem factum, atque ex duabus substantiis
unam personam Deum et hominem esse. » His subjungit verba Cyrilli in epistola ad Nestorium, tom. V Oper.
part. II, scribentis: «Sed nec illud dicimus, quod Dei Verbum velut in homine communi, qui de sancta Virgine
natus est, habitarit; ne Deum homo Christus habitatorem possidere credatur. Quamvis enim Verbum habitaret in
nobis, et dictum sit: in Christo habitare omnem plenitudinem deitatis corporaliter: tamen intelligimus eum, quod
caro factus est, non sicut in sanctis habitare dicitur; nec talem in ipso habitationem factam diffinire tentamus: sed
unicus juxta naturam, nec in carnem mutatus talem sibi fecit habitationem, qualem anima hominis habere
creditur in proprio corpore. » Demum ex his infert Alcuinus: «Unicus igitur est Christus Filius Deus noster, non
velut conjunctione [0427D] qualibet, et unitate dignitatis, et auctoritate hominis habentis ad Deum, quem tu soles
conjunctum Deo, sive adoptatum vocitare, divinitatem quoque gestare, etc. » Textum vero ex epistola divi Pauli
ad Colossenses II, v. 9, Alcuinus lib. V contra Felicem num. 6 simpliciter verbis divi Cyrilli exponit, qui per id
quod in Christo omnis plenitudo divinitatis corporaliter habitare dicatur, veram ac substantialem habitationem
intelligit, et quidem secundum omnem plenitudinem divinitatis, quo innuitur, Verbum divinum vere ac proprie
totam naturam humanam in unitatem personae sibi assumpsisse; nec ita in illa per gratiae tantum participationem
habitare, sicut in aliis sanctis habitare dicitur. Hinc Alcuinus citato loco etiam adducit verba Victoris Capuani in
libro Sponsorum equidem hactenus ignoto dicentis: «Deus erat in Christo, utique Pater in Filio, quia in ipso
complacuit omnem plenitudinem habitare divinitatis. In aliis quoque sanctis et apostolis, vel patriarchis, [0428A]
sive prophetis gratia fuit; in Christo autem tota divinitas habitavit; id est, tota jam plenitudo divinitatis
corporaliter. » Dein sicut Cyrillus sinistram interpretationem verborum Pauli II Cor. V, 19: Deus erat in Christo
mundum reconcilians sibi, ex eo capite rejecit, quod veritas redemptionis illa expositione tolleretur; ita eodem
ratiocinio utitur Alcuinus lib. V contra Felicem num. 4 ita scribens: «Tertiam quoque sententiam beati Pauli
praedicatoris egregii ponit, ubi ait: Quoniam Deus erat in Christo mundum reconcilians sibi. » Sequitur dein
argumentatio Felicis ex isto Scripturae loco deprompta, et hunc in modum concepta: «Non ait: Deus erat
Christus; sed Deus erat in Christo; non quod Christus, homo videlicet assumptus, Deus non sit, sed quia non
natura, sed gratia atque nuncupatione sit Deus. » Respondet vero Alcuinus: «Videte, lectores, novum sanctae
Scripturae interpretem, qui nititur Deum disjungere ab homine assumpto; et ex uno Deo Redemptore [0428B]
nostro duos efficere deos, unum verum, alterum nuncupativum: et Christum, quem tota Ecclesia Deum colit et
adorat, non solum illa quae in terris in spe laborat, sed et illa quae in coelis jure gaudet, iste novus interpres
hominem vult solitarium juxta Nestorianam vel Pelagianam pravitatem credi. Quod si verum est, ut simulatio
tantum sit nuncupativa nominis in Christo, non veritas divinitatis; quomodo est verus Redemptor humani
generis? Si est imaginatio potestatis in capite, unde est veritas salutis in corpore? » Tandem et dictiones illas,
Christus homo Deifer, homo Dominicus, cum Cyrillo idcirco rejicit Alcuinus, quod divisio personarum inde
sequatur, ac Christus merus homo, Verbum autem proprie incarnatum haud foret. Et lib. VI quidem contra
Felicem num. 8 recitat illa testimonia, quibus contra praedictos loquendi modos Nestorianis adeo familiares
unitatem personae urgebat Cyrillus. Lib. VII autem num. 2 alteram hujus sancti doctoris rationem tangit, quod
scilicet per has dictiones veritas incarnationis [0428C] evertatur, Christusque merus homo censeri debeat, unde
57

