appellaretur, atque ita diceretur Filius, Dominus, Christus. » Ibidem col. 547. Et in libro ad Theodosium: «Ad
Verbum autem hunc in modum scribere ausi sunt: Hic siquidem, (nempe Dei Patris Verbum) verus et naturalis
est Filius: ille vero (puta Virginis [0364A] natus) aequivoce Dei Filius dicitur. Et paulo post iterum: Utique Dei
Verbum non est homo, sed hominem assumpsit. Quandoquidem Unigenitus jam inde ab initio Dei omnium
opificis Filius est: homo autem, quem suscepit, cum natura Deus non sit, propter eum, a quo assumptus est, qui
verus Dei Filius est, eodem cum ipso nomine appellatur. » Col. 626. Demum in libro ad Reginas, col. 609, num.
8 in fine, ait: «Existimant enim (Nestoriani) homini ad nostram similitudinem ex sancta Virgine prognato cum
filiationis, tum dominationis quoque gloriam per modum cujusdam gratiae, ac per progressus obvenisse. »
IV. Rationes ista asserendi. Nec Verbum ex Maria, nec homo ex Patre aeterno genitus. —Asserta porro
ista de Filio per adoptionem et gratiam ut firmarent Nestoriani, rationibus variis ipsiusque Scripturae testimoniis
usi fuere, quorum potiora hic adducere omnino necessarium arbitramur. Et primo quidem in eo potissimum
fundabantur, quod nec divinitas [0364B] ex Virgine, nec humanitas ex Patre aeterno nata esset; unde inferebant,
solum Verbum naturalem esse Dei Filium, hominem vero assumptum gratia tantum et adoptione filium, ac proin
sanctissimam Virginem non Verbi, sed hominis matrem appellari debere. «Et convenit eos (ait auctor libri contra
Synusiastas) qui bene aspiciunt, quandoquidem naturales patres quaerimus, neque Deum Verbum David, vel
Abrahae filium nominare, sed factorem: neque corpus ante saecula ex Patre, sed semen Abrahae et David ex
Maria natum. Quando erit quaestio de nativitatibus secundum naturam, ne Mariae filius Deus Verbum
existimetur: mortalis enim mortalem generat secundum naturam, et corpus similem sibi. Duas nativitates Deus
Verbum non sustinuit, unam quidem ante saecula, alteram autem in posterioribus temporibus: sed ex Patre
quidem natura genitus est; templum vero, quod ex Maria natum est, ex ipso utero sibi fabricavit. » Et rursum:
«Ad [0364C] diligens cautumque dogmatum examen vos evehimus; laboramus propter vos, ne rationem Domino
reddamus pro nostro silentio. Perfectus ante saecula Filius perfectum eum, qui ex David probatur, assumpsit;
Filius Dei filium David. Dices ergo mihi: Duos praedicas filios? Non dico duos filios David. Nunquid Deum
filium David asserui? Sed nec duos filios secundum substantiam dico. Nunquid enim duos filios assero de Dei
substantia genitos ante saecula? dico autem Dei Verbum habitasse in eo, qui ex David semine comprobatur. »
Apud Garnerium in editione Operum Marii Mercatoris jam supra § 1, num. 20, cit. Eodem modo argumentabatur
etiam Theodorus, in cujus libro ad baptizandos sequentia leguntur. «Quando enim dicit: de filio suo, qui factus
est ex semine David secundum carnem, certum quidem, quod filium hic eum, qui ex semine David factus est,
secundum carnem, non Deum dicit Verbum, sed assumptam servi formam. Nec enim Deus [0364D] secundum
carnem; nec Deus ex semine factus est David, sed sumptus pro nobis homo, quem filium beatus Apostolus
manifeste vocat. » Tom. IX Conc. , col. 217, num. 35. Et in suo contra Apollinarium libro: «Natus autem est ex
Virgine, qui ex substantia Virginis constat: non Deus Verbum ex Maria natus est. Natus autem est ex Maria, qui
est ex semine David. Non Deus Verbum ex muliere natus est, sed natus ex muliere, qui virtute Spiritus sancti
plasmatus est in ea. Non ex matre natus consubstantialis est Patri; sine matre enim est, secundum beati Pauli
vocem, sed qui in posterioribus temporibus in materno ventre sancti Spiritus virtute plasmatus est, ut pote sine
Patre propterea dictus. » Demum in libro duodecimo de Incarnatione expresse ait, idcirco hominem assumptum
non esse Filium Dei proprium, sed adoptivum duntaxat, quod is ex Patre aeterno haud sit genitus. En ejus verba
jam numero praecedenti relata. «Itaque non solum Filium eum vocat a Deo Verbo separans, [0365A] sed etiam
secundum filiationis rationem connumerans caeteris participibus filiationis convincitur; quoniam gratia et ipse
particeps fuit filiationis, non naturaliter ex Patre natus, habens tamen ad caeteros excellentiam, quia unitate ad
ipsum filiationem possidet, quod ei firmiorem ipsius rei donat participationem. » Nestorius quoque ex hac
ratione beatam Virginem [Greek] Qeotovkon dicendam esse inficiabatur, prout ex pluribus ejus scriptis apparet:
«Quid contingat, adverte, haeretice, ait quaternione 21, tom. IV Concil. col. 1198: «Non invideo Christiparae
Virgini vocem: agnosco enim illam venerandam esse, quae Deum suscepit, per quam universorum Dominus
processit, per quam justitiae Sol emicuit. At rursus plausum suspectum habeo: quomodo intellexistis illud,
processit? Non idem ego interpretor illud, processit, et, genitus est: neque enim tam cito nostri obliviscimur:
siquidem Deum ex Christipara Virgine processisse, id per divinam Scripturam edoctus [0365B] sum: quod
autem Deus ex ipsa natus sit, id nusquam scriptum comperi. » Et paulo ante quaternione 17: «Cum Scriptura
generationem ex Virgine nobis exponit, non dicit: Misit Deus Verbum suum; sed ait: Misit Deus Filium suum.
Illud enim nomen accipit, quod utriusque naturae significativum est. Quia enim Filius simul Deus et homo est;
ideo dicit: Misit Deus Filium suum factum ex muliere; ut cum audieris illud: factum ex muliere, deinde videris
nomen, quod utramque naturam denotat, et praemittitur nativitatem, quae ex sancta Virgine est, filii quidem
voces (siquidem et Christipara Virgo Filium Dei genuit), attamen quia Filius Dei duplicis naturae existit, non Dei
Filium, sed humanitatem genuit, quae propter Filium adjunctum filius est. » Fundamenti igitur loco habuit
Nestorius, non Verbum divinum, sed solum hominem ex Virgine natum esse, istumque, cum ex Patre aeterno
genitus haud sit, non natura, sed gratia tantum seu adoptione, et quidem modo prorsus singulari ac eminenti,
propter singularem [0365C] scilicet ad Verbum unionem Filium Dei appellari, ac proin Virginem matrem non
[Greek] Qeotovkon, sed [Greek] Cristotovkon dicendam esse.
18

