Jesum, quem vos quidem tradidistis, et negastis ante faciem Pilati, judicante illo dimitti: vos autem sanctum et
justum negastis, et petistis virum homicidam dari vobis. Auctorem vero vitae interfecistis, quem Deus suscitavit
a morte tertia die (Act. III, 13, 14, 15). Quid in his verbis apostolicae auctoritatis dubitationis esse poterit? Filium
Dei testificabatur, qui traditus est, et qui mortuus est, imo et resuscitatus. Addidit quoque: Auctorem vitae. Quis
est ergo auctor vitae, nisi Filius Dei, qui pro salute mundi vel a Deo Patre, vel a seipso traditus dicitur? . . .
Nullatenus ergo dividi poterit filius hominis a Filio Dei, vel separari a Filio hominis Filius Dei, quia unus est
Filius Dei, Deus et homo, qui traditus est propter delicta nostra in mortem. . . . . Hoc etiam symbolo catholicae
fidei confitemur manifeste, quod Jesus Christus Dei Filius unigenitus, natus de Spiritu [0432A] sancto et Maria
virgine, passus sit pro humana salute. Nequaquam ergo dubitare ullus catholicus debet, quia Dei Filius traditus
esset pro mundi salute. Qui enim negat, Dei Filium traditum esse ad passionem, nullatenus catholicus esse
poterit, sed a catholicae fidei professione in hac obstinatione permanendo, alienus censendus est. » Provocat
insuper lib. VI contra Felicem ad verba sancti Cyrilli dicentis: «Quomodo ergo proprius Dei Filius nominatus est
Christus, qui etiam traditus est a Deo Patre causa omnium salutis et vitae? Traditus est enim propter peccata
nostra, et ipse iniquitates multorum portavit in corpore suo in ligno secundum prophetae vocem. Palam ergo est,
quia unita res assumpta necessarie proprium Filium declaravit Dei, qui ex sancta Virgine est. Corpus enim erat
non alterius cujuspiam secundum nos, sed magis proprium ex Patre existentis Verbi natum ex ea. » Addit
Alcuinus: «Unde tibi, o Felix, post tanta etiam clarissima sanctorum Patrum testimonia tam inimica subrepsit
temeritas, ut Christum [0432B] negare audeas proprium Dei Filium; vel verum Dominum esse, vel in proprio
corpore passiones nostrae salutis causa subiisse? »
XXVI. Ad sententiam, qua Felix et Elipandus Christum prout hominem servum Patris conditionalem
asserebant. —Postremo cum etiam Adoptiani servitutem illam, quae de Christo in Scripturis asseritur, non de
Verbo, sed de solo praecise homine assumpto dici posse vellent, Christumque, quatenus homo est, conditione
seu necessitate, non libera voluntate Patris esse servum statuerent; provocat Alcuinus ad idem Pauli testimonium
in epistola ad Philippenses II, 8, quo Cyrillum fuisse usum supra notavimus, ac respondet, ipsum Verbum in
natura 1000 assumpta dispensatorie servum Patris appellari, nec contrarium defendi, vel Christum hominem
servum conditionalem dici posse, quin unio hypostatica in mysterio Incarnationis tollatur. «Iste etiam Felix (ait
lib. IV, num. 9) hunc conditionalem servum saepius [0432C] solet affirmare, non intelligens, quod divinae
dispensationis sacramento servus nominaretur: scilicet non conditione, ut superius diximus, debitae servitutis,
sed implendae paternae voluntatis in salute humana voluntaria obedientia. Nam in Christo quidquid gestum est,
totum voluntatis fuit, non necessitatis, qui Apostolo testante humiliavit semetipsum, factus obediens Patri usque
ad mortem, mortem autem crucis. Alia est namque voluntaria humilitas, alia servilis necessitas. Quaedam enim
de Christo per proprietatem naturae dicuntur, ut est, via, veritas et vita; quaedam per significationem rerum per
illum gerendarum a prophetis de eo praedicata sunt. Quo genere locutionis servum nominari a prophetis
Christum credendum est. » En eumdem, qui in forma Dei fuerat, formam servi assumpsisse, et in ea Patri ad
consummandum salutis humanae negotium voluntarie serviisse, atque idcirco tantum a prophetis servum
appellari ait Alcuinus, et cum Felix ex praecitatis Pauli verbis assertum suum de servitute [0432D] in Christo
homine firmare niteretur, respondet in hunc modum: «Inter plerosque, quos dicis Christum putare per
obedientiam servire Deo, unus quidem est beatus Paulus apostolus, doctor gentium, qui ait: Christus obediens
Patri usque ad mortem, mortem autem crucis, propter quod et Deus exaltavit illum, et dedit ei nomen, quod est
super omne nomen. Servus conditionalis non est super omne nomen, sed inferius filiorum nomine. Filii quippe
nomen omnibus sanctis, Dei dignatione, communiter donatum est. Quod est ergo illud excellentius caeteris
nominibus nomen, quod Christo a Deo Patre, Apostolo teste, datum esse dicitur, propter obedientiae mirabile
sacramentum? Illud scilicet, quod idem ipse subjungit dicendo: Ut in nomine Jesu omne genu flectatur,
coelestium, terrestrium, et infernorum, et omnis lingua confiteatur, quia Dominus Jesus Christus in gloria est Dei
Patris. Si jam Dominus est [0433A] Jesus et in gloria est Dei Patris, id est, in divinitatis majestate, ergo
conditionalis servitii jugo subjectus non est. » Nullam ergo servitutem conditionalem, seu necessariam in Christo
admittendam censuit, cum idem ipse, qui ad mortem usque obediens, ab Apostolo dicitur, simul et Dominus, et
in gloria Patris esse memoretur, Verbumque naturam humanam in unitatem personae assumpserit, quod non nisi
ex liberrima ac benignissima voluntate Patri obedientiam pro salute generis nostri in carne sibi unita praestitisse
existimari debeat. Et id quidem eo certius esse judicat Alcuinus, quo manifestior in sententia adversariorum
suorum est personarum divisio; unde cum Felix objiceret, interrogaretque: «In qua forma erit Patri subditus, si
inter divinitatem ejus, et humanitatem nulla differentia; nullaque inaequalitas fore credatur? » reponit: «Dicimus
itaque, in Deo Christo duas esse naturas proprias: unam deitatis, alteram humanitatis: sed veram in eo divinitatis
gloriam credimus, ne nuncupatio sola divinitatis a [0433B] te nuper introducta in humana natura a divinitatis
natura segregata in duos deos fidei nostrae divideret professionem, sed unum confitemur Deum sub proprietate
duarum naturarum, qui judicaturus est mundum forma, qua videri poterit ab omnibus, quam conditionaliter tu
asseris Deo Patri subjectam esse. » Et in libro IV adversus Elipandum, num. 6, provocat ad verba sancti Cyrilli
in Epist. ad monachos Aegypti tom. V, part. II dicentis: «Non hominem et Verbum, duos Christos, alterum
sublimem et alterum subditum; sed Deum et hominem unum eumdemque confitemur Christum. » Et subjungit:
60

