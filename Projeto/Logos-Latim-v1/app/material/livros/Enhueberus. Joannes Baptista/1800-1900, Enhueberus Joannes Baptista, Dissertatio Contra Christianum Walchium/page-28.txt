enim fieri potest, ut unus filius naturaliter duos patres habere possit: unum tamen per naturam, alium autem per
adoptionem prorsus potest. » Lib. III contra Felicem, n. 1. Rursum ait idem Felix: «Si quis a nostra professione
declinare vult, proferat aeque idoneos testes, qui affirment quod ex utero verus Deus sit conceptus, et verus sit
Filius Dei. » Et alibi: «Nullo modo credendum est, ut omnipotens Deus Pater, qui spiritus est, de semetipso
carnem generet. »
XIX. Argumentantur Adoptiani ex unctione Christi. —Rursum, sicut de Nestorianis diximus, etiam in
unctione, quae in Scripturis Christo tribuitur, in baptismo quem suscepit, et in progressu quem in gratia et
sapientia fecisse legitur, erroris sui praesidium quaerebant Elipandus ejusque socii. «Singulariter [0380B]
namque, ait Felix, beatus Petrus apostolus in eo simul duas naturas in una persona Deo sibi revelante confessus
ait: Tu es Christus Filius Dei vivi. In eo enim, quod ait, tu es Christus, ad humanitatem ejus pertinet, in qua
unctus est; id quod addidit: Filius Dei vivi, ad divinitatem ipsius, in qua essentialiter verus Filius Dei est,
convenit. » Apud Alcuinum lib. IV contra Felicem. Unam quidem hic loci videtur profiteri personam in Christo,
quod et alibi eum saepius fecisse non dissimulabimus, modo tantum notantes, idcirco ex ipsius sententia
Christum, qua hominem non esse Filium Dei proprium, quod is quoad humanitatem unctus dicatur. Eodem modo
argumentati fuere episcopi Hispaniae in epistola ad episcopos Galliae, etc. , ubi sequentia leguntur:
«Confitemur . . . unigenitum in natura; primogenitum in adoptione et gratia. De quo Apostolus ait: Nam quos
praescivit et praedestinavit conformes fieri imaginis Filii ejus, ut sit ipse primogenitus in multis fratribus. Fratres
scilicet eos, de quibus Psalmista dicit: Narrabo [0380C] nomen tuum fratribus meis. Unde fratres, nisi de sola
carnis adoptione, per quod fratres habere dignatus est, de quibus Spiritus sanctus per David locutus est: Unxit te
Deus, Deus tuus oleo laetitiae prae consortibus tuis. Consortes ejus sunt, de quibus Joannes Apostolus ait:
Charissimi nunc filii Dei sumus, et nondum apparuit quid erimus, cum videbimus eum sicuti est. Similes utique
in carnis adoptione, non similes ei in divinitate. Unctio vero illa Spiritus sancti, in qua maxime in Filio Dei
secundum humanitatem, plusquam in electis ejus, facta est per septiformem spiritualium charismatum gratiam,
illam esse credimus, quam Isaias loquitur, dicens: Requiescet super eum spiritus Domini, etc. Hanc plenitudinem
unctionis in solo filio Dei adoptivo et primo-genito esse credimus; in caeteris vero sanctis ad mensuram data est
hujusmodi gratia. De Filio tamen unigenito et sine adoptione vox Patris inquiens: Ex utero ante luciferum genui
te, etc. »
[0380D] XX. Item ex baptismo Christi. —Ex baptismo quoque Christi argumentum suae opinionis
deprompsisse Adoptianos, in comperto est; fateturque ipse Walchius, alias Felici et Elipando tam amicus,
gravissimum fuisse eorum de regeneratione Christi errorem. Hist. Adopt. cap. 2, sect. 2, num. 8, pag. 233.
Audiamus verba Felicis, prout ea refert Alcuinus lib. II, num. 16. «Si quis hanc spiritalem generationem, quae
per adoptionem fit, a Christo secundum hominem abdicare vult, prius necesse est, ut illam quae secundum
carnem est, ab eo funditus abscindat. Nam si in ista, quae spiritalis est, nobiscum non communicat, procul dubio
neque in illa quae carnalis est. » Unde et Alcuinus ibidem, num. 15, ait: «Post haec etiam praefatus Felix non
plano pede, sed claudicante gressu per campos Scripturae sanctae currit, multa proponens testimonia quae suis
partibus non conveniunt, ut sermonem fecisset longiorem, usque dum pervenisset ad Jordanicas undas, ut Christo
baptizato nomen [0381A] imposuisset adoptionis. » Et num. 18: «Quem saepius sine peccato affirmat esse, nunc
subito quasi peccatorem regeneratione indiguisse contendit. Et qui Deum paulo ante asseruit, et ex utero virginali
natum esse, nunc subito quasi hominem purum lavacri emundatione purgandum esse pronuntiat; et ad
similitudinem nostram adoptari in Filium Dei, qui fuit Filius Dei conceptus et natus. » Eadem jam antea in
Elipando redarguebant Beatus et Etherius, dum verba sequentia illi opponunt: «Nec sane tunc unctus est Christus
Spiritu sancto, quando super eum baptizatum ut columba descendit: tunc enim corpus suum, id est, Ecclesiam
suam praefigurare dignatus est: in quo praecipue baptizati accipimus Spiritum sanctum. Sed ista mystica et
invisibili unctione tunc intelligendus est unctus, quando Verbum Dei caro 970 factum est, id est, quando humana
natura, sine ullis praecedentibus bonorum operum meritis, Deo Verbo est in utero Virginis copulata, ita ut cum
illo fieret [0381B] una persona . . . . . Absurdissimum est enim, ut credamus eum, cum jam triginta esset
annorum, et a Joanne baptizatus est, accepisse Spiritum sanctum. » Loco citato, fol. 300. Paulinus demum
Aquileiensis ita de Felice scribit: «In eo usque per sententias diversi generis disputationum figuram perducere
festinat, quatenus et adoptivum Dei Filium, et nuncupativum eum Deum perdito ore definiat; quasi purum
communemque hominem, cui fidei praerogativa gratis confertur; cuique per lavacrum regenerationis ab eodem
Dei Filio datur potestas, ut et adoptivus sit Dei Filius gratuito munere, et nuncupativus Deus divina utique
praeveniente gratia ex provectu religionis efficiatur. » Lib. I contra Felicem, cap. 9; et cap. 44: «Quoniam ideo
hominem Christum adoptivum filium sensu frustratus putas vaniflavo, tanquam oportuerit, eum denuo nasci, et
ex materno et fontis utero, sicut caeteros homines, qui in remissionem baptizantur peccatorum. »
[0381C] XXI. Item ex profectu successivo. —Quod spectat profectum successivum in gratia, sane talia
docuerunt Adoptiani, ex quibus manifeste colligitur eos hunc profectum Christo homini ascripsisse, ac inde
erroris sui de filio adoptivo patrocinium quaesiisse. Unicum hujus rei testimonium adduxisse eo magis sufficiet,
28

