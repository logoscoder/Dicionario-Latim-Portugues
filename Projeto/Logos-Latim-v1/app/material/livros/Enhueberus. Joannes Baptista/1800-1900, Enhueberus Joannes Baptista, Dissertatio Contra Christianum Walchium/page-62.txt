minime posset. «Nec Christum dividimus (ait lib. VII contra Felicem, num. 11) [0435A] in duos filios, vel duos
deos, vel duas cum Nestorio personas. Qui licet duas palam non dixisset personas, tamen omnia quae duabus
inesse necesse est personis, in sua professione fatetur. Simili modo et tu, licet fugias verba duarum personarum,
tamen omnia quae necesse est, duabus inesse personis, te in tuis litteris invenimus profiteri. Quis enim nesciat,
apud unum Patrem alteram esse personam adoptivi Filii, alteram proprii Filii? Nec enim ullus pater juxta
humanae consuetudinis rationem poterat proprium filium sibi adoptare, quasi alienum: aut quem adoptat sibi in
filium, poterit sibi proprium facere, quem paternitas alterius sibi fecit alienum; quia adoptio ex alieno quolibet
efficitur; proprius vero filius in veritate proprietatis permanet. » Unde et lib. V, num. 1, probat Felicem
sibimetipsi dissentire, cum verbotenus quidem personae singularitatem seu unitatem admitteret, reipsa autem
negaret. «Tandem illo pervenimus, ait, ubi destruis quod aedificasti, [0435B] et confiteris quae negasti. Jam
nescio, utrum subdola simulatione prioribus tuis sermonibus melius crederetur, quibus multimoda
argumentatione veritatem impugnare probaris; aut cum diabolo timore perterritus nolens Christum Dei Filium
esse confiteris; cujus testimonium ubique ipsa Veritas recipere renuit, obmutescere eum praecipiens; quia tali
laudatore ipse Dei Filius dedignatus est praedicari. Dicis enim eumdem esse Filium Dei, qui est et filius hominis,
et filium hominis, qui est Filius Dei, ut ex tuis verbis cognosci poterat. Qui illum, inquis, sibi ex utero matris,
scilicet ab ipso conceptu, in singularitate suae personae ita univit, atque conseruit, ut Dei Filius esset hominis
filius, non mutabilitate naturae, sed dignatione: similiter et hominis filius esset Dei Filius, non versibilitate
substantiae, sed in Dei Filio esset verus filius. Nec mirandum est, si ab aliis in catholica professione dissentire
probaris, dum tibi ipsi per vices discordare videris. In hac enim sententia tua catholicus aestimari potuisses, si
prius teipsum [0435C] in pravitate tui erro is non ostenderes. Dicis itaque, ut in Dei Filio vero esset filius; si est
in vero Dei Filio Filius, qui est Christus; igitur et verus est Filius, quia in vero nihil potest aliud esse, nisi veritas.
Et nullum habet locum adoptio in nativitate veritatis. Unus est ergo Dei Filius Christus, Deus et homo verus, et
perfectus, ut saepe dictum est. Adjungis quoque, non duo dii, quod contra teipsum pugnare manifestum est. Nam
si duo dii non sunt, ergo non est in eo Deus verus, et Deus nuncupativus, sed est unus Deus verus, quia Deus
veritas est, et non est simulatio in eo, sed totius fons veritatis. » Eamdem rem exprobrat etiam Elipando lib. I,
num. 9, scribens: «Firmiter namque absque omni dubitatione credendum est et praedicandum, eumdem esse, qui
natus est ex Virgine, Deum verum in duabus naturis, et verum Filium Dei: ita ut unus sit Christus, et unus Deus,
et unus Dei Filius, et unus rex, et unus totius mundi Salvator, divinitate consubstantialis [0435D] Patri,
humanitate consubstantialis matri, ut sit idem verus Deus et verus homo in unitate personae: quem vos sine
dubio cum Nestorio in duos dividitis filios, et in duas personas, per proprietatem et adoptionem. Non igitur
magister vester Nestorius 1002 invenitur duas personas palam in Christo profiteri, quantum ad nos litterae illius
pervenire potuerunt: sed omnia quae duabus necesse est inesse personis, proferre de Christo reperitur,
adoptionem sicut et vos humanitati ascribens, et divinitati proprietatem filii designans. » Et paulo post num. 14
ait: «Hortaris me Arium non esse, qui multorum sua perversitate maculavit corda, ut recte non crederent. Ego,
gloria Deo Jesu, nunquam in barathrum Arii delapsus sum; sed tu vel Arius esse probaberis, vel tuam sententiam
damnare cogeris; qui asseris Filium Dei unicum, unigenitum, uniusque procul dubio personae, adoptivum esse.
Nunquid non tu in eadem persona adoptionem esse affirmas, quam Arius [0436A] olim detestabili impietate
adoptivam esse asseruit? Aut si hanc blasphemiam declinare niteris, mox incidis in laqueum Nestorii, in duas
Christum dividens personas, unam propriam et alteram adoptivam. Nam Nestorius palam duas non nominavit
personas in Christo, omnia tamen, quae duabus inesse personis necesse est pravo sensu, id est, proprietatem et
adoptionem Filii affirmavit in Christo, etc. »
XXX. Concluditur dissertatio, et quibusdam adhuc Walchii argutiis obviatur. —Quisquis jam haec
argumenta, quibus singula errorum capita Alcuinus in Felice et Elipando debellare conatus est, mente a
praejudiciis libera perpenderit, nihil sane deprehendet, quod in scriptore nostro jure vituperari queat. Apprime
enim illa concordant et principiis sanioris theologiae, et methodo ratiocinandi veterum Patrum, in quorum
lucubrationibus evolvendis certe solertissimus fuit Alcuinus, et, ut paucis omnia dicamus, eadem omnino sunt
quae olim in Cyrillo sua fecerat, [0436B] ac quasi consecraverat Ecclesia, proin et optime adhibita contra
haereticos, quorum genesin ac sentiendi rationem eamdem cum illa Nestorianorum fuisse per decursum primi et
secundi paragraphi late deduximus. Nec minus idonea exstitisse haec argumenta censeri debent, quod conatibus
Alcuini effectus optatus in conversione adversariorum suorum haud responderit, iique omnes a doctrina pessima
non recesserint, quos tanto studio impugnaverat; quo quidem ex capite saltem synodum Ratisbonensem,
judicesque Romanos reprehendit Walchius existimans cum Bunavio pag. 123, eos, qui in utroque loco Felicem
ad meliorem de Christo sententiam revocare sibi sumpserunt, legitima ratione usos haud esse, nec errores justis
et ad propositum idoneis argumentis confutasse; eo quod consilia ista exspectato caruerint eventu, atque id unum
tandem effecerint, ut quas mente conceperat Felix, falsas habere opiniones, ficte ac simulate declararet. Bella
enim prorsus, si superis placet, haec foret consequentia: Felix haeresin [0436C] suam nec Ratisbonae, nec
Romae ex animo abjuravit; ergo ratiocinia, quibus eum defensores rectae fidei ab errore reducere conati sunt,
inepta, minusque consona fuere. Nunquid enim bene argumentati non sunt Patres priorum quatuor conciliorum;
et tamen haeresiarchae, quos refutandos susceperant a dogmate exitioso aversi haud sunt? Minus justam
62

