in personis alterum et alterum, hunc vos facitis et in filiis duobus, et in divinitatis diversitate alterum et alterum:
quia nullatenus in unam personam conjungere potestis illum, qui ait in rubo Moysi famulo suo: Ego sum Deus
Abraham, et Deus Isaac, et Deus Jacob: et illum qui ait: Deum Pharaonis te constitui. » Demum innuit ex hac
adversariorum suorum doctrina sequi, nos, qui dii interdum nominamur, ejusdem fore cum Christo homine
dignitatis, quod tamen et Scripturae et Patribus repugnare ostendit ex testimonio divi Gregorii papae, cujus verba
ex Homilia 8 in Ezechielem num. 11 ibidem recitat, eaque sic habent: «In Scriptura sacra aliquando Deus
nuncupative, aliquando vero Deus essentialiter dicitur. Nuncupative enim dicitur, sicut nunc ad Moysen dictum
est: Ecce constitui te Deum Pharaonis (Exod. XXII, 8). Sicut iterum Moyses ait: Si quis homo hoc vel illud
fecerit, applica illum ad deos, videlicet ad sacerdotes; et sicut Psalmista ait: [0425C] Deus stetit in synagoga
deorum, in medio autem deos discernit (Psal. LXXXI, 1). Essentialiter autem Deus dicitur, sicut ipse ad Moysen
dicit: Ego sum Deus Abraham, et Deus Isaac, et Deus Jacob (Exod. III, 6). Unde Paulus apostolus volens Dei
nomen nuncupativum ab essentiali discernere, ait: Quorum patres ex quibus Christus secundum carnem, qui est
benedictus super omnia Deus in saecula (Rom. IX, 5). Nuncupativus enim Deus inter omnia, essentialis autem
super omnia. Ut ergo ostenderet Christum naturaliter Deum, non hunc Deum tantummodo, sed Deum super
omnia esse memoravit: quia et justus quilibet Deus est: Christus autem Deus super omnia, quia naturaliter Deus
est. » Et in eodem libro num. 15 ait: «De nullo enim sanctorum dici potuit, aut potest, aut poterit, Verbum caro
factum. Nullus sanctorum qualibet 996 praestantia gratiae unigeniti nomen accepit, ut, quod est ipsum Dei
Verbum ante saecula, hoc simul cum assumpto homine diceretur. Singularis [0425D] est illa susceptio, nec cum
hominibus aliquibus sanctis quantalibet sapientia et sanctitate praestantibus ullo modo potest esse communis, ubi
divinae gratiae satis perspicuum clarumque documentum est. » Et postquam ex Epistola quadam sancti Augustini
hucusque ignota ostendisset, quanta nos inter et hominem a Verbo assumptum esset differentia, demum sic
concludit: «Aliter, ut sanctus Augustinus vult intelligi, plenitudo fontis manat, aliter rivuli mensura currit de
fonte, quod beatus Baptista testatur: Non enim, inquit, ad mensuram dat Deus Spiritum. Pater enim diligit
Filium, et omnia dedit in manu ejus (Joan. III, 34 et 35). De rivulorum mensura Apostolus testatur: Unicuique
nostrum data est gratia secundum mensuram donationis Christi» (Ephes. IV, 7). Tota certe hujus argumenti vis
eo tendit, ut ostendatur summum esse nos inter et naturam humanam Verbo divino hypostatice unitam discrimen,
quale profecto non esset, si Christus quoad humanitatem [0426A] eodem modo Deus solum nuncupativus foret,
quo interdum in Scripturis dii appellamur. Vide etiam libr. IV adversus Elipandum num. 6, ubi Alcuinus ex
sancto Cyrillo aliisque Patribus eodem modo argumentatur.
XXII. Ad argumentum ex locis Scripturae petitum, ubi homines dii vocantur. Verba Felicis. —In his
porro simul habetur responsum ad argumentum Adoptianorum petitum ex verbis Christi (Joan. X, 34), aliisque
Scripturae locis, ubi homines dii vocantur, quae quidem Alcuinus de Christo homine enuntiari haud posse dicit,
nisi admittere velimus merum illum fuisse hominem, et hypostasi a Verbo assumente diversum. Libr. IV, in
cujus statim fronte examinat asserta Felicis supra § 2, num. 23, a nobis exhibita, et praedictis Scripturae
testimoniis innixa, num. 5, ita ratiocinatur: «Nonne duo sunt, qui verus est Deus, et qui nuncupativus Deus? . . .
alia quippe est persona veri Dei, alia nuncupativi . . . . . Omnis itaque, qui evangelicam [0426B] legit historiam,
intelligere potest quod Jesus et Christus nomina sunt humanitatis in Filio Dei. Et si Jesus Christus, qui natus est
ex Virgine non est verus Deus, quomodo universalis Ecclesia per totum mundum communi consuetudine, etiam
et vos, ut reor, in omnibus orationibus, quae in missarum solemniis decantantur, dicere solet: per Jesum
Christum Dominum nostrum, qui tecum vivit et regnat Deus in unitate Spiritus sancti per omnia saecula
saeculorum. Sed et ipse ait apostolis suis, qui passus est et resurrexit: Data est mihi omnis potestas in coelo et in
terra (Matth. XXVIII, 18). Cui data est potestas nisi illi qui de Virgine natus est? Nam sicut paulo ante dixisti:
Dei Filius ex Deo substantialiter natus, essentialiter habuit omnem potestatem cum Patre et Spiritu sancto: sed
haec potestas data est Filio Virginis. Et si omnem potestatem habet, quomodo potest esse, ut non sit omnimodis
verus Deus et verus Filius Dei? Moyses fuit Deus nuncupativus, tamen non data est ei omnis potestas: ideo
secundo percussit petram [0426C] ad eliciendam aquam. Quidquid vero miraculorum Christus gessit in mundo,
dum visibili praesentia conversatus est inter homines, propria virtute fecit, ut potens et verus Deus. Nunquid
aliquis sanctorum per se potuit aliquid facere absque eo, qui ait: Sine me nihil potestis facere (Joan. XV, 5). Dic
ergo tu, unde in nomine Jesu tantas virtutes fecerint apostoli, si ipse Jesus non habuit propriam potestatem, sed
nuncupativam? » Satis accurate profecto haec argumentandi ratio convenit cum illa divi Cyrilli, qui, ut supra
num. 8 vidimus, differentiam Moysen inter ac Christum hominem eodem modo ex potestate patrandi nomine
proprio miracula comprobavit, et quemadmodum sanctus hic doctor doctrinam Ecclesiae inde etiam firmavit,
quod Jesus apud Joannem dicatur scivisse, quid esset in homine, id quod non nuncupativo Deo, seu homini, sed
vero solum Deo proprium esse potest; ita postmodum et Alcuinus simile Scripturae testimonium adversariis suis
opposuit, illud [0426D] nimirum Pauli apostoli: An experimentum quaeritis ejus, qui in me loquitur Christus (II
Cor. XIII, 3)? Ex quibus libr. IV adversus Felicem num. 7 ita arguit Alcuinus: «Volo, ut edisseras mihi, o Felix,
hunc quem loqui Apostolus intra se dicit, homo sit an Deus? Si homo, quomodo in corde ejus corpus loqui
poterat alterius? Si Deus, ergo non homo Christus, sed Deus: quia cum locutus in Apostolo Christus sit, et loqui
in eo non potuerit, nisi Deus: ergo locutus est in eo Christus Deus. Vides itaque nihil esse hic jam, quod contra
56

