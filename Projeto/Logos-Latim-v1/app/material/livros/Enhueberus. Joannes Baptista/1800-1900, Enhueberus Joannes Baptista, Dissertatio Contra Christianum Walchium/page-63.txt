existimamus censuram, qua Walchius pag. 70 adulationis incusat Alcuinum Elipando in haec verba scribentem:
«Tu enim es, sanctissime praesul, civitas super montem posita, quae nullatenus abscondi potest, cujus murus
nequaquam debet insidiosis cuniculis cujuslibet perfidiae alicubi perforari; sed firmissimo catholicae fidei
munimine ex omni parte circumdari, ut inexpugnabilis undique ad salutem populi, qui in te gaudet, et tui oris
imperium respicit, permaneat. » Certe quilibet equus rerum aestimator videt, laudem hanc non personae
Elipandi, sed officio tribui, nihilque aliud velle Alcuinum, quam [0436D] ostendere adversario suo, quantum sit
crimen si episcopus, qui super candelabrum ut luceat in domo Dei omnibus positus est, errorum tenebris
obfuscetur, gregemque perdat, quam pascere debuisset. Unde his laudibus Elipandum potius admonuisse sui
muneris, quam vanis adulationibus demulsisse censendus est Alcuinus, prout et legenti contextum citatae
epistolae manifestum erit. Demum non nisi partium studio tribuimus, quod Walchius pag. 62 historiae suae
Alcuinum vocet «hominem mobilem, inconstantem, tum hoc, tum illud dicentem, quid vero certum sit
nescientem. » Ansam ista scribendi dederat responsum Alcuini ad argumenta, quae episcopi Hispaniae
adoptionis in Christo fautores ex liturgiis suis pro dogmate saepe dicto deprompserant, provocantes ad
auctoritatem Eugenii, Ildephonsi, et Juliani sedis Toletanae antistitum, ac dicentes, vocem adoptionis ab hisce
dudum usurpatam, ac quasi consecratam fuisse. Reposuit vero Alcuinus in hunc [0437A] modum: «Praesules
quoque Hispaniarum inducis, quos tu orthodoxos dicis: in his, quae posuisti, orationibus indubitanter haeretici
esse dignoscuntur. Nisi forte et eorum dicta, sicut et in caeteris solebas, depravaris, scilicet, ut quod illi bene
dixerunt, tu in adjumentum erroris tui mutare, et alterum pro altero mittere ausus sis. Asserunt enim quidam ex
illis patribus (Forte legendum: partibus) ubi tu dixisti, vel adoptionem, vel adoptivi hominis, eos dixisse pro
adoptione assumptionem, et pro adoptivi assumpti: et in hoc quoque tua malevola arguitur pertinacia . . . Sed
sive mutata, sive ut ab eis sunt dicta, haec eadem testimonia a te sint posita, non magnopere curandum est; nos
enim Romana plus auctoritate, quam Hispana, veritate assertionis et fidei nostrae fulciri desideramus; licet nec
illa reprobemus, in his tamen, quae catholice dicuntur. » Lib. VII contra Felicem, num. 13. At vero, quid in hac
responsione mobilitatis, quid ignorantiae, quid inconstantiae appareat, plane non videmus. Colligimus equidem
ex hoc loco, [0437B] et insuper ex epistola Alcuini ad Elipandum, num. 11, eum, cum haec scriberet, nondum in
manibus habuisse, aut lustrasse exemplaria Liturgiae Hispanicae; quod tamen nemo ei jure exprobraverit. Hinc
bene utique respondit, aut eadem haeresi inquinatos fuisse episcopos illos, quorum testimoniis suam firmare
nitebantur Felix et Elipandus, nisi «forte (ut ait in epistola modo primum dicta) simplex ignorantia eos defendit a
mucrone anathematis, non pertinax erroris defensio excommunicationis percutit gladio: » aut eorum scripta ab
adversario suo fuisse depravata, qua certe conjectura injuriam ei nullam infert, cum similis perfidiae in
corrumpendis Patrum antiquorum textibus alibi et Felicem, et Elipandum saepius 1003 convicerit. Et hoc quidem
posterius priori verosimilius judicat, dicens, lib. II adversus Elipandum, num. 10: «Ideo magis aestimandum est
juniores quoslibet hujus novae infidelitatis catenis colligatos, ad perditionem sui ipsorum dicta sanctorum
corrumpere doctorum, et suorum pessima pertinacia [0437C] maculare nomen parentum, cui audaciae nil
scelestius, vel atrocius esse poterit. Et hoc ex eo veri esse simile videtur, quia probatissimorum in Christi
Ecclesia doctorum, et omnibus acceptabilium catholicas sententias, vel perverso interpretari sensu, vel perfida
vos immutare temeritate agnovimus: veluti in aliquibus probavimus locis, dum ad nos per Felicem olim vestrum,
nunc autem nostrum commilitonem plures vestri erroris pervenerunt litterulae. » At supersedendum arbitramur
his aliisque argutiis, quas contra Alcuinum in saepe memorata Adoptianorum Historia legere est. Satis enim
superque, uti confidimus a scriptore hoc, quem summa doctrinae omnis laude suo tempore floruisse, atque
idcirco insignibus a Carolo Magno beneficiis ornatum fuisse nec ipse diffitetur Walchius, praecipua
reprehensionis capita amoliti sumus, ostendentes eum et jure Hispanos Nestorianismi arguisse, et legitima
ratione contra [0437D] illos disputasse; ut proin laudem potius quam vituperium [0438A] mereatur, ut pote sanae
fidei defensor acerrimus aeque ac solertissimus; et temeritatem, non prudentiam esse censeamus, si post
nongentos et amplius annos quidam ex paucis, quae nobis supersunt, monumentis obstrepere ausi fuerint judicio
virorum, quos ipsi controversiae praesentes fuisse, cum adversariis suis non raro coram disputasse, eorum
mentem aut ex ore proprio, aut scriptis saltem in omnium manu tum adhuc versantibus intellexisse, talique
ratione errores impugnasse novimus, ut nemo illius aevi esset, qui in hac pugna quidquam animadversione
dignum deprehenderet. Aut, si quidem calumniam sibi fieri existimarunt Felix et Elipandus, cur de ea conquesti
non sunt? Cur Nestorium nominatim haud damnarunt, cum aliorum haereticorum expressam mentionem
fecissent, eorumque sensa anathematizassent? Cur adversario suo Alcuino minus rectam argumentandi rationem,
imperitiamve non objecere, alias in carpenda ejus vita ad excessum usque studiosi? Igitur aut dicendum
fundamento [0438B] carere ea, quae pro episcopis hisce contra Alcuinum scripsit Walchius; aut denique,
neminem jam veterum haereticorum esse, cujus condemnationem inscitiae atque imprudentiae Patrum imputare
non liceat. Et hoc quidem posterius lubenter forte plures eorum concedent, qui sunt de coetu Walchii, minime
attendentes, se partium studio ac praeconceptis opinionibus in tantum subinde abripi, ut etiam sanioris criticae
regulas in dijudicandis temporum antiquorum factis, ac controversiis praetergrediantur. Dent superi, ut tandem
dissipentur praejudicia ista, paci et veritati adeo inimica, ac, quod magis adhuc exoptandum, ut modus ponatur
depravatae mentis humanae indoli ac effrenatae cupiditati res occultas et supra ingenii nostri vires positas
investigandi, ex qua sola controversiam illam de Adoptione in Christo saeculo octavo denuo renatam etiam
63

