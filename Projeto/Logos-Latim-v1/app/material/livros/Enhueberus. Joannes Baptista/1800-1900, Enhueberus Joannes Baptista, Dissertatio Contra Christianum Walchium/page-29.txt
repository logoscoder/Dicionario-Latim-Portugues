quo firmius illud videtur, cum ex omnium quasi qui dogmati de adoptione in Christo suffragabantur, calamo
profluxerit. Episcopi nimirum Hispaniae in Epistola saepe dicta ad Episcopos Galliae, Aquitaniae, etc. ,
postquam sequentibus verbis publice fidem suam professi fuissent: «Confitemur et credimus eum factum ex
muliere, factum sub lege, non genere esse Filium Dei, sed adoptione, neque natura, sed gratia: » ita in
confirmationem sententiae suae ex Scripturis argumentari pergunt: «Id ipsum eodem Domino attestante, qui ait:
Pater major me est: et evangelista de illo: Puer autem crescebat, et confortabatur plenus sapientia, et gratia Dei
erat in illo. » Sane, ut supra num. 7 vidimus, iisdem Evangelii [0381D] verbis usi fuere Theodorus et Nestorius,
ut profectum successivum in Christo homine, ejusque adoptionem defenderent, dogmatizantes insuper profectum
hunc, seu merita hominis assumpti praevisa viam parasse, ut is a Verbo divino in consortium dignitatis et filii et
domini admitteretur. Vide verba sancti Cyrilli num. 3 adducta. His conformiter dein ratiocinatur Felix, uti
testatur Alcuinus lib. VII ita adversarium suum allocutus: «Mox in sequentibus eruditionis tuae sensibus
invenitur te dixisse: Quae ille, inquis, de humanitate Filii Dei, in qua natus homo, per adoptionis gratiam meruit
esse, quod est, et accipere, quod habet. Tu dicis cum antecessoribus tuis Pelagio et Nestorio Christum meruisse,
ut esset, quod est; cum sanctus Augustinus et omnes catholici doctores nullis praecedentibus meritis in ipso
humanitatis Christi exordio eumdem Deum esse conceptum et natum testantur. » En quam accurate in suis
ratiociniis conveniant Elipandus et Felix cum Nestorianis, ut [0382A] hominem assumptum gratia tantummodo,
seu adoptione sola filium esse assererent; quod si perpendatur, mirum profecto videri debet Walchium tanto
studio laborasse, ut episcopos illos Hispaniae a labe hujus haereseos vindicaret, quos insuper in denominatione
quoque Dei extrinseca, quam solam Christo homini concedebant, ejusdem omnino fuisse mentis, statim
demonstrabimus.
XXII. Christus, qua homo, Deus nuncupativus secundum Elipandum et Felicem. —Hoc nimirum
alterum erat erroris caput, quod in adversariis suis reprehendit Alcuinus, iique omnes qui cum eo sanam
Ecclesiae doctrinam propugnarunt. «Secundo autem modo (ita loquitur apud Alcuinum libro IV) Felix,
nuncupative Deus dicitur, sicut superius dictum est de sanctis praedicatoribus, de quibus Salvator Judaeis ait: Si
enim illos dixit deos, ad quos sermo Dei factus: qui tamen non natura ut Deus, sed per Dei gratiam ab eo qui
verus est Deus, deificati dii sunt [0382B] ab illo vocati: in hoc quippe Dei filius, Dominus ac Redemptor noster
juxta humanitatem sicut in natura, ita et in nomine, quamvis excellentius cunctis electus, verissime tamen cum
illis communicat, sicut et in caetera omnia, id est, in praedestinatione, in electione, in gratia, in susceptione, in
assumptione nominis servi, atque applicatione seu caetera his similia, ut idem qui essentialiter cum Patre et
Spiritu sancto in unitate deitatis verus est Deus, ipse in forma humanitatis cum electis suis per adoptionis gratiam
deificatus fieret, et nuncupative Deus. » Eumdem errorem de Felice refert Alcuinus lib. I scribens: «Nec sibi
sufficiebat tantummodo Christum, qui de Virgine natus est, negare proprium esse Filium Dei; sed etiam hunc
eumdem non consentit verum esse Deum, sed novo et inaudito sanctae Dei Ecclesiae nomine nuncupativum
Deum nominare illum non timet, dividens Christum in duos filios, unum vocans proprium, alterum adoptivum; et
in duos deos, unum verum Deum, alterum nuncupativum [0382C] Deum. » Consonat et Paulinus Aquileiensis,
prout legenti cap. 30, 40 et 41, libri primi contra Felicem patebit. Elipandum quoque ejusdem fuisse opinionis
testantur Beatus et Etherius in opere praedicto, ubi ita fidem suam contra hunc episcopum exprimunt: «Non ergo
debemus dicere: illum Deum et istum hominem. Unum habemus et adoramus Deum, cum Patre et Spiritu sancto
unum Deum, non hominem, quartam introducentes personam; sed cum ipsa carne propria unum adoremus
Christum Filium Dei Deum juxta Ephesini concilii verae fidei documentum, quae ait: Cavemus autem de Christo
dicere: Propter assumentem veneror assumptum, et propter invisibilem adoro visibilem. Horrendum vero super
hoc etiam illud dicere: Is qui susceptus est, cum eo qui suscepit, connuncupatur Deus; qui enim haec dicit, dividit
iterum in duos Christos eum, qui unus est, et hominem seorsum in partem, et Deum similiter in partem
constituens. Evidenter enim denegat unitatem, secundum [0382D] quam non alter cum altero coadoratur et
connuncupatur, etc. » loc. cit. fol. 303. Plura desuper adducere testimonia superfluum existimamus, visuri jam
potius momenta, quibus hanc quoque sententiam firmare laborarint Elipandus et Felix, quae sane eadem esse
cum illis Nestorianorum apparebit.
XXIII. Ex Scriptura quae homines aliquando deos appellat. —Et quidem Adoptianos etiam ex iis
Scripturae locis, in quibus homines aliquando dii vocantur, argumentum desumpsisse, quod nomen hoc eodem
modo Christo homini conveniat, verba Felicis 971 numero praecedenti allata sat aperte docent. «Secundo autem
modo, ait, nuncupative Deus dicitur, sicut superius dictum est de sanctis praedicatoribus, de quibus Salvator
Judaeis ait: Si enim illos dixit deos, ad quos sermo Dei factus, etc. » Tam manifesta nobis est ex hoc loco ratio
argumentandi Felici, ejusque asseclis hac in re familiaris, ut aliis eorum dictis omnino supersedendum
arbitremur, ne [0383A] lectori multiplicata citatione taedium pariatur.
XXIV. Ex eo quod Verbum dicitur in nobis habitasse, et Deus fuisse in Christo. Verba Felicis. —
Quemadmodum vero in isto, ita et in aliis ratiociniis secuti sunt Nestorianos Felix et Elipandus. Frequenter et
ipsi usi sunt textibus Scripturae: Et Verbum caro factum est, et habitavit in nobis (Joan. I); In ipso inhabitat
29

