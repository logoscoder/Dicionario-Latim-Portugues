Testatur et Agobardus, quod Felix dixerit, Christum Dominum «in sola humanitate apostolum [0384D] et
pontificem fuisse. » Libr. adversus Felicem cap. 31, Bibl. PP. tom. XIV, fol. 252. Affinis profecto est haec
argumentandi ratio illi Nestorianorum, Christum hominem idcirco verum Deum esse negantium, quoniam is
pontifex noster appelletur, qui sane alius esse debet a Deo, cui sacrificium offertur. Videatur quoque Paulinus
libr. I, cap. 23, 24, et praecipue cap. 25, ubi totus est in eo, ut probet, Christum redemptione haud eguisse; ex quo
colligitur Felicem non alienum fuisse a sententia Nestorii asserentis, Christum hominem, pontificem nostrum
etiam pro se ipso Deo Patri sacrificium obtulisse. Dein non uno in loco Christum pro se quoque orasse contendit,
quod cum vero Deo haud conveniat, solius Dei nuncupativi dignitatem eidem quoad humanitatem tribuit.
Testatur ista Alcuinus libr. VII, num. 15, ita scribens: «Sed quia longum est cuncta pravitatis tuae argumenta
discutere, de hoc tibi respondere in praesenti sufficiat, quod Filium [0385A] Dei hominem factum, verum Deum
per hoc maxime negare coneris, quia pro se legitur orasse, sicut et pro nobis. Quod ubi legisses, prorsus ignoro,
scilicet Filium Dei pro se sicut pro nobis orasse . . . . . Hoc ipsum namque et praecessor tuus Nestorius solebat
dicere, videlicet, quod Christus pro se et pro genere corporis sui sacrificium obtulisset. Quod enim tu orasse eum
pro se dicis, hoc ille, idem volens intelligi, obtulisse dixit pro se et genere. Contra quam blasphemiam, quid
beatus Cyrillus opposuisset, audi; ait enim: Si quis dicit, quia pro se obtulit Christus oblationem, et non magis
pro nobis solis, anathema sit. » Cyrillus anathemat. 10. Similia ex Paulino discimus, qui lib. I, cap. 30, his
Felicem arguit: «Tu igitur non es confusus fellivomo gutture explicare, idcirco eum non esse verum Deum,
verumque Dei Filium, quia non solum pro aliis, sed etiam pro se ipso necessario in oratione Dei pernoctans
duxerit exorasse: apostolicum sumens testimonium satis clarum et perspicuum; sed [0385B] secundum perfidiae
tuae sensum satis male et obscure depravatum. » Capite autem immediate sequenti indicat quodnam sit illud
Apostoli testimonium a Felice male intellectum, dum in hunc modum scribit: «Tu autem falsas conjecturalium
objectionum tuarum assertiones memorato Pauli testimonio fulcire coniceris, quia in ea, quae inscribitur ad
Hebraeos epistola, de mediatore Dei et hominum scripserit, quod in diebus carnis preces supplicationesque cum
lacrymis et clamore valido pro se fuderit ad illum, qui poterit eum a morte salvum facere: ignorans alia ex aliis
colligere, et vim dicti, quam ex uno non vales comprehendere, ex plurimis queas collatis simillimis capabiliter
experiri. » Nec ovum tam simile ovo est, ac argumentatio ista Felicis illi Nestorianorum, quam supra num. 11
retulimus.
XXVI. Argumentantur Adoptiani ex eo quod Verbum pati non potuerit. —Insuper et Felix et Elipandus
catholicos semper accusabant, quod Verbum [0385C] passibile dicerent, cum ipsi passionem, aliasque naturae
humanae proprietates soli homini assumpto adscriberent. Et Felix expressissimis verbis ait: «Nusquam in
Evangelio Dei Filius pro nobis, sed tantum filius hominis traditus legitur. » Apud Alcuin. libr. V, num. 8, quibus
etiam idem Alcuinus ibidem his obviat: «Nullatenus ergo dividi poterit Filius hominis a Filio Dei, vel separari a
filio hominis Filius Dei, quia unus est Filius Dei, Deus et homo, qui traditus est propter delicta nostra in
mortem . . . . . Hoc etiam symbolo catholicae fidei confitemur manifeste, quod Jesus Christus Dei Filius
unigenitus, natus de Spiritu sancto ex Maria virgine, passus sit pro humana salute. Nequaquam ergo dubitare
ullus catholicus debet, quin Dei Filius traditus esset pro mundi salute. Qui enim negat Dei Filium traditum esse
ad passionem, nullatenus catholicus esse poterit, sed a catholica fidei professione in hac obstinatione
permanendo, alienus censendus est. » [0385D] Negabat ergo Felix Christum, qua hominem, verum esse Deum,
eo quod mortis passionem in se sustinuerit; cum passio vero Deo haud conveniat; negabat proin cum Nestorianis,
Verbum esse passum. Unde et Paulinus sequentia Felici opponit libr. I, cap. 17: «Quoniam suscepta caro a Verbo
propria Verbi est caro, et videri invisibilis, et pati impassibilis, et mori immortalis in propria carne posse
apostolicis instruimur documentis. Ait enim primus pastor Ecclesiae: Christo autem in carne passo; in carne
utique non cum carne divinitatem compassam, quae extra passionem modis omnibus constat. Sed quoniam
propria Verbi caro erat, quae passa est, ille utique passus mortuusque dicitur, cujus propria caro passa et mortua
esse perhibetur: a qua nunquam post assumptionis sacramentum impassibilis et inde mutabilis separata divinitas
praedicatur. Ac per hoc Christus Jesus et passus, et mortuus, et sepultus, et resurrexisse secundum Scripturas,
Dei Filius, [0386A] veraciter declaratur. » Ex his revera discimus Felicem ad mentem Nestorii contrarium
sustinuisse seu negasse. Verbum Patris esse passum, ac inde suam de Deo nuncupativo sententiam deduxisse;
qui et ulterius ex istis inferebat, Christum non voluntate, sed necessitate passum esse, et ideo Patrem rogasse, ut
calix a se transferretur; quod denuo testatum facit Paulinus libr. III, cap. 4 et alibi saepius.
XXVII. Christus, qua homo, servus juxta Adoptianos. —Tertio demum servitutem quoque de homine
Christo praedicabant Adoptiani, prout Nestorianos fecisse supra meminimus. «Nunquid, ait Felix, qui verus est
Deus, fieri potest, ut conditione servus Dei sit, sicut Christus Dominus in forma servi, qui multis modis,
multisque documentis non tantum propter obedientiam, ut plerique volunt, sed etiam per naturam servus 973
Patris et filius ancillae ejus verissime edocetur? » Apud Alcuinum libr. VI, num. 4. Idem alibi ait: «Si enim, ut
vos vultis, homo assumptus [0386B] a Filio Dei mox a conceptione virginalis uteri verus conceptus est Deus,
verus et natus Deus, quomodo ipse Filius Dei ex voce formae servilis prophetiam Veteris Testamenti de
semetipso testimonium perhibet, quod ex utero matris servus sit formatus, ipso dicente per Isaiam prophetam: Et
31

