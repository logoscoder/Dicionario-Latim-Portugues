unigenitum Filium Dei crucifixum et sepultum omnes etiam in symbolo confitemur secundum illud Apostoli
testimonium: Si enim cognovissent, nunquam Dominum gloriae majestatis crucifixissent. » Demum concludit:
«Ergo et Dominus gloriae, et Deus virtutum habuit in seipso, unde crucifigi potuit, et mori. Non alter crucifixus
est pro mundi salute, alter qui vita est omnium viventium; sed unus idemque non adoptione divisus, sed
proprietate conjunctus. Verbum caro factum est, ut homo caro promoveretur in gloriam Dei, non ut Deus in
carnis verteretur injuriam. » [0430B] Ad resolvendum igitur conditionis nostrae debitum, seu, quod idem est, ad
satisfactionem pro peccatis nostris condigne praestandam cum sancto Leone necessarium judicavit Alcuinus, ut
ipse impassibilis Deus in natura passibili pateretur: necessarium judicavit, ut idem ille, qui vita est omnium
viventium, pro mundi salute crucifigeretur; qua certe argumentandi ratione insinuat, meritum redemptionis
humanae ab adversariis omnino destrui, qui non ipsum Filium divinum, non verum Deum, sed hominem
assumptum, Deum nuncupativum mortis dolores tolerasse dicerent. Eumdem in finem etiam lib. IV adversus
Elipandum num. 6 adducit verba Cyrilli ex epistola ad monachos Aegypti: «Sed si est Christus, inquit, neque
Filius vere, neque naturaliter Deus, sed homo purus secundum nos, et divinitatis organum; salvati quidem sumus
non in Deo quodammodo, sed in uno, magis secundum nos, moriente pro nobis, et virtutibus alienis resuscitato.
» Ex absurda nempe sequela absurditatem [0430C] ipsius asserti primarii ostendere nititur cum Cyrillo Alcuinus,
docetque, necessario admitti debere, Deum ipsum in carne pro nobis esse passum, cum si solus homo mortem
pertulisset, solus etiam homo nos redemisset, id quod tamen prorsus impossibile esse quilibet sanae mentis ad
fidei intelligit. Cum vero et Adoptiani timerent, ne ex hac doctrina ipsum Dei Patris Verbum passibile aut
mortale esse sequeretur, vano illos agitari timore, idque tam parum inde inferri posse demonstrat, quam parum
anima hominis mortalis sit ex eo, quod vulgo totus homo mori dicatur, dum sola caro morte dissolvitur. «Has
itaque naturas (ait libr. I contra Felicem, num. 10) quas ex utroque habet parente, apostolus duas nominat formas,
dicens de ipso: Qui cum in forma Dei esset, non rapinam arbitratus est, esse se aequalem Deo, sed semetipsum
exinanivit, formam servi accipiens. Cernis in una 999 Christi persona utriusque formae, utriusque naturae
mysterium contineri: idem [0430D] passibilis et impassibilis, idem mortalis et immortalis: non alter et alter, sed
idem et unus in duabus naturis. Sicut unus est homo, mortalis et immortalis, mortalis carne, immortalis anima,
sed unus est homo, et non alter. » Nempe sicut totus homo mori dicitur, etsi sola caro intereat; eo quod ista
spiritui, qui de se immortalis est, per unionem facta sit propria; ita Verbum quoque pati, morique in carne sua
bene asseritur, quia illam per assumptionem sibi propriam reddidit. Unde et in eodem libro, num. 8, ait: «Quia
enim Verbum cum carne ita est ineffabili modo unitum, ut ipsum Verbum, de quo beatus Joannes Evangelista
dicit: In principio erat Verbum et Verbum erat apud Deum, et Deus erat Verbum, carnem dicamus factum; sicut
idem ipse evangelista dicit: Et Verbum caro factum est, et habitavit in nobis, id est, nobiscum: licet illud Verbum
non sit mutatum in carnem; et caro illa dicatur Deus, licet non sit in deitatis naturam mutata: et est unus Filius
Deus, [0431A] et unus Deus Dominus Jesus Christus. Ob hanc unitatem dicitur filius hominis descendisse de
coelo, et Dominus gloriae crucifixus, et sic impassibiliter Verbum Dei passum est, et filius hominis mirabiliter
descendit de coelo, et illius manus, qui creavit coelum et terram, clavis in cruce confixa est: et illius sanguis, per
quem omnia creata sunt, fusus est pro omnium salute Apostolo testante, qui ait: Et sanguis Filii Dei redemit nos
(I Joan. I, 7). » Libro autem VI, num. 6, arguit Felicem, quod textum divi Augustini corruperit, et ubi hic sanctus
Pater de Filio Dei dixerat: Impassibilis in suo, passibilis in nostro, ipse posuerit: Impassibilis in suo, passibilis in
alieno; dein pergit: «Quasi corpus suum, quod sibi proprium fecit Filius Dei, alienum esset a se. » Subjungit
paulo post verba ejusdem divi Augustini, vel potius Vigilii Tapsensis ex disputatione cum Feliciano episcopo
Ariano tom. VIII in Append. cap. 11 dicentis: «Unus autem atque idem Christus est, qui et injurias totus pertulit,
et actus in profundum [0431B] non mersit. Ex hoc pacto in mediatore Dei et hominum injuria assumpti corporis
affectam fatemur deitatem, sicut majestate divinitatis glorificatam novimus carnem. » Haec profecto idcirco
solum posuit Alcuinus, ut ostenderet, ob summam, hypostaticam nempe, quae Verbum inter naturamque
humanam est, unionem homini divina, humana autem Deo, proin et passionem mortemque Verbo rite ascribi.
Tetigerat hoc punctum etiam lib. V, num. 11, ubi ita Felicem alloquitur: «Addis quoque, ubi de duabus in
Christo naturis disputas: Impassibilis in suo, passibilis in alieno. Quid dicis, alienum esse Dei Filio in illa
susceptione humanitatis, quae in tantam et tam mirabilem cum Dei Filio assumpta est unitatem, ut unus esset,
non duo? Idem in divinitatis gloria, qui et in humanitatis infirmitate, idem Filius Dei, qui et filius hominis, et
idem filius hominis qui et Filius Dei. Quid enim in hac conjunctione alienum potuit esse, dum omnes actus
utrarumque [0431C] in Christo naturarum unius propriae esse personae certum habetur. » Confirmat autem et
Alcuinus doctrinam suam Scripturae testimoniis, et prae caeteris quidem ea urget, in quibus Filius Dei
unigenitus, Filius Dei proprius pro nobis datus et traditus legitur. Ipse Felix occasionem ad textus hosce magis
discutiendos dederat, cum dixisset, nullibi in Evangelio legi, Dei Filium pro nobis fuisse traditum; ad quae
respondet Alcuinus, lib. V, num. 8; «Oblitus (Felix) quod ipse Dei Filius de sua traditione dixisset: Sic enim
dilexit Deus mundum, ut Filium suum unigenitum daret (Joan. III, 16). Unigenitus itaque Filius Dei est Filius qui
datus est pro mundi salute. Quid vero est datus, nisi traditus? Quod Apostolus quoque confirmat, dicens: Qui
proprio Filio suo non pepercit, sed pro nobis omnibus tradidit illum (Rom. VIII, 32). Item de eodem Dei Filio
idem Apostolus ait: Qui tradidit semetipsum pro nobis (Ephes. V, 2). Quem etiam beatus Petrus Judaeis
praedicans Filium Dei non dubitavit testificari [0431D] dicens: Deus Patrum nostrorum glorificavit Filium suum
59

