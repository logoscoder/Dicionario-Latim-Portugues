XXI. Theodorus Mopsuestenus idem docet. —Similia et Theodorus Mopsuestenus in scriptis suis, quae
fere omnia Apollinaristis opposuit, disserit. Referuntur plura ex illis fragmenta in synodo gen. V, tom. IX Concil.
, edit. Mansi, col, 219, ubi scripta ejus singulariter discussa, ac postmodum damnata fuere; atque inter alia n. 46
ex interpretatione epistolae ad Hebraeos sequentia adducuntur: «Ergo jam cessabunt ab impudente pugna;
desistent autem a vana contentione, erubescentes evidentiam praedictorum. Plurimos enim dicit filios in gloriam
[0349D] ducentem. Ecce igitur in filiationis ratione apostolus apparet, assumptum hominem caeteris
connumerans, non secundum quod illis similiter filiationis particeps est, sed secundum quod similiter gratia
filiationem assumpsit, Deitate sola naturalem filiationem possidente. » Nempe cum Apollinaristae ita hominem
assumptum Filium Dei naturalem dicerent, ut simul naturas confunderent, eo quod aut ipsum Verbum in carnem
mutatum, aut carnem hanc Verbo consubstantialem asseruissent; Theodorus contra illos discretionem naturarum
defendere nititur, hominemque assumptum non nisi adoptione Filium, ac solum Verbum natura Patris
unigenitum vocat. Eodem modo de Dei nomine, quod filio hominis competere volebat, ratiocinatus est. Numero
enim 34 ex libro primo interpretationis Evangelii secundum Joannem ista leguntur: «Certus quidem et ipse erat,
Filium Dei non secundum deitatis dicens nativitatem, sed secundum quod domesticus [0350A] Deo erat: per
quod Filii Dei, qui per virtutem domestici Deo constituti homines interim vocabantur. » Non ipse ergo Christus
secundum Theodorum erat Deus, sed tamen magis quam alii homines domesticus Deo, et sicut alii sancti
homines filii Dei dicuntur, sic et ipse per familiaritatem, quam ad Deum habet, a Nathanaele, quo cum
loquebatur, Deus est nominatus. Ita fere Vigilius papa in suo responso ad praedicta Theodori verba loco cit. col.
83.
XXII. Nestorius. —Omnes porro hae assertiones aliunde natae haud sunt quam ex eo quod viri isti non
satis prudenter contra Apollinaristas agerent, ac Scripturarum voces incaute dividerent, prout consideranti
abunde patet. Et quid aliud demum intendit Nestorius ipse, immediatus parens erroris de duplici filio, dum in
epistola ad Cyrillum tom. IV Concil. col. 894, n. 1 ita scribit: «Observa hic, quomodo Dominum, Jesum,
Christum, Unigenitum, et Filium, nomina utique, quae humanae divinaeque naturae [0350B] ex aequo
conveniunt, perinde ac fundamenta quaedam substernentes (sancti Patres, ad quos ibi Cyrillum provocat)
incarnationis, mortis et resurrectionis traditionem illico subjungant, superstruantque, nempe quo nominibus
utriusque naturae quibusdam communibus signis propositis, neque ea, quae filiationis et dominationis sunt,
scindantur, neque ea rursum, quae naturarum sunt, propter filiationis singularitatem in confusionis periculum
adducantur. » Ecce ut confusionem Apollinaristarum evitaret Nestorius 952 nomina naturarum in Christo
dividenda asserit, et revera ita ipsus divisit, ut simul personas divideret. «Nestorius, ait Vincentius Lirin. Bibl.
PP. tom. VII fol. 254, contrario Apollinari morbo, dum sese duas in Christo substantias distinguere simulat, duas
inducit de repente personas, et inaudito scelere duos vult esse filios Dei, duos Christos, unum Deum, alterum
hominem, unum, qui ex Patre, et alterum, qui sit genitus ex matre. » Nullum igitur, si [0350C] momenta
hucusque adducta spectemus, jam relinquitur dubium, quin haeresis Nestoriana ex utriusque erroris Ariani
scilicet, et alterius, quem Apollinaris ejusque discipuli tradiderunt, impugnatione minus provida ortum traxerit,
rectusque tandem ordo postulat, ut Adoptianum quoque dogma eosdem natales habuisse, ac vel inde utramque
haeresin Nestorii, atque Elipandi et Felicis admodum affinem fuisse probemus. Subsidium huic labori
praestabunt tum ea, quae scriptores rerum Hispanicarum nobis consignarunt, tum ipsa etiam fragmenta aut
epistolae Felicis et Elipandi, ac Alcuini demum opera, ad quorum fidem semper provocabimus.
XXIII. Haeresis Arianae reliquiae in Hispania usque ad octavum saeculum. —Pravitatem Arianam, etsi
labore studioque sancti Leandri ac pietate Reccaredi regis circa annum 587 in Hispaniis fere suppressa fuerit,
identidem tamen successu temporum ibidem repullulasse, ac ipso adhuc octavo saeculo, ad [0350D] cujus finem
controversia illa de Filio adoptivo acrius agitari coepit, Ecclesias illius regni turbasse, historiarum documenta
varia loquuntur. Cum Reccaredus anno 601 obiisset, filiumque Liubam haeredem regni reliquisset, statim
biennio post an. 603, principem hunc annos non nisi viginti duos natum, patrisque indolem per omnia assecutum
Vitericus trucidat, et Arianorum adjutorio, ut scribit Mariana tom. I, fol. 199, edit. an. 1733 Hagae Comit.
thronum conscendit, fol. 206, idem Mariana ait: «Rege Suinthila (circa an. 627) Joannes Caesaraugustanus
episcopus celebratur. . . Joanni aequales Vincentius et Ramirus fuerunt. Vincentius in S. Claudii Legionensis
abbatis munere fungens, Arianorum secta, quae sopita videbatur, resurgente, defensae vero religionis ergo
sanguinem fudit. » Concilium Toletanum IV, aera 671, an. 633 celebratum primo statim capitulo satis sollicite
Filii cum Patre consubstantialitatem fidelibus credendam proponit. Idem fit in concilio Toletano [0351A] VI, an.
638. Concilium Tolet. VIII, an. 653, denuo Arium cum aliis haereticis condemnat, ipsusque etiam rex Flavius
Recesvintus in sua ad Patres synodi allocutione fidem secundum definitionem Nicaeni aliorumque conciliorum
profitetur; ex quibus omnibus non obscure colligitur Arianismi reliquias tum adhuc in Hispania fuisse, quas
sollicitudine sua, totiesque repetitis conciliaribus decretis, ac fidei confessionibus supprimere episcopi
conabantur. Tales fidei confessiones in omnibus fere Hispaniae conciliis illorum temporum occurrunt, uti in
Emeritensi an. 666, in Bracarensi IV, an. 675, ubi Patres equidem de sua in fide concordia gloriantur; ad errores
9

