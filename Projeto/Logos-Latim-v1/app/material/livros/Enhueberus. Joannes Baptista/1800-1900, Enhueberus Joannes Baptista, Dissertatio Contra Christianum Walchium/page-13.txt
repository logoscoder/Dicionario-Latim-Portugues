Migetiana haeresi, quin vel verbo illius dogmata exponat. Interim nonnihil apertius ea de re loquitur in epistola
ad ipsum hunc Migetium data, quam non ita pridem clariss. Floresius in Hispaniae Sacrae tom. V, pag. 543,
vulgavit. Ex illa discimus capitalem Migetii errorem in eo fuisse, quod tres personas in divinitate corporeas
statuerit, dicens Patris personam esse Davidem, Filii Jesum a Nazareth, Spiritus sancti vero Paulum apostolum.
Crassior profecto error iste videtur, quam ut credatur assertiones illius ad litteram esse accipiendas, adeo ut ex
mente Migetii personae illae corporeae ipsi divinitati ascribendae veniant. Unde non abs re suspicamur, sensum
alium latere, praesertim si consideremus Migetium alias apud plebem, ipsumque etiam Elipandum orthodoxum
audiisse, prout ex num. 2 citatae epistolae habetur; ac insuper erroribus quibusdam hujus hominis etiam
adhaesisse [0356B] Egilam, quem tamen antea Wulcharius Galliarum episcopus apud Adrianum de fide
catholica, moribus atque actibus summopere laudarat, et cuius fidem ipse Adrianus multis depraedicaverat, prout
in tribus epistolis hujus pontificis in praesenti negotio datis diserte legitur. At vero quisnam in assertionibus illis
error, quaenam haeresis delitescat, detegere hoc opus, hic labor est. Dolendum sane, quod epistola Migetii modo
libellari aptata, ut ait Elipandus num. 1, quamque dein num. 3 schedulam fetidissimam vocat, aut temporum
injuria interierit, aut forte adhuc alicubi in tenebris jaceat, ex qua profecto omnis obscuritas abs difficultate tolli,
omnisque controversia dirimi posset. Interim deficiente hoc monumento conjecturas saltem afferre licet, quarum
fundamentum non leve in ipsis hisce scriptis, quae modo primum commemoravimus, deprehendere nobis
videmur. Adrianus papa in prima ad Egilam epistola notat equidem, exstitisse tunc temporis in [0356C] Hispania
haereticos; alios tamen eorum errores haud refert, nisi quod circa jejunium sextae feriae ac sabbati ab Ecclesiae
Romanae observantia discreparint. In altera ad Egilam praedictum ac Joannem presbyterum epistola loquitur de
erroribus circa celebrationem Paschatis, esum sanguinis et suffocati, praedestinationem, communionem cum
Judaeis, connubium sacerdotum, quos omnes Egila ipse et Joannes ad summam sedem detulerant. Tum addit:
«Et alia multa, sicut fati estis, quae longum est dicere. Quid multis vobis haeresum singula scribam? quia olim
tempus est, quod Priscilliani dogmatis impleverunt. » Tandem vero sic concludit: «Cavendum ergo dilectioni
vestrae est, magnaque diligentia prohibendum, ne per hujusmodi homines exstincta dudum scandala suscitentur,
et de exciso olim dogmate aliquid in provincia ejusdem mali germen oriatur, quod non solum in radicibus suis
crescat, sed etiam sanctae Ecclesiae sobolem veneno sui odoris inficiat. » Ex his verbis colligere datur, alios
[0356D] adhuc praeter memoratos errores Hispaniam illo aevo turbasse, talesque, qui in Priscilliano olim
damnati fuerant, et quorum resuscitationem Adrianus papa formidabat.
XXIX. Errores Priscillianistarum a Migetio resuscitati. —Porro primarii Priscillianistarum errores,
prout illos ex sancti Leonis ad Turribium Asturicensem epistola discimus, in eo erant, 1o quod Patris et Filii et
Spiritus sancti unam atque eamdem personam esse cum Sabellio asseruerint, cujus discipuli, ait sanctus Leo cit.
loc. cap. 1, «etiam Patripassiani merito nuncupantur; quia si ipse est Filius, qui et Pater, crux Filii Patris est
passio; et quidquid in forma servi Filius Patri obediendo sustinuit, totum in se Pater ipse suscepit. » 2o Quod
virtutes quasdam a Deo procedere statuerint, quas habere coeperit, et quas essentia sui [0357A] ipse praecesserit.
«In quo (rursum inquit sanctus Leo) Arianorum suffragantur errori dicentium: quod Pater Filio prior sit, quia
fuerit aliquando sine Filio, et tunc Pater esse coeperit, quando Filium genuerit. » 3o Demum, quod dixerint, ideo
unigenitum dici Filium Dei, quia solus sit natus ex virgine. «Quod utique non auderent dicere (verba sunt sancti
Leonis) nisi Pauli Samosateni et Photini virus hausissent; qui dixerunt, Dominum nostrum Jesum Christum,
antequam nasceretur ex virgine Maria, non fuisse. Si autem isti aliud de sensu suo intelligi volunt, neque
principium de matre dant Christo; asserant, necesse est, non unum esse Filium Dei, sed alios quoque ex summo
Patre genitos, quorum hic unus sit natus ex femina, et ob hoc appelletur unigenitus: quia hanc nascendi
conditionem alius Filiorum Dei nemo susceperit. » Praeterea idem sanctus Leo cap. 17 ejusdem epistolae
testatur, Manichaeos ac Priscillianistas sacrilego sensu ita simulasse, [0357B] 956 se Christum confiteri, ut
incarnationis ac mortis, et resurrectionis veritatem sustulerint.
XXX. Jam vero, si ea quae paulo ante ex epistola Adriani recitata fuere, spectemus, non inanis est
conjectura, errores hosce a Migetio fuisse resuscitatos, utpote quem arguit Elipandus, quod tres in divinitate
personas corporeas finxerit, ex quo, ni vehementer fallamur, inferre licet, Migetium veram in una deitatis
substantia personarum Trinitatem negasse, verbaque Christi Domini, qui de Patre et Spiritu sancto saepius
loquitur, de Davide ipsius secundum carnem patre, ac de Paulo, qui se apostolum dicit non ab hominibus, neque
per hominem, sed per Jesum Christum et Deum Patrem, interpretatum fuisse, ac eo demum duntaxat sensu
Trinitatem quamdam veluti metaphoricam admisisse. Confirmantur ista ex citata jam superius epistola
episcoporum Hispaniae ad episcopos Galliae, etc. , in qua sequentia leguntur: «Et iterum cui similem dixerimus
[0357C] antiphrasium (Beatum) nisi Migetio Casianorum et Salibanorum magistrum nostris temporibus
exortum, qui dum maniae typo in capite cauteriaretur a medico, se similem Christo existimans, et duodecim
apostolos sibi eligens, cuidam mulierculae cernens [Forte, cernuae, ut putat illustris Majans.] astanti, et super
eam [Forte, super eum] dolenti [Vel dolens] dixisse fertur: Amen, amen dico tibi; hodie mecum eris in paradiso.
» In hoc textu notare primum juvat mendum, quod in dictione irrepsisse videtur, vel Latinae linguae imperitia,
vel etiam scriptorum oscitantia, dum scilicet loco, magistro nostris temporibus exorto, ponitur magistrum. . .
13

