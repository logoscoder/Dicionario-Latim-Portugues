existimavit Walchius, qui Felicem et Elipandum de unione hypostatica in Christo orthodoxe locutos esse judicat,
Alcuinum vero «hominem mobilem, inconstantem, tum hoc, tum illud dicentem, quid vero certum sit,
nescientem» appellat, aliaque multa in Historiae suae decursu affert, quibus, si veritati essent consona, laudibus
et auctoritati scriptoris hujus alias celeberrimi non parum detraheretur.
[0338C] Finem porro nobis propositum securius et certius nos assecuturos esse putamus si Adoptianos,
paribus cum Nestorianis natalibus ortos, iisdem principiis innixos, ac iisdem demum armis debellatos fuisse
ostenderimus. Id ut accuratius fiat, totam Dissertationem in tria capita dividimus, in primo de genesi, in altero de
asseriis, in tertio de impugnatione utriusque erroris acturi.

§ I. —DE GENESI NESTORIANISMI ET ADOPTIANISMI.
I. Difficultas in detegenda haeresum genesi. —Difficultatem non levem se prodere in detegenda
haeresum genesi, dudum agnovit cl. D. Bernardus de [0339A] Montfaucon in editione Operum S. Athanasii a se
adornata. Ait enim tom. I, parte II, fol. 648, in nota ad epist. 1 ad Serapionem: «Lucifugarum hujusmodi, » id est
haereticorum, initia «obscuriora sunt, quam ut possit de iis certa et indubitata ferri sententia. Et alioquin mirum
quanta varietas sententiarum in haeresum initiis suboriatur, aliis aliud apprehendentibus, atque ex iisdem
principiis diversa colligentibus. Nimirum solemne haereticis est ut, amisso semel veritatis tramite, hac illac
oberrent, ac ne secum quidem ipsi consistere possint. Scilicet,
[Greek] Pavnth mainovmenoû, kaiú ajmhvcanoû, ajmfalavlhtai. »
II. Haeresis posterior plerumque ex priori nata. —Et profecto, si centenas spectemus fidei formulas, si
novam semper ac novam priora asserta explicandi methodum, si errores erroribus superadditos, quoad haereses
praecipue priorum saeculorum, Arianam, Nestorianam, Eutychianam, etc. , tam densa caligo [0339B] oculis
primo intuitu objicitur, quam discuti posse vix non desperandum sit. Est tamen quod in mediis hisce tenebris
quidquam lucis accendat, idque in eo potissimum versatur quod spectando maxime haereses primum dictas
plerumque posterior in prioris sinu natales suos aut directe aut indirecte invenerit. Directe quidem, dum nonnulli
perverso dogmati aliud quoddam adjecerunt, prout Macedonius, inter Arianorum certe primipilares numerandus,
ut ait cit. loc. P. Montfaucon, cum Filium divinum creaturam dixisset, tandem eo devenit ut Spiritus sancti
quoque divinitatem negaret, adeo ut Pneumatomachos ab Arianis ortum duxisse, vulgaris ac trita sit omnium
sententia. Indirecte vero, quando alii, zelo minus prudenti, surgentes in Ecclesia errores ita impugnarunt, ut in
oppositos laberentur, prout rursum constat Eutychen confudisse naturas in Christo, cum unitatem personae non
satis caute contra Nestorium defenderet.
[0339C] III. Origo haeresis Nestorianae. —Id ipsum etiam, quoad errores de quibus loquimur,
contigisse, ex iis colligi videtur quae aut viri ecclesiastici contra eos disputarunt, aut scriptores historiarum
litteris consignarunt; ut proin exinde genesin utriusque haeresis, Nestorianae scilicet et Adoptianae, aliquatenus
detegendam esse non abs re speremus.
IV. Priorem quod attinet, Nestorius equidem patriarcha CP. is fuit cujus pertinax superbia errorem de
virgine matre, quae non Deipara, sed Christipara dicenda esset, et de duplici, quae ex asserto priori
consequebatur, persona longe lateque per orbem Christianum sparserat. Fuisse tamen ante ipsum, qui
fundamenta huic haeresi posuerant, apud omnes in comperto est. Hos inter profecto eminet Theodorus episcopus
Mopsuestiae, a quo Nestorius perversam doctrinam hausisse communiter dicitur, et cujus etiam scripta hanc
potissimum ob causam postmodum a synodo V inter famosa illa tria capitula [0339D] damnata fuere. At is
quoque antesignanum habuisse, a quibusdam dicitur, suum alias in litteris magistrum, Diodorum scilicet
Tarsensem, viris equidem sanctissimis amicitia junctum, quin et propter zelum fidei et pugnam adversus Arianos
strenue susceptam a multis apprime commendatum, ab aliis tamen etiam in erroris suspicionem vocatum, quos
inter praecipue audiri meretur sanctus Cyrillus Alexandrinus in epistola ad Successum scribens: «Diodorus
quidam sancti Spiritus olim impugnator, ut aiunt, cum orthodoxorum Ecclesia communicavit. Hic deposita, ut
putavit, Macedonianae haeresis labe in alterius morbi vim decidit. Sensit enim ac scripsit, alterum seorsim esse
filium eum qui ex semine David, ex sancta Virgine Deique matre natus est, alterum rursus privatim Filium illud
ex Deo Patre Verbum. » Tomi V parte II, edit. Paris. 1638, fol. 135. Et in epist. ad Acacium Melitenae
episcopum, fol. 197: «Quoniam vero oportebat et contradictiones [0340A] scriptas esse apud eos, inspectis
Theodori et Diodori libris, quos scripserunt non de Incarnatione Unigeniti, sed magis contra Incarnationem,
posui aliqua capitulorum, et quo potui modo contradixi eis, declarans ubique abominationis plenam esse sectam
eorum. » Parum abest quin omnem fidem hisce sancti Cyrilli testimoniis adhibendam esse censeamus, ut pote
2

