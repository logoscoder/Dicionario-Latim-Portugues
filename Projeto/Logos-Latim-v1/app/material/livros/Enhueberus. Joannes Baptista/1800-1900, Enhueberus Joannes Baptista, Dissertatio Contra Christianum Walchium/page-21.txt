quibus Theodorus, Nestorius, aliique eorum commilitones hominem assumptum non nisi inter filios adoptivos
computabant, ulterius inferentes, Virginem, quae eum genuerat, [Greek] ajnqrwpotovkon duntaxat dicendam
esse.
VIII. Christus, ut homo Deus nuncupativus. —Quemadmodum vero Christum, quatenus homo est,
Filium Dei adoptivum, non naturalem aut proprium esse propugnabant, ita eumdem quoque quoad humanitatem
non nisi denominatione extrinseca Deum credi debere pertinaciter statuebant. Plura in hanc rem denuo exstant
illorum testimonia, quorum aliqua tantum hic recitasse sufficiet. Theodori verba et Vigilii papae de iis judicium
jam § I, num. 21, memoravimus, nec iis alia hic addere placet, nisi quae in ejus symbolo Act. IV conc. V relato
leguntur. Ibi: «Neque duos dicimus filios, neque duos dominos, [0369A] quoniam unus filius secundum
substantiam Deus Verbum, unigenitus Filius Patris, cui iste conjunctus et particeps communionem habet Filii
nomine et honoris; et Dominus secundum substantiam Deus Verbum cui conjunctus iste communionem habet
honoris. Et ideo nec duos dicimus filios, nec duos dominos: quoniam certo constituto secundum naturam
Domino et Filio, inseparabilem habens ad eum conjunctionem, qui pro nostra assumptus est salute, cum illo
honorem et nominationem filii et domini habet, etc. » En juxta Theodorum homo 963 assumptus propter
unionem ad Verbum cum eo «honorem et nominationem filii et domini habet. » seu, quod idem sonat, Christus,
qua homo, sola denominatione, non in rei veritate Deus ac Dominus dici potest. Unde et Leontius Bysantinus lib.
III contra Nestorianos et Eutychianos in Theodorum his verbis invehitur: «Non enim Deo homini facto doces,
sed homini appellatione Dei honorato [0369B] cultum in aeternum adhibere. » Tom. IX Bibl. PP. fol. 697.
Eamdem sententiam sibi propriam fecerat Nestorius, dicens: «Sic et illum, qui secundum carnem est Christus,
quod Dei verbo conjunctus sit, Deum nominamus, hominem fuisse, qui apparebat, non ignari. Paulum utrumque
praedicantem audi: Ex Judaeis, inquit, est Christus secundum carnem, qui est Deus super omnia. Primo hominem
esse fatetur; mox ob eam quam cum Deo sortitus est societatem, hominem illum Deum appellat, ne quis videlicet
Christianos hominem colere suspicetur. » Tom. IV Concil. col. 1199, ex quaternione 15 in dogmate. Et iterum
quaternione 16, ubi de Christo loquitur: «Non per se et secundum se Deus est, quod in utero formatum est; non
per se et secundum se Deus est, quod Spiritus sancti opera formatum est; non per se et secundum se Deus est,
quod in monumento conditum est: sic enim hominum mortuorumque manifesti cultores essemus. At vero, quia
Deus in homine assumpto existit, assumptus ut assumenti [0369C] conjunctus propter assumentem Deus
appellatur. » Ibid. col. 1203. Cyrillus quoque hunc Nestorii errorem in suo commonitorio refert, dicens: «Non
ergo fatetur (Nestorius) ipsum (hominem scilicet assumptum) esse verum Deum, sed ita fuisse appellatum ex
benevola Dei voluntate; et quamvis Dominus vocatus sit, ita rursus vult esse Dominum, ut cui Deus Verbum
gratia ita concessit vocari. » Tom. IV Conc. col. 550.
IX. Rationes quibus Nestoriani pro denominatione Dei extrinseca usi fuere. Ex locis Scripturae, quibus
homines dii vocantur. —Porro istam quoque de Deo nuncupativo sententiam variis denuo rationibus tum ex
Scriptura, tum aliunde petitis stabilire conati sunt illius patroni. Et fundamentum sat firmum eruere sibi
videbantur ex iis Scripturae locis, in quibus Dei nomen etiam hominibus, sola nimirum appellatione extrinseca
tribuitur, inde concludentes Christum, quatenus hominem, eodem modo hujus [0369D] denominationis
participem esse, ut pote qui secundum naturam humanam diversissimus a Verbo divino, et e contra ejusdem cum
caeteris hominibus conditionis censeri deberet. Hac certe arguendi ratione usus esse videtur Theodorus in
Commentario in Evangelium sancti Lucae, dum ait: «Hoc enim, quod, hic est Filius meus dilectus, in quo mihi
complacuit, in baptismate adoptionem demonstrat secundum comparationem judaicae adoptionis, quia et ad illos
dictum erat: Ego dixi, dii estis, et filii excelsi omnes, etc. » Nestorius Christum hominem eadem ratione Deum
esse dictum affirmat, qua Moyses Deus Pharaonis appellatus est. «Verum, ut rerum omnium opificem, ait, Deum
appellamus; et Moysen rursum Deum, ait enim: Constitui te Deum Pharaonis: et Israel Filium Dei: Nam filius,
inquit, meus primogenitus Israel est; et sicut Saul appellatur Christus: Non enim, inquit, injiciam manum meam
in eum, quia Christus Domini est; et de Cyro similiter [0370A] dictum est: Haec dicit Dominus Christo meo
Cyro; Et Babylonios sanctos: Ego enim, ait, praecipiam eis: sanctificati enim sunt: et ego ducam eos; ita quoque
Christum Dominum, et Deum, et Filium, et sanctum, et Christum appellamus. » Quatern. 27, tom. IV Conc. col.
1199. Cyrillus in explanatione anathematismi 5 quo Christum non hominem Deiferum, sed verum Deum esse
statuerat, ita scribit: «Affirmant autem (Nestoriani) unigenitum Dei Verbum in homine ex sancta Virgine nato
perinde ac in uno aliquo ex sanctis inhabitasse, ita ut jam non oporteat confiteri quod unus sit Christus, et Filius,
et Dominus, et adorandus; sed tanquam homo per se et separatim intellectus, ob solam copulationem in unione
dignitatis honoratus, simul adoretur et conglorificetur. Habitat quidem in nobis omnium Deus per Spiritum
sanctum, etc. » Deinde adducit textus quosdam Scripturae, quibus abusi fuere Nestoriani, et hos inter etiam
sequentem ex Evangelio sancti [0370B] Joan. X, 34, ponit, dicens: «Et ipse Christus de sanctis suis prophetis,
sive de sanctis, qui antecesserant, ait: Si illos dixit deos, ad quos sermo Dei factus est, quem Pater sanctificavit,
et misit in mundum, vos dicitis: Quia blasphemas; quia dixit: Filius Dei sum. Sed non ita Deus in Christo habitat,
sicut in nobis. Erat enim natura Deus, nobis similis factus, unusque ac solus Filius, etiam cum caro factus est. »
Tom. V Concil. col. 11. In his ergo similibusque verbis praesidium suum posuerunt Nestoriani, ut hominem
21

