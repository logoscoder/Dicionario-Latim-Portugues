potuit nasci, ut secunda regeneratione non indiguisset; ideo in baptismo Joannis certa dispensationis miseratione
baptizari voluit, quia in Joannis baptismo non fuit regeneratio, sed quaedam praecursoria significatio baptismi
Christi; in quo solo baptismo per Spiritum sanctum [0423D] vera est remissio peccatorum credentibus, ut in eo
spiritu renascamur, in quo ille natus est ex virgine Maria. In aqua enim voluit baptizari a Joanne, non ut ejus ulla
dilueretur iniquitas, sed ut magna illius commendaretur humilitas. Ita quippe nil in eo baptismus, quod ablueret,
sicut mors nihil, quod puniret, invenit, ut diabolus veritate justitiae vinceretur, non violentia potestatis
opprimeretur. Utrumque enim et baptismus et mors non miseranda necessitate, sed miserante potius voluntate
susceptum est. » Consonant his quae Paulinus Aquileiensis lib. I adversus Felicem cap. 44 scribit, et quae supra
§ 2, num. 20, ex opere Beati ac Etherii contra Elipandum adduximus.
XX. Nullum insuper in Christo admitti posse meritum, quo successive in Filium Dei profecerit,
constanter defendit Alcuinus, ne homo assumptus antecedenter imperfectionibus quibusdam subjectus, easque
progressu temporis primum deposuisse dici debeat, [0424A] quod utique, stante unione hypostatica cum Verbo,
locum nullatenus habet. Patet id ex ejus Verbis, quae § praecedenti, num. 21, recitavimus, ac insuper lib. IV
contra Felicem 995 num. 10 ait: «Quod vero in ipsa sacratissima incarnationis Christi origine Deus verus
conceptus sit, multorum catholicorum testimoniis Patrum affirmari potest, quorum pauca hic subjicere
curavimus. » Adducit dein in confirmationem assertionis suae verba divi Augustini ex libro Enchiridii, cap. 31,
quae ita habent: «Nunquid antea fuit homo, et hoc ei singulare beneficium praestitum est, quo singulariter
promereretur Deum? Nempe ex quo homo esse coepit, non aliud coepit esse, quam Dei Filius: et hoc unicus et
propter Deum Verbum, quod illo suscepto caro factum est, utique Deus, ut quemadmodum est una persona
quilibet homo, anima scilicet rationalis et caro: ita sit Christus una persona, Verbum et homo. » Item
testimonium sancti Fulgentii ex libr. de fide ad Petrum cap. 18, qui ait: «Firmissime tene, et nullatenus dubites,
[0424B] non carnem Christi sine divinitate conceptam in utero Virginis, priusquam susciperetur a Verbo; sed
ipsum Verbum Dei suae carnis susceptione conceptum, ipsamque carnem Verbi Dei incarnatione conceptam. »
Existimavit nempe Alcuinus, et bene quidem, aut admittendum esse, quod Christus homo ex ipso utero verus
fuerit Dei Filius, et non suis primum meritis ad hanc dignitatem sit provectus, aut negandum, quod Verbum
divinum naturam humanam in ipsa carnis conceptione sibi unierit, unaque jam tum cum homine assumpto
persona exstiterit. Unde et Felici tanquam summe erroneum exprobrat quod negaverit, verum Deum ex Virgine
natum, vel eumdem, qui natus est, verum Dei Filium esse. Non igitur successive in sanctitate crevisse hominem
assumptum, sed in sanctitatis plenitudine conceptum credi voluit, id quod confirmat verbis Bedae dicentis in cap.
I Lucae: «Ideoque et quod nascetur ex te sanctum, vocabitur Filius Dei. Ad distinctionem nostrae [0424C]
sanctitatis Jesus singulariter sanctus nasciturus asseritur. Nos quippe etsi sancti efficiamur, non tamen nascimur.
Ille autem solus veraciter sanctus est, qui ut ipsam conceptionem naturae corruptibilis vinceret, ex commistione
carnalis copulae conceptus non est. » Ibid. num. 12. Patet jam ex his, quam accurate Alcuinus ad mentem Cyrilli,
seu Ecclesiae potius, quae sancti hujus doctoris argumenta adversus easdem Nestorianorum cavillationes judicio
suo dudum probaverat, responderit iis quae Felix et Elipandus pro tuenda in Christo homine adoptione ab
haereticis illis mutuarunt. At non minus solide refutavit etiam doctrinam et ratiocinia, quibus Christum, ut homo
est, non verum, sed nuncupativum tantummodo Deum esse statuebant, id quod statim ex ejusdem scriptoris
lucubrationibus videbimus.
XXI. Ad denominationem Dei extrinsecam. —Notavimus jam supra num. 7 praesentis paragraphi,
Cyrillum ex eo potissimum asserti de Deo nuncupativo [0424D] falsitatem demonstrasse, quod stante eo
sequatur, Verbum proprie sibi non uniisse naturam humanam, et Emmanuelem purum esse hominem nobis
similem. Eodem vero argumento non una vice utitur Alcuinus, ut adversariorum suorum impetus retunderet.
«Sed et illud (ait lib. VII contra Felicem num. 14) quod tibi ostendi postulas, quomodo verus Deus conceptus est,
et natus, hoc toto praesentis operis textu tecum egimus, quod ille unigenitus Filius Dei Verbum Patris caro
factum est. Nam si verus Filius Dei non est, qui conceptus est et natus ex virgine Maria, nec verum est quod
Joannes ait: Quod Verbum caro factum est. Quid enim significat in hoc, quod ait: Verbum caro factum est, nisi
Filius Dei humana carne suscepta homo factus est? Quod si verus Deus et verus Filius Dei conceptus non est,
nec verus Filius Dei ex Virgine natus est. Quod si ita est, ergo purus homo; et sine deitate natus est: quod quam
catholicae fidei contrarium sit, omnis recte credens [0425A] intelligit. Secundum catholicam ergo fidem verus
filius Dei conceptus et natus est ex Virgine. Idem ipse, qui ante omnia saecula natus est ex Patre: quia natura
humanitatis assumpta non alium fecit esse eum qui ex Virgine natus est, quam eum qui ex Patre ante tempora
genitus est: sed eumdem ipsum hoc factum esse, quod ante non fuit, patenter ostendit. » Idem argumentum leges
etiam in Epistola ad Elipandum num. 10. Dein saepius Alcuinus quoque urget ratiocinium Cyrilli, naturam
humanam Verbo post assumptionem utique propriam evasisse, ut proin Christus etiam quatenus homo est, aut
Deus verus appellari, aut in duas personas dividi debeat. «Si in divinitate (ait lib. I contra Felicem num. 11) Deus
verus est, et in humanitate Deus nuncupativus, alter et alter est, et nullatenus sic sentientes potestis vobis evitare
impietatem Nestorianae doctrinae: quia quem ille in duas personas dividit propter duas naturas, hunc vos
dividitis in duos filios et in duos [0425B] deos per adoptionis nomen, et nuncupationis: . . . Quem enim fecit ille
55

