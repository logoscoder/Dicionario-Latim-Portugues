Dei Verbi, qua caro factum est, posse putes: non enim humana possibilitate omnipotentiam divinitatis metiri
debes. Ipse, qui lex est naturarum, nulla lege alterius naturae subjacet: nec infirmis humanae conjecturae
ratiunculis, qui incomprehensibilis est, comprehendi poterit. Quapropter Unigeniti Dei nativitatem vel divinam
vel etiam humanam desine ad nostram mortalitatis impossibilitatem redigere: neque ei, qui extra conceptum
humanae originis natus est, humanis diffinitiunculis praejudicare tentes quomodo [0422B] nasci potuisset, vel
quomodo esset proprius Filius Dei, dum natus esset. » Duas igitur nativitates, duos patres, aeternum ac
temporalem, sensu supra insinuato, in Verbo incarnato admittendos censet; mysterium tamen istud curiosius
scrutari vetat, ne humanae rationis infirmitate evertatur potius, quam confirmetur.
XVIII. Ad argumenta ex unctione Spiritus sancti, baptismo et progressu successivo Christi. —
Argumenta Felicis et Elipandi ex unctione Spiritus sancti quae de Christo in Scripturis memoratur, ex ejus
baptismo ac progressu successivo 994 in sapientia et gratia iisdem denuo responsionibus evertit Alcuinus, quibus
olim similia Cyrillus; nempe Christum hominem, cum a primo conceptionis instanti Verbo hypostatice unitus, ac
proin non tantum ab omni peccato, vel imperfectione remotissimus esset, sed et vi unionis illius gratiarum ac
sanctitatis plenitudine jam tum ornatus, nec regeneratione seu baptismo indiguisse, nec unctionem illam ac
virtutum incrementum [0422C] meritis primum suis successu temporum acquisivisse. Primo enim, quod
unctionem sancti Spiritus concernit, ait eam a Christo non meritis primum obtentam, sed vi ipsius unionis
praedictae eidem fuisse debitam. «Nullatenus (ita lib. II contra Felicem num. 19 scribit) sicut superius
ostendimus, in baptismo regeneratio fuit alicujus, sed demonstratio majoris mysterii, neque Christo ascendente
de aqua ibi ejus unctio fuit, id est, sanctificatio Spiritu sancto descendente super eum, sed demonstratio quis
esset, et figuratio nostrae unctionis, et adoptionis, qua in baptismo sanctificamur in filios Dei. » His deinde
subjungit Alcuinus expositionem, quam Venerabilis Beda in cap. X Act. tradiderat, eamque hoc ipso suam facit,
ita pergens: «Sicut beatus Beda presbyter ostendit in expositione praedicationis beati Petri principis apostolorum,
qua Cornelium cum aliis plurimis instruit ad fidem: Unctus est ergo, inquit, Jesus non oleo invisibili (Beda,
visibili), sed dono gratiae, [0422D] quod visibili significatur unguento, quo baptizatos ungit ecclesia: nec tamen
tunc unctus est Spiritu sancto, quando super eum velut columba Spiritus descendit. Tunc enim corpus suum, id
est, Ecclesiam suam praefigurare dignatus est, in qua praecipue baptizati accipiunt Spiritum sanctum. Sed ista
mystica et invisibili unctione tunc intelligendus est unctus, quando Verbum Dei caro factum est, id est quando
humana natura sine ullis praecedentibus bonorum operum meritis, Deo Verbo est in utero Virginis copulata, ita
ut cum illo fieret una persona. » Et lib. III adversus Elipandum num. 18, cum verba Augustini ex Tract. XXV in
Joan. num. 11, adduxisset, ait: «Excellentius aliquid beatus quidem Augustinus cum propheta intellexit in
unctione Christi, quam isti novi divinarum scrutatores rerum obscuro infidelitatis corde intelligere queunt; utpote
eodem inspiratus spiritu in veritatis testificatione, quo Christus unctus est in utero virginali. Prae participibus
quippe unctus est Salvator [0423A] noster, quia omnes nos prius peccatores homines existimus, et postmodum
per unctionem sancti Spiritus sanctificamur; ipse autem existens Deus ante saecula per sanctum Spiritum in utero
Virginis homo conceptus est in fine saeculorum. Ibi ab eodem Spiritu unctus est, ubi conceptus, nec ante
conceptus, et postmodum unctus est. Sed hoc ipsum de Spiritu sancto, et carne Virginis concipi, a Spiritu sancto
ungi fuit. Abundantius enim eum omnibus sanctis unctum esse oleo laetitiae, id est, Spiritu sancto intellexit
quoque Apostolus. Unctus est Moyses, sicut caeteri sancti in adoptivum filium: unctus est Christus in utero
virginali in proprium Filium Dei. His verbis et beatus Petrus consentit princeps apostolorum dicens: Unxit eum
Deus Spiritu sancto et virtute» (Act. X, 38).
XIX. Eodem fere ratiocinio refellit Alcuinus etiam argumentum Felicis ac Elipandi ex baptismo Christi
desumptum, gravissimamque blasphemiam esse ait, si quis illum secunda generatione indiguisse asserat, cum id
fieri nequeat, quin homo a Verbo assumptus [0423B] peccato obnoxius fuisse statuatur. «Quid autem vult
intelligi (ita discurrit lib. II contra Felicem) in eo, quod ait (Felix) initiavit a mortuis resurgendo? a quibus
mortuis resurrexit Christus in baptismo? Nunquid peccata habuit, ut a morte peccatorum resurgeret, velut nos in
peccatis nati propter primorum praevaricationem parentum; nec ab his liberati, nisi in Christo Jesu per secundam
generationem, in qua filii irae efficiuntur filii Dei? Quin potius Christus Jesus absque omni peccato conceptus et
natus venit ad baptismum exemplum humilitatis ostendere et aquas suo sanctificare baptismo; non ut
sanctificaretur in aquis, qui nihil habuit in se peccati, a quo mundari debuisset per baptismum. Ideo et ipse beatus
Baptista venienti ad se Dei Filio ait: Ego a te debeo baptizari, et tu venis ad me (Matth. III, 14)? Quasi dixisset:
In me est, quod per te purgari debet: in te non est, quod per me purgari debeat. » Tria in his cum Cyrillo notat
Alcuinus, primo, Christum ex ipso utero seu a primo [0423C] conceptionis instanti fuisse sanctum; secundo,
lavacro proin regenerationis minime indiguisse, nisi quis eum peccati reum dicere velit quo tamen ascerto unio
hypostatica cum Verbo necessario tolleretur: tertio rationem, cur a Joanne voluerit baptizari non fuisse, ut
nobiscum in Filium Dei adoptaretur, sed tantum ut humilitatis exempla nobis daret, et aquas baptismi
sanctificaret. Similia fere habet in epistola ad Elipandum num. 5, ubi ait. «Refert quoque (Elipandus) eum
baptismo indiguisse; volens, ut videtur, eum in baptismo adoptari in filium, sicut et nos. Quanta infidelitas sit,
hoc, cuilibet christiano credere, nullus sanum sapiens ignorat. Dominus itaque noster Jesus Christus solus sic
54

