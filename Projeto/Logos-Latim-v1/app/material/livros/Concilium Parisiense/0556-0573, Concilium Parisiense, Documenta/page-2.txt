Iniquum esse censemus, ut potius custodes cartarum, per quas aliquid ecclesiis a fidelibus personis legitur
derelictum, quam defensores rerum creditarum, ut praeceptum est, iudicemur.
Et quia episcoporum res propriae ecclesiarum res esse noscuntur, si in eorum facultatibus simili fuerit crudelitate
crassatum, peruasores rerum memoratarum canonum districtione feriat uindicta, dum corregit; ut, qui non
moribus propriis ac nulla conscientiae castigatione corripitur, saltim regulae obtundatur aculeis.
Perpetuo enim anathemate feriatur, qui res ecclesiae confiscare aut conpetire aut peruadere periculosa
infestatione praesumpserit.
Et quia exempla boni operis a pontificibus debent primum christo opitulante procedere, nullus episcoporum res
competat alienas aut, si competitas aut a se aut ab auctore suo forte quis possedit, domino proprietatis
possessionem propria absque praeiudicio liberalitatis regiae integra reformatione restituat, ut, quia deus dona
reprobat iniquorum, non ad iudicium suum ecclesiae res exteras derelinquat.
Conuenit etiam uniuersis fratribus, ut non solum praesentium rerum actos, sed et animarum quoque debeant
praeparare remedia.
Nullus ergo illicita coniugia contra praeceptum domini sortire praesumat, id est fratris relictam nec nouercam
suam relictam que patrui uel sororem uxoris suae sibi audeat sociare neque auunculi quoque relictae, norui sue
uel matertere coniugio potiatur; pari etiam conditione a coniugio amitae, priuignae hac filiae priuignae
coniunctionibus praecipimus abstinere.
Sacratarum etiam uirginum neque per raptum neque per conpetitionis aliquas quisquam coniugia sortiatur.
Similiter de earum erit coniunctionibus abstinendum - et hi, qui eas rapere aut conpetere uoluerint, a
communione remouendi -, quae uestium commutatione, tam uiduae quam puellae, religionem, poenitentiam aut
uirginitatem publica fuerint declaratione professae.
Quod si contra interdicta quis uenerit et sacerdotem suum audire neglexerit et in praesenti a communione
chatolice ecclesiae habeatur extraneus et in perpetuo anathema fereatur.
Et quia utilium rerum coepit causa tractare, hoc uniuersitas praecaueri quoque debet, tam sacerdotes quam
principis omnes que populus, ut nullus res alienas conpetire a regis audeat potestate.
Nullus uiduam neque filiam alterius extra uoluntatem parentum aut rapere praesumat aut regis beneficio estimet
postulandam.
Quod si fecerit, similiter ab ecclesiae communione remotus anathematis damnatione plectatur.
Et quia uniuersis sacerdotibus ita conuenit, ut, si quis de eis a communione ecclesiae pro contemptu canonum ac
peruasione rerum ecclesiasticarum aliquem fortasse suspenderet, a nullo penitus episcopo recepi praesumatur.
Quod si factum fuerit, his, qui eum contra interdicta receperet, et a fratrum suorum erit concordia separatus et
aeterni iudices in futurum, ut confidimus, iracundiam sustenebit.
Et quia in aliquibus rebus consuetudo prisca neglegitur ac decreta canonum uiolantur, placuit iuxta antiquam
consuetudinem, ut canonum decreta seruentur.

2

