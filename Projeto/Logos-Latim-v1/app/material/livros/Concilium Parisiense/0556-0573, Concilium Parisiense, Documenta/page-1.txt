0556-0573- Concilium Parisiense - Documenta
Concilia Galliae 511-695 - Concilium Parisiense a. 556-573
Admonet pontifices temporum qualitas et inprobe necessitates praecauenda conditio, ut non solum rerum
praesentium, sed et futurorum quoque utilitas congrua prouisione tractetur, quatenus, quos custodiae ordinatio ac
pro amore diuino solicitudinis cura constringit, et praeuidisse sequentia et oportune eis uigilasse probentur.
Et quia sibi sacerdotes in hoc maxime consolunt, si importunorum uoluntatibus obuiasse noscuntur, coniuncti in
unum christo opitulante parisius pro utilitatibus ecclesiarum, unde non leuiter rationem sumus quandoquidem
reddituri, in quantum diuina pietas uirtutem dare dignata est, temptauimus salubri consultatione prospicere, ne,
dum periculosa abusione ordinatio superna neglegitur, in nobis aliorum crimina uindicentur.
Itaque placet ac omnibus nobis conuenit obseruari, ut, quia nonnulli memores sui per quaslibet scripturas pro
capto animi de facultatibus suis ecclesiis aliquid contullisse probantur, quod a diuersis deum minus timentibus
eatenus mortifera calliditate tenetur, ut aliorum oblatio illis pertineat ad ruinam nec intueri corde possint diem
iudicii, dum nimiae cupiditatis delectantur ardorem: quicumque ergo immemor interitus sui res ecclesiae, ut
supra diximus, delegatas iniuste possidens praesumpserit retenere et ueritate comperta res dei seruis suis
dissimulauerit reformare, ab omnibus ecclesiis segregatus a sancta communione habeatur extraneus nec alium
mereatur habere remedium, nisi culpa propria rerum emendatione purgauerit.
Indigne enim ad altare domini properare permittitur, qui res ecclesiasticas et audit rapere et iniuste possidere
iniqua defensione perdurat; necatores enim pauperum iudicandi sunt, qui eorum taliter alimenta subtraxerint.
Sacerdotalis tamen debet esse prouisio, uti uindictam admonitio manifesta praecedat, ut res usurpatas iniuste quis
tullit adhibeta aequitate restituat.
Quod si neglexerit et necessitas compulerit, postea praedonem sacerdotalis districtio maturata percellat.
Neque quisquam per interregna res dei defensare nitatur, quia dei potentia cunctorum regnorum terminos
singulari dominatione concludit.
Quod si presumserit, et ipsius offensam et praedictae damnationis periculum sustinebit.
Competitoribus etiam huiusmodi frenus districtionis imponimus, qui facultates ecclesiae sub specie largitatis
regiae improba subreptione peruaserint; sera namque de his rebus penitudinem commouemur, cum iam ante actis
temporibus contra huiusmodi personas canonum suffulti praesidio se sacerdotes domini eregere debuissent, uti
non mansuetudo indulgentiae ad similia perpetranda improborum audaciam adhuc cotidie prouocaret.
Nunc tarde iniuriarum mole depressi damnis quoque dominicis compellentibus excitamur.
Quod si his, qui res dei competit, in aliis, quam ubi res agitur, maxime solet terreturiis commorari, sacerdotem
loci ipsius, ubi habitat, episcopus ille huiusmodi prauitate contemptus neglecto persone litteris mox reddat
instructum; tunc antestis ipse fratris ancxietate comperta aut persuasorem ammonitionem corrigat aut canonica
districtione condemnet.
Accedit etiam, ut temporibus discordiae supra promissionem bonae memoriae domni clodouei regis res
ecclesiarum aliqui competissent ipsas que res in fata conlapsi propriis haeredibus reliquissent.
Placet et hos quoque, nisi res dei admoniti a pontifice agnita ueritate reddiderint, similiter a sanctae
communionis participatione suspendi, quoniam res dei, quae auctores eorum maturata morte credendae sunt
peremisse, non debent filii ulterius possidere.
1

