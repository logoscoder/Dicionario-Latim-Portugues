0360-0361- Concilium Parisiense - Documenta
Concilia Galliae 314-506 - Concilium Parisiense a. 360/361
Dilectissimis et beatissimis consacerdotibus episcopis orientalibus omnibus per diuersas prouincias in christo
manentibus, gallicani episcopi salutem.
Omni quidem uitae nostrae fidei que sensu gratias deo patri per dominum nostrum iesum christum confitemur,
quod nos in lumine scientiae confessionis suae, doctrinis et propheticis et apostolicis collocauit; ne saecularis
imperitiae tenebris detenti, iudicio saeculi teneremur, cum sola spes sit plenissima ad salutem, deum patrem
omnipotentem per unigenitum eius dominum iesum christum in sancto spiritu confiteri.
Sed plane non minor quotidie gratulationis nostrae causa cumulatur, quod liberans nos ab errore mundi, nunc
etiam inexpiabili haereticorum admisceri non patitur societati.
Ex litteris enim uestris, quas dilecto fratri et consacerdotii nostro hilario credidistis, fraudem diaboli et
conspirantia aduersus ecclesiam domini haereticorum ingenia cognouimus, ut diuisi in partibus orientis atque
occidentis, diuersis inuicem opinionibus falleremur.
Nam plures numero, qui aut arimini aut nicaeae adfuerunt, sub auctoritate uestri nominis ad usiae silentium sunt
coacti.
Quod uerbum a uobis quondam contra ariomanitarum haeresim inuentum, a nobis semper sancte fideliter que
susceptum est.
Nam homousion sermonem ad ueram et legitimam ex deo patre unigeniti dei natiuitatem sumus amplexi,
detestantes secundum sabelli blasphemias ipsam unionem, neque aliquam partem patris esse filium intellegentes;
sed ex toto atque perfecto innascibili deo, totum atque perfectum unigenitum deum natum, unius a nobis idcirco
uel usiae uel substantiae cum deo patre confessum, ne creatura potius, aut adoptio, aut appellatio uideretur.
Et quia ex ipso esset, ut ex patre filius, ut ex deo deus, ut ex uirtute uirtus, ut ex spiritu spiritus, ut lumen ex
lumine; similitudinem quoque eius ad deum patrem non inuiti audientes - quippe cum imago inuisibilis dei sit -,
sed eam solam similitudinem dignam ad patrem intelligentes, quae dei ueri sit ad deum uerum, ita ut non unio
diuinitatis, sed unitas intellegatur, quia unio sit singularis, unitas uero secundum natiuitatis ueritatem plenitudo
nascentis sit, maxime <cum> dominus ipse iesus christus ad discipulos suos sit professus, dicens: ego et pater
unum sumus; quo non solum caritatem quae ad patrem est, sed et diuinitatem quae dei ex deo est, significat
secundum illud: qui me uidit, uidit et partem, et: si mihi non uultis credere, uel operibus meis credite, quia pater
in me est, et ego in patre.
Hanc igitur fidem semper tenentes et tenebimus detestantes quoque eos qui dicunt: non erat ante quam
nasceretur, non quod unigenitum deum innascibilem praedicemus, sed quod impium sit maxime deo temporum
tempus aliquod anteferre, cum ipsud illud, antequam nasceretur non fuit, sit temporis.
Sed et obedientem quoque patri filium etiam usque ad mortem crucis, secundum infirmitatem adsumpti hominis,
non negamus, cum ipse de ascensu suo ad caelos locutus sit: si diligeretis me, gauderetis quia uado ad patrem,
quia pater maior me est.
Per cuius carnis susceptionem nos sibi fratres connuncupare dignatus est, cum in forma dei manens, forma serui
esse uoluisset.
Itaque, carissimi, cum ex litteris uestris in usiae silentio fraudem se passam simplicitas nostra cognoscat, etiam
pietatem eorum, qui arimino constantinopolim reuerterunt, conuentos, sicut epistola uestra contenta testatur,
1

