Rex vero campum obtinens, audito nuntio quosdam ad Hap effugisse, et ibi permanere, pro illis bis et ter
enuntiata victoria mittere festinavit. Qui licet certo signo et certis indiciis rege cum victoriae triumpho campum
obtinere persensissent, ad ipsum tamen, partim timore coacti, et partim verecundia pressi, accedere verebantur;
nec tamen reverti desinunt, ne penitus defecisse teneantur. [1029C] Rex itaque penuria victus potusque coactus,
sero profectus ad Hap, mane in campum revertitur, vulneratos campi et defunctos, quod decebat, utrosque
perduci imperavit, et circumquaque si quid belli residui remansisset, ipsemet equitans spectatum, strenuos
transmittere curavit, in campo etiam tam diu remansit, quod certis nuntiis et certis indiciis perfidos devictos
lucide intellexit. In illo conflictu, ut putabatur, ex nostris quingenti vel septingenti pedites, et centum milites
perempti sunt; de Turcis vero, ut ipsimet fatebantur, qui evaserunt, duo vel tria millia Christicolarum gladio
corruerunt. Id victoriae, in vigilia festivitatis de Assumptione beatae Mariae virginis, virtus S. crucis obtinuit.
Gavisus [1029D] itaque rex memoratus, annulum sui digiti, patriarchae suaeque sorori principissae bene notum,
fideli internuntio ad Antiochiam deferendum commendavit, ut hoc signo victoriam S. crucis nuntiaret, et regem
belli campum obtinere assereret. Nuntius itaque haud lente profectus, omni populo Antiochiae in moerore
constituto haec nuntians, in signum Christianae victoriae ex parte regis patriarchae annulum praesentavit. Quid
ergo? Deo altissimo omnes una, resumptis viribus, moribus et vita emendati, retulerunt gratiarum actiones, in
ecclesia sua laeti. Post haec autem in divina potentia vivificae crucis, recuperato triumpho Christianitatis, rex
Antiochiam rediens, extra civitatem, ut decebat, remotius solito, ab omni populo ac clero cum hymnis et canticis
[1030A] spiritualibus victoriose suscipitur, ductuque processionis salutiferae, ad ecclesiam beati Petri, unde iter
et initium bonae expeditionis assumpserat, hilaris et laetus reducitur, ad laudem et gloriam summi regis et summi
Domini, «cui nemo aliunde placere potest, nisi ex eo quod ipse donaverit», qui vivit et regnat Deus in saecula
saeculorum. Amen.
CAPUT XVII.
Nunc autem quaedam illorum quae Christicolarum captivorum exterminio discutienda praelibavi,
pro visu et auditu seriatim edisseram. Eo namque die quo Dodechinus rex Damasci et Algazi Turcomagnorum
princeps virtute S. crucis et manu regia devicti fuerunt, et in dispersione effugati, nuntiatum est filio Algazi, ea
vice oppidano Alapiae existenti, [1030B] ipsos primates cum majori parte illorum exercitus Christianorum
gladio corruisse. Quo audito, potentiores Alapiae quidam antea manu et jussu nefandi principis redempti, et
quidam a domibus suis et aliis honoribus privati, eisdem Turcomannis attributis, sub specie publici luctus et
clamoris, intrinsecus gavisi, moliti sunt evasis fugientibus diversis modis exterminii impedimentum inferre.
Astute etenim milites alios raptores, post disconfectos dirigunt, qui fugitivos exspoliando caedant, et vice
dispendiorum Alapensibus illatorum, ira vindice ipsos perdant. Sicque actum est quod extra civitatem fugientes
per diversas partes, diversis exactionibus plectantur, et infra a quibusdam veris, et a quibusdam fictis lacrymis
cum immensis clamoribus, [1030C] pro peremptis lugubres luctus deducuntur, ita quod ipsa civitas in superficie
et fundamentis murorum ac turrium aedificiorumque diversorum non secus intonat, ac si tota fulgoribus et
tonitruis subverti debeat. Idque actum exstitit, more illorum exigente; cum enim vincantur, facto edicto, nuntiant
se vicisse, et simulatis triumphi gaudiis tympanistris, tibiis, tubisque clangentibus mentes desolatorum, ne
desperent, his instrumentis ad gaudia excitant. Ea vero vice jocundius solito et animosius talibus insistebant ut
captivi Christicolae, qui tunc Alapiae diversis tormentorum generibus astricti tenebantur, hoc audito magis
magisque animo cruciati quoquo modo decrevissent: ipsi vero armis [1030D] fidei praemuniti, licet cruciamine
cordis et multis injuriis affecti haberentur, pro eoque relatu perfidorum audierant regem suosque bello cecidisse,
nunquam tamen a cultu verae fidei defecerunt, sed multo ardentius solito pro salute Christianae militiae, et pro se
ipsis Deo medullitus vigiliis et orationibus supplicabant. Contigit autem eos audisse, furtivo relatu quorumdam
fidelium, et etiam infidelium, gaudia et diversos plausus quae publice agebantur, ex re, moerore et luctu
praemaximo plena exstitisse, super nefandorum exterminio, et Christianorum victoria, quae patebat virtute S.
crucis insignata, et praesentia regis Balduini belli campum obtinentis. Audierunt etiam Dodechinum cum Algazi
ad exterminium devenisse. Quid ergo? Quidquid amaritudinis [1031A] ac doloris antea passi fuerant, hoc audito
totum in dulce conversum reputant, eique a quo bona cuncta procedunt, devote ac puri cordis affectibus
supplicare non cessant. Hoc gaudio refecti die deducentes et ad noctis partem tertiam vel mediam exhilarati,
certae spei victoriae congaudentes, ex insperato audiunt et diversis partibus hominum clamores prioribus
dissimiles, gaudia caeteris altiora, instrumenta, tympanistria, ferocius ante tactis sonitus ac tumultus emittentia.
Mirantur itaque captivi et admirantur, quid novi horum mutatio insinuet, et quid insolitum populus totius civitatis
circumquaque accensis luminaribus cum altis clamoribus praedicet. Contigerat autem Dodechinum et Algazi a
bello in partes Berriae fugatos, inermes et defatigatos, [1031B] cum paucis Alapiam remeasse; et inde praefata
laudum praeconia intus et extra inter Alapenses admirative excrevisse. Tunc iterum, quod captivis gratum fuerat
et dulce, hoc intellecto sorte miserrima cessit in contraria; summo etenim mane dum vacarent orationibus,
sceleratorum principum adsunt internuntii, et cum ipsis turba praedictorum non minima, afferentes septem
militum capita, cum nudatis ensibus ferratum impetuose carceris pulsantes et impellentes ostium, de more solito
quo captivos de die in diem ad decollandum extrahere consueverant; intrantque carcerem usi his vocibus: «Ex
19

