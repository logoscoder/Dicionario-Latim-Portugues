placito, ut securi vivi possent evadere, sumpta perfidorum fiducia, castrum reddidere, et inde flebiles et
pudibundi ad regem iter extorsere. Perfidi vero ibidem missis custodibus, et aliis munitioni castri necessariis, ad
obsidendum Sardonas profecti sunt. Interim rex aestimans nefarios apud Cerepum posse inveniri, paratis
omnibus, quae ea vice in hominibus aliis [1025C] belli necessariis habere poterat, in spiritu humilitatis et in
animo contrito, laneo indutus habitu, nudisque incedens pedibus in beatorum intercessorum ecclesiis,
Cunctipotentem exorare, eique medullitus supplicare maturavit, ut cujus nutu susceperat regni gubernacula, ipso
inchoante et peragente, ad honorem et laudem sui nominis, tyrannos et impugnatores Christianitatis, ab elatione
praesumptuosa, et a suis viribus, quibus se triumphare putabant, nihil triumphi vel inane laudis sibi usurpando,
sed totum Deo committendo, virtute sanctae crucis, deponere et prosternere potuisset. Tandem congregato totius
civitatis clero et populo in ecclesia beati Petri, patriarcha celebrato divino officio, ut decet patrem [1025D] filios
suos ituros ad bellum, et domi in Dei servitio remansuros, praeceptis Dominicis instruxit, monuit et armavit,
coelitusque benedictione signavit. Sumptis processionis mysteriis, omnes una inclinatis capitibus ad altare, cum
sacrarum reliquiarum feretris et signis, praecedente cruce Domini, ordine cleri ecclesiastica institutione decorato,
omnique populo subsequente, cum humanitate et mansuetudine litaniis et aliis precibus Deo supplicantibus, ituri
ad bellum et domi mansuri siugulis laneis induti, et nudis pedibus profecti, extra civitatem ad divisionis metam
devote perveniunt. Ibi iterum patriarcha sacram crucem sacratis assumens manibus, iterum virtute ipsius omnes
signavit, Dominoque medullitus hoc modo commendavit: «Qui nos [1026A] pretioso suo sanguine redemit, ipse
sit clemens et propitius dux itineris, et provisor utilitatis, ut et euntes et remanentes a peccatis absoluti, libere et
absolute eidem famulari sic valeatis, quatenus ejus dono consolationis et victoriae triumpho potiti, in ipso et per
ipsum gaudeatis.» His dictis, hinc et inde fusis lacrymis, praecedente signo sanctae crucis rex ad bellum, clerus
ad ecclesiam, populus in sua remeavit: exorantes et deprecantes, ut Auctor summae justitiae, qui ab initio bella
conterit, ab impetu populi sui suo nomini laudem tribuens, conterat adversarios.
CAPUT XIII.
Eodem vero die et sequenti nocte, regi equitanti ad Cerepum adsunt illi obviam, qui cogente sorte
[1026B] miserrima hostibus castrum dimiserant. Quibus visis et auditis, rex interno moerore concussus, stupet et
contristatur. Intuebatur enim ipso eodem attestante, ex redditione castri Christicolis praesentibus et futuris, duo
damnosa imminere contraria: alterum ad tempus, Deo annuente recuperabile; et alterum nunquam recuperabile;
recuperabile castri damnum, irrecuperabile redditionis opprobrium. His itaque accensus animosius, sumpto cito
consilio, ad Rubeam iter dirigit, ut inde equitando, per Hap, ad montem, nomine Daniz, castrametari valeat. Ibi
enim sperabat se posse auditu vel visu certa hostium indicia percipere. Nec effectu caruit, quod praetentabat
habitu sui animi. Ipso etenim die quo in monte fixis castris accubuit, hostes non longe [1026C] esse remotos
certis indiciis comperuit. Relatu namque audientium et videntium perfidos Sardonas obsedisse lucide intellexit;
et quod eodem die, vel mane, ex ipsis quosdam videret, certo nuntio didicit. Contigit namque in crastino summo
mane leviores habilioresque militiae sparsim praeludendo circumquaque emissis sagittis nostros impetere.
Sicque diem deducentes bini et bini, pauci cum paucis, plures cum pluribus, hinc et inde, cauda et caput
moliebantur partem nostri exercitus conturbare, vel quoquo modo impellere. Rex autem vigore virilis prudentiae
fretus, cum inspexisset eos non more pugnatorum se habere, nec ordinatis aciebus incedere, hortatur suos,
imperatque omnibus [1026D] pro castris suis prudenter existere, constantique animo pati, et inspicere quousque
loco congregatos, vel simul incedentes posset eos comprehendere. Ipsi vero dolosa calliditate pleni, in sero etiam
vitabant simul hospitari, sed in noctis crepusculo circa exercitum hospitati sparsim, tenentes equos manibus in
singulis: ea nocte fuit idem servus et dominus.
CAPUT XIV.
Interim cum Algazi petiisset castrum Sardonas sibi reddi minis, et blanditiis, terroribus, pollicitis,
nec habere potuisset, assultu et ingenio priori simili, impetuose bis vel ter in die, nocte etiam castrum aggredi
non desistit: ubi autem deficientibus herbis et segetibus, aquis etiam hominum et equorum victui [1027A]
necessariis, sub specie acquirendae munitionis et stipendii, perfidi gregatim Turcomagnorum et Arabum factis
millibus, per diversas partes quibus incedebant de more luporum rapacium, perfidis inhaerendo et devorando
secumque abducendo ex rapto quidquid poterant, repatriare satagebant. Ipse etiam rex Arabum, nomine Debeis,
Bocardusque princeps suae gentis nominatissimus, et plures principum, qui cum Algazi in conflictu exstiterant,
post primos recedentes simili modo profecti sunt. Quo viso, Algazi, antequam rex adveniat, ad capiendum
castrum insistit suis viribus; magis autem astutia fallenti oppidanos fallere nititur. Eisdem etenim spopondit fide
et sacramento suae legis, si munitionem suae dominationi subderent, eos sanos [1027B] et intactos, suo deductu
salubri, ad metam tutae evasionis provehi, rebus omnibus salvis et intactis. His auditis, partim coacti vulneribus,
ex inertia corporis privati viribus, sumpta principis quasi fiducia, petitioni nefandissimae hoc pacto assensere,
omissoque oppido, jussu profani principis, pro ducibus conductoriis se ipsos manibus carnificum ignoranter
17

