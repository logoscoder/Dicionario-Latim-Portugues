Nec id tacendum intueor, quod inter istos quidam juvenis exstitit decollatus, natus Aconensis
vicecomitis; cujus corpus, a loco in quo jacebat, virtute ac miraculo Domini, coram cunctis ibidem existentibus,
ad alium locum se transvexit. Et hoc facto, profanus viribus destitutus in effuso sanguine spumans et elisus
occidit, torvo genere passionis acerrime deturpatus, ita, inquam, ut os cum auribus, et aures cum naribus chaos
horridum firmasse videretur. Residui itaque non signati, pulsi, flagellati, et detracti, manibus impiorum
saevissime ad carcerem remittuntur. Ipse vero Algazi manibus suorum in tentorio collocatus, more solito a vino
superatus in fetore sui ipsius fecis, quindecim dierum [1036A] spatio jacuit, quasi mortuus, et hoc genere
passionis turpissimae in magnis potationibus saepissime terebantur.
CAPUT XIX.
Post haec autem, cum non valeat vi, nec ingenio ea vice regem cum Christicolis fallere, a
Dodechino et primatibus sumpto consilio, prostrato castello Sardonas, munitisque suis oppidis a terra captos
proceres et quosdam alios imperavit redimi, ac pretium redemptionis militibus et servientibus terram custodituris
attribui, donec ipse ad Merdinum profectus, ipsius honoris speciale castrum, ob Christicolarum detrimentum,
Turcomagnorum gentem majorem solito congregaret et redeat. Quid singula? Profectus, tam Turcomagnorum
quam et Arabum, [1036B] gentem praemaximam congregat. Et his congregatis, visa tanta multitudine, elatione
immensae superbiae arreptus, statuit cum uno Soldanorum Chorocensium super regem David in evetiam
equitare, ut eo perempto vel haeredato libere et absolute valere. Hierusalem et Antiochiam peremptis Christianis
suo dominio subdere. Ipsi vero cum superbia equitandi, ira Dei exstitit. Eo namque die, quo Soldanus et ipse
Algazi cum sexcentis millibus terram legis bellaturi intraverunt, ipse idem rex David, signo sanctae crucis
praemunitus, habens inter Medos et Christianos quater viginti millia pugnatorum, factis agminibus inter duos
montes densissimis nemoribus insitos, in valle resistit qua, ut fama retulit, super eum hostes ingredi
praesumebant. Restitit, [1036C] et sic locutus est: «Eia! Christi milites, si pro lege Dei tuenda legitime
certaverimus, non solum innumerabiles daemonum satellites, verum etiam ipsos daemones ex facili superabimus.
Est autem consilium quod intueor, si laudatis, nostro honori nostraeque utilitati profuturum, hoc videlicet ut
erectis ad coelum manibus cunctipotenti Deo promittamus, pro amore ipsius in hoc belli campo ante mori quam
fugere, et ut fugere nequeamus, etiam si velimus, patentes hujus vallis aditus quibus intravimus densissimis
lignorum struicibus constipemus; et constanti animo, hostes e proximo in nos certare praesumentes acerrime
percutiamus.» Quid singula? Tanti regis veri et perfectissimi Christiani [1036D] laudata, probata et perfecta stat
sententia. Nec mora, dispositis aciebus singulis, rex ducentos milites Francigenas, quos habebat, ad primos ictus
inferendos anteposuit, statimque in altera parte vel fronte vallis, cum ingenti hominum clamore, equorum et
armorum strepitu constipato, sceleratorum vexilla prodeunt ferocissima; et his accedentibus diversorum
instrumentorum sonitu intonant undique montes cum vallibus. Rex autem David tantorum ferocitatem humillime
praestolatur, suosque invitat virili animo, et consolatur, asserens elatam infidelium multitudinem cooperante
virtute sanctae crucis, parva manu ac brevi posse conteri. Nec multo post visis Christicolis, infinita multitudo,
spiritu superbiae exagitata, cum immensis clamoribus in eos irruit; [1037A] virtute vero Domini imprimis ictibus
excaecati, Francorum manibus corruunt in dispersionem, effugati. Ut quid singula? perfidi nutu Dei Christicolis
et Medis una praebentur caedis materia, et ut serio existentium in conflictu didicimus, in fuga spatio trium
dierum habita, corruerunt regali gladio quater centum millia; idemque Algazi in capite vulneratus, peremptis
pene omnibus suis permissione Domini, cum paucis effugatus, inermis et famelicus conductu regis Arabum
repatriavit semimortuus. Sequenti vero anno convalescens ad obsidendum Sardonas, quod manu regis
refirmatum fuerat, quotquot potuit militum ac peditum constipatus agminibus, mense Julio rediit. Quo audito,
Goscelinus comes Edessanus, sumpto ab Antiocheno patriarcha consilio, [1037B] cum suis et Antiochenis
bellatoribus, ad Samartanum profectus est, ut obsidionem Sardonas bello dissipet. Quo audito, rex
Hierosolymitanus cum Hierosolymitanis adveniens, citis gressibus illuc pervenit, ante cujus tentoria e partibus
perfidorum milites [1038A] praeludentes advenerunt, visuri Christicolarum exercitum. Quid ultra? visis
Christicolis hostilis ferocitas timore subacta, nocte collectis tentoriis et ante se praemissis, castrum laedere desiit.
Ipse Algazi cum suis Alapiam reversus est, arreptus genere morbi paralytici. Qui cum nollet istud prodi,
simulavit se iterum et in brevi tam Arabum quam et Parthorum maximam gentem adducturum; quod si esset sui
juris, ardenti animo invigilasset Christicolarum exterminio. Contigit autem in lectica qua ferebatur pro honore et
impotentia, cum egressione fimi ventris ipsius sordidam per annum exiisse animam, et abstractam infernalium
scorpionum unguibus corruisse in inferni inferioris ollas, plenas diris ignibus, ardentibus, sine fine
comburentibus [1038B] et inexstinguibilibus; a quo nos liberet ipsius Domini nostri Jesu Christi gratia et
misericordia, cujus imperio parent omnia coelestia, terrestria et infernalia, per saeculorum saecula. Amen.
[1037] Expliciunt Antiochena bella, acta a Rotgerio principe Antiocheno bello, quod Fulcherius
supra in hujus voluminis exordio descripsit.
22

