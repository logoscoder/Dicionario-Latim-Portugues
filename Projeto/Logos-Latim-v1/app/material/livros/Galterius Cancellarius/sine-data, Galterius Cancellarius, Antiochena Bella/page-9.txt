consulere, mutato stylo primi belli, prospere succedentis, ego ipse Gauterius cancellarius, utriusque fortunae
particeps existens, expertusque magis nocere carnis prosperitatem animae quam adversitatem corpori, partem
secundi cedentis in contrarium describere curavi, [1009B] cum ipsius adjutorio qui, nullis praecedentibus bonis
meritis, et fidem et amorem sui inspirat, ut ea quae sibi fiunt placita implere valeamus. Primum itaque divinae
legi obtemperare volentes admoneo, non gloriari in malitia, nec esse potentes in iniquitate (Psal. LI, 3), sed nec
unquam in suis bonis actibus superbire: hoc enim vitio de ipso fastigio perfectionis dejectae sunt animae,
eodemque et nos Deo ingrati, et immemores sui beneficii ex eventu prioris belli nostris viribus victoriam
imputando, in secundo detestabili, quidam subito facti necis materia; quidam vero diro longoque cruciamine
reservati cecidimus, sicut in subsequenti tractatu, pro capacitate nostri ingenii vi carceris hebetati, [1009C]
posteritatis memoriae commendando designabimus.
CAPUT PRIMUM.
Forte fortuitu contigit Algazi Turcomagnorum erroris et desidiae principem, bellico apparatu
Antiocheni honoris partes marchitimas attigisse. Quo audito, princeps suis undique congregatis Artesium
proficiscens, dominum Bernardum primum patriarcham Latinum illuc usque subsequi, supplicando rogavit,
cujus sacro dogmati et consilio si acquiescere fideliter voluisset, ibi Balduinum, Deo vocante, Hierosolymorum
regem exspectando, proinde sibi suisque consulere potuisset. Erat enim eo tempore situs loci victu potuque
abundans et salubris, nostraeque parti parentes ac tutos praebens aditus, hostibus vero econtrario. Densitati
etenim vallium [1009D] montibus intermistis, scopulisque singulorum urgentibus aditum, et situ et accessu
illorum parti magnae ruinae essentialiter praebet indicium. His utrinque efficacis animi vivacitate inspectis,
Patriarcha vir vitae venerabilis, morumque honestissimus, in celebratione divini officii, prophetiae functus
adminiculo, de gestis rebus et de gerendis, eidem principi omnique populo sermonem edidit. De gestis, paterno
affectu omnibus supplicando ut illas intuendo mores corrigerent; de gerendis, praedicendo futura, et exhortando,
ut non suis viribus imputando, sed ad correctionem morum conservato Ecclesiarum jure, redditoque, vel pacto
reddere, tempore competenti, cleri ac totius Christiani populi justitia comitante. His modis, et aliis bene agendo,
[1010A] vitiis voluptatibusque noxiis resistendo, bellatores Dei fieri inciperent, quatenus in conflictu contra
perfidos armis fidei praemuniti, et Christi milites, ex re dici potuissent. Princeps vero ea vice, proh dolor!
audendo non audenda, et praesumendo agere non agenda, sui equidem suorumque salutem ignorans, tanti patris
documenta suae temeritati postposuit, neve timore hostium trepidasse, vel ullo modo posse flecti videretur,
cujusque juris effectibus praetermissis, et in se et in aliis sibi subditis nocentia, ac nocitura quibus praebebantur,
emendare tunc distulit. Rogatus etiam a multis affectu pietatis, et admonitus remanere, palam disseruit, se
neminem ibi diutius praestolari. Motusque quorumdam consilio baronum, res quorum hostes assueti singulis
[1010B] annis devastare, eo etiam tempore devastabant, vocatis ad se domesticis curiae, suaeque gentis
praeordinatis, inconsulti animi vice fruens, de frugi loco cum tentoriis ad inutilia transire disposuit. Patriarcha
vero luce veritatis intuens communis utilitatis effectum, cum ipsum principem pluresque alios inemendatos, et
contra justitiam ire persensisset, evidentissimis rationibus, eos ubi erat timor, non trepidare, et ubi non erat,
trepidare comprobavit, et quod ante figurata locutione praedicaverat, aperte principi digito, vae vae illud
demonstravit, sicut eidem majorique suorum parti, non multo post contigit. Princeps itaque voce beati viri
quoquomodo territus, praesentibus his personis, videlicet [1010C] praefato patri, archidiacono, et decano,
curiaeque capellanis, commissa quibus in mundi ludibrio vixerat, secretius in tentorio voce una confiteri non
erubuit; et utinam ad salutem! Res quoque suas ibidem scripto designatas pro velle suo dividi et erogari, si
contigisset eum in bello mori, coram eisdem imperavit; et hoc utinam ad salutem! Pater itaque memoratus, hujus
ac totius populi infirmitati compatiendo, vice beati Petri functus, modum verae penitentiae; perpetrata, inquam,
mala plangere, et plangenda non perpetrare: eidem principi, omnibusque suis generaliter injunxit; familiarius
autem pro vitae meritis profutura, injunxit in Domino. Sic eisdem patriarchali benedictione signatis, valedicens
omnibus, fusis lacrymis, crebrisque singultibus [1010D] ab imis cordis erutis, pro populo Dei exoraturus, ad
ecclesiam remeavit.
CAPUT II.
Nos autem sinistro omine in praeceps rapti, non attendentes superbos merito dejici, humiles
exaltari, quasi leonibus fortiores, tigribusque immitiores, ad Agrum sanguinis castrametaturi, iter extorsimus.
Agrum, inquam, sanguinis, et re, nomine a vulgo nuncupatum ubi aliquandiu immorantes, de die in diem victus
potusque naturalis indigentia coacti, non vi hostium nobis illata, sed raritate utriusque in illis locis exigente,
mittebamus alio ubi et unde, intus et extra castra existentes, possemus indigentiam expellere. Tunc quoque ad
castra extera munienda, quidam nostrorum missi sunt. [1011A] Quod hostium turmas diu non latuit; missis
namque exploratoribus, quasi volatilium venditoribus, esse nostrum quocunque modo se haberet, eisdem
reversis, relatione facta, et dominus et primates, quasi propriis oculis inspexissent, lucide intendebant. Ipsi itaque
dolosae calliditatis viri, ut dissimularent quod moliebantur, videlicet ex insperato nos invadere, palam ordinatis
9

