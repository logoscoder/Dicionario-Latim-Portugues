et hostes victi reputarentur. Placuit autem Divinae majestati, cui non placuit nisi quod decet et expedit, ut victi,
[1017B] resumptis viribus, victores haberentur, et nostrorum prior pompa non manu hostili sed Dei exercente
potentia, haberetur ultima. Prostrati enim et devicti, quidam ibidem hominem exuentes, et quidam fugae impetu
evadentes, eodem quo et alii plexi sunt exterminio.
Contigit autem Rainaldum Masuerum, gravi vulnere afflictum, cum paucis suorum turrem intrasse
Samartani, ut eam, ob refugium sui et aliorum evadentium obtineret, et, si posset, ibidem Balduinum regem
Hierosolymorum ad succursum Christianitatis properantem exspectaret; sed debilitas turris et victus indigentia,
maxime autem Algazi illuc adveniens, efficiens causa exstitit ut ibi remanere non [1017C] posset, et se captivum
triumphanti redderet; astutia enim praemunitus, quasi in turre se defendere posset, caute locutus est: Ait enim
triumphanti: «Me nequaquam tibi reddam, nisi te prius fide et sacramento tuae legis mihi asseras praesentis
tutelae patrocinium, et evadendi subsidium.» Astuto itaque respondet astutior: «Quidni? Dum in bello fuistis, in
te et in alios agendum erat ut in hostes. Nunc autem humanitus sentiens, recolo vos esse homines, et ne me
suspectum habeas, sub obtentu meae fidei et sacramento beatae legis nostrae annulum meum suscipias, ut hoc
signo, finito unius mensis termino a me libertatem recipias.» Ipse itaque qui nec unius diei spatio se posse vivere
intendebat, audito mensis termino intus tristis existens, accepto [1017D] tamen annulo, quasi laetus forinsecus,
se captum reddidit. Nonnulli autem procerum, qui strenuitate et ingenio, ac generis nobilitate pollere videbantur,
etiam primos ictus non sufferentes, dimisso in campo vivo principe, dimissis parentibus et amicis, antequam belli
campus et montium introitus immanitate hostium clauderetur, haud lente profecti, vice optati portus, Antiochiam
subeunt. Ante eos tamen ingressi sunt alii, more solito, «in portis primi, in bellis ultimi.» Ne autem loquendo de
illis qui evaserunt, nimia digressione frui videar, de gestis in campo prius edisseram ut gradatim enarrando
partem malorum inter duo bella existentia ad id condescendam, et enarrem quomodo Auctor summae justitiae
manu Balduini Hierosolymorum regis Latinorum [1018A] secundi, plebem Antiochenae dignitatis, vastitate
hostili pene exterminatam, de ore leonum liberaverit, et quomodo triumphale nomen bello principali amissum,
eidem plebi virtute crucis sanctissimae, bello regali exstitit reparatum. Revertar igitur ordini inhaerendo.
Sequitur.
CAPUT VIII.
Interempto principe in campo, peremptaque non minima multitudine a quatuor mundi partibus de
forinsecus, praeter illos qui intus in nostros saeviebant gladiis, adeo belli campo clauditur montium, valliumque
aditus, escaramis(?) obfuscantur, quod nec unus fugientium illibatus pertransire potuit. Nostri itaque, quotquot in
campo superfuere gladiis, spe pugnandi ad tentoria, vel fruendi caute fuga stupefacti [1018B] deveniunt. Sed
haec jam manibus impiorum asportata, non inveniunt, exceptis principis et capellae tentoriis, in quibus
nefandissimi certatim auri et argenti ornamentorumque principalium cupidine capti, ensibus contendebant. Quo
viso adest Euterpius in certamine corporis et animae miles probatissimus, inquiens his qui ante capellam
contendebant, et ictibus decertabant: «Quae societas Christi ad Belial (II Cor. VI, 15) Vos dividitis, sed non est
aequa portio.» Cum his verbis amiraldum aure textum ante ostium capellae lancea corde tenus perforavit.
Caeterosque invadendo, in constituto Dei termino, quem praeterire non potuit, martyrio, hominem exuendo ad
quietis beatitudinem feliciter [1018C] transmigravit. Haec inter discrimina, conventus nostri harnesii cum totius
exercitus supellectili, in quodam monte prope existente se locavit, existimans ibi posse praestolari aut
advenientium militum subsidium, aut aliquo modo inde carpere evadendi refugium. Quid ergo? Non multo post a
campo evadentes, visis nostris in monte collocatis, ubi mors erat vicinior, exstimabant et quaerebant vivendi
solatium. Cassa namque spe decepti, hinc et inde confluentes monti adhaerebantinculcato; qui in momento ab
impiis sic obsessus exstitit, ut obsessi mallent brevi morte mori quam illorum tela pati: jure quidem; tantus
etenim erat undique telorum ac sagittarum impetus, quod ex illorum collisione mutua, reverberatis ictibus, etiam
perfidi existentes forinsecus, [1018D] acerrime plectebantur; nostri vero multo ferocius. Nam ut aura, brevi hora
magnis cedit imbribus; et ut fenum exsiccatum laeditur grandinibus, sic gens nostra cito laesa cessit crebris
ictibus; inde tamen pars evasit, ductu summi Judicis; et pars capta, sorte mala, addicta suppliciis, ducta fuit ad
standale nefandorum principis.
Sequitur poena peccantium. Ibi etenim juxta belli campum, captivi quingenti vel plures, a tergo
retortis manibus, et vinculis ferreis astrictis pedibus, cum caeteris poenis strictissime, de more canum, a collo
bini et bini copulati funibus, coram magistro sceleris capitalem sententiam subire praestolantes, in gyro humi
versi, tenebantur. Impius autem exitiali furia invectus, ministris caedis imperat, lethali [1019A] tenta captivorum
vulnera intentari, et afflictos vulneribus gravibus virga capillis illita, foras ad decollandum extrahi, caeterosque
nocturno cruciamine affectos, caedi crastinae reservari; impii itaque laeto animo, scelerato domini sui parent
imperio. Sequitur autem ex scelesti imperio effectus scelestior. Ducti etenim ad decollandum, alii et alii, non
solum amputatis capitibus manibus impiorum corruunt, verum etiam abstracta cute vivi capitis, et medio tenus
detruncati, dirae mortis discidium subeunt. Residui quoque illato sibi promisso cruciamine, cum contumeliis et
13

