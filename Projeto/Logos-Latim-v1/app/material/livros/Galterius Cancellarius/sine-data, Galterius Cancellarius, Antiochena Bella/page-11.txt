quae hactenus abstulistis, mea mihi regimina dimittetis.» Quae verba spiritui prophetiae congruere ab effectu
sequentis diei perpendimus. His auditis, quidam risere consternati animo, quidam utilius reputavere, apud se
admissa mala deflere serio. Quid singula? Licentiatis [1013B] baronibus noctis quiete recreari, vocatis
domesticis princeps imperat, ut a signato termino expedite fiat quid decreverant, monstratque eis quid et ubi, et
quomodo sit agendum. Vocatoque secretius cancellario, cum eo discernit quid pro imminenti negotio fieri
conveniat super his quae bellatoribus oneri videbantur. Hinc itaque et inde eventilata causa necessaria, vocato
camerario, vocatisque familiaribus, actum ut vasa pretiosa et omnis supellex onerosa, nocte ad turrem Artesii,
episcopo commendanda deferrentur. Sequitur, vocantur Turcopuli, vocantur et famuli; his id fieri imperat
dominus subito, parati eminus parent imperio.
CAPUT V.
Exercitus vero haud oblitus edicti, ante lucem ad [1013C] ecclesiam conveniunt, ubi Deo
altissimo corde et ore supplicantes, matutinis laudibus invigilant. Quibus finitis, archiepiscopus in utraque militia
vir elegantissimus, et de coelesti et de terrestri sermocinando, «sic inhaerendum terrestri Christianos docuit, ut in
coelesti, gratuita pietate Dei, mererentur ipsius milites coronari.»
CAPUT VI.
Mane autem facto, divino officio celebrato, publica confessione, publica lamentatione, omnes se
contra legem Dei peccasse voce profitentur unanimes. Singulique delictis omnibus quibus infecti fuerant
abrenuntiando, confitendo, Deo et pontifici devotissime promiserunt quod in illa, aut in his similibus, gratia Dei
cooperante et protegente, nunquam amplius [1013D] inciderent. Quo audito, praesul memoratus intuens bonae
voluntatis affectum, nomine et sub obtentu verae poenitentiae injunxit cuique, si contigisset contra perfidos
certamen ingredi, non suis viribus praesumendo bene agere, et illorum sive mori sive vivere totum Deo
committere. His itaque confirmati et pontificali benedictione signati, corpore et sanguine Domini refecti, his
armis fidei praemuniti, bellum adhuc ignorantes, in sua quisque tentoria remeavit. Princeps vero suffultus divino
Spiritu, ante altare fusis lacrymis pro omnibus quae in Deum visu, auditu, gustu, odoratu et tactu deliquerat,
divinae majestati se reum tradidit, singulaque sua delicta pro qualitate vel quantitate existentia, voce [1014A]
viva pontifici confessus est, acceptaque poenitentia praefato simili viatico Domini vegetatus, abiens, ante tentorii
ingressum pauperibus Christi, ab eo alimoniam petentibus, propria manu munus principale auri pondera
charitative erogavit; paratusque more solito mane spatiari, equum ascendit. Allatis sibi avibus, allatis parvis
canibus, adductis aliis, sumptis venabulis, praemissis pueris cum venatoribus, ut decet principem, ipse
subsequitur; hinc agros et valles peragrat, inde montes et colles circuit, hinc aves capit avibus, inde feras
prosternit canibus. Subito autem motus animo futura sibi praetentante, speculandi causa dimissis ludis ad turrem
iter dirigit. Quo abeunte, adest ei nuntius equi cursu velocissimus, cui dominus: «Quid pro serio?» [1014B] Id ei
nuntius: «Hisce oculis hostium turmas intuens, per abrupta montium et devallium loca, inquam, etiam ferarum
gressibus nunquam patentia, ex tribus partibus triplici bello expedite in nos accedere pro vero nuntio.
Innumerasque acies tam vexillis quam et aliis Zifeorum, hoc est mundo florentes, pompis decoratas, priores
subsequi firmiter assero.» Ad haec princeps: «Nobis datum est pro Christo non solum ut in eum credamus,
verum etiam ut pro illo patiamur (Phil. I, 29), et ei quod debemus debitum jam reddamus, videlicet ut omnis
nostra rationalis voluntas ejus voluntati subjecta permaneat, et qui honorem illius in nobis violavimus, secundum
exhortationis factam molestiam eidem Salvatori nostro, nos ipsos, cum ipsius adjutorio, [1014C] non peccaturos
restituamus.» His finitis accersito agosone, accersitis praeconibus imperat dominus totum exercitum armis parari
eminus, libetque praeconari voce propatula ut universi, audito primo sonitu gracilis, festinent bellicis indui, et
secundo, parati, aciebus sibi praeordinatis tam milites quam et pedites parati juncti conveniant, et ut audito tertio,
singulae acies promotae signiferorum ductu accedentes, coram signo crucis Domini se praesentent. Nec mora;
fiunt praeconia imperio domini, voce propatula, ipseque vectus equo celeri, ante tentoria arma bellica ante se
praecipit advehi. Quo peracto, praesente priori nuntio, adest et alius eadem belli indicia asserens verbo dissimili;
ait enim Ellos: [1014D] «Citra montes citraque districta adsunt, vicimus.» Princeps itaque praecipit universos
moneri sonitu gracilis. Nec mora; primo admoventur, secundo parantur, tertio conveniunt; ante capellam, ubi
crux erat, Domino praesentati conveniunt. Praesul itaque crucem Domini venerabilibus gestans manibus, inquit:
«Quid ultra? Armis fidei praemuniti, hoc signo salutiferae crucis praecedente, nec veriti perfidorum sententiam
permutare, prodeamus in medium.» Et hoc dicto, princeps publice corporis sui voluptatibus, praeteritis,
praesentibus et futuris abrenuntiando, Deo, et episcopo pro lege Domini moriturum, uti decet Christianum,
eisdem galeae suae laqueis se servum tradidit. Quem archiepiscopus vice beati Petri suscipiens, ab omnibus
peccatis [1015A] absoluturus, in nomine Domini, et in nomine verae poenitentiae praecipit bellum praesens
aggredi, et agere vel recipere quod divinae majestati placeret, mori vel vivere. Laetus itaque et exhilaratus,
manibus sacerdotis signum Dominicae crucis ante se geri postulat, ut ei supplicet. Fitque pro voto illico.
11

