totum abstulit: sacerdotalia vero indumenta, ut his nequitiam suam tegere potuisset, palam reddidit et post illos
abeuntes ablata remisit, ibique ante Artesium fixis tentoriis perhendinare disposuit, ut prius capto Artesio, inde
profectus Antiochiam expugnaret. Placuit autem divinae dispositioni, ut ibi detineretur verbis cujusdam hominis,
nomine Joseph, viri prudentissimi, qui, cum ipse Algazi quaereret castrum sibi reddi, Joseph astutia praemunitus,
non repugnando, sed quasi assentiendo, hoc modo respondit: «Novimus quia tuis ensibus et tuo dominio subjacet
quidquid in hoc principatu extra Antiochiam continetur. Ipsam itaque si acquisieris, cum ea et hoc, et caetera
castra [1021C] in momento erunt tibi subdita, et ne credas te verbis meis illudi. Interim quemdam tuorum
Sahenas mihi attribuas, qui vice tui mecum res tuas custodiat, et locum tanti domini possideat; te ipsum etenim si
intus receperim, procul dubio hoc audito filius meus Antiochiae existens morte turpissima perimetur; et ego
senex et plenus dierum, si hoc egero, pro nequissimo proditore, quod absit! reputabor; et decentius est, ut me
innoxium quam reum habeat.» His verbis deceptus castrum intactum dimisit, et ibidem Sahenas quemdam
posuit; ipse vero potationibus intentus, et nutu Dei oblitus Antiochiae, per partes exteras et propinquas saepius
millia militum transmittebat. Qui de die in diem, praedis tam hominum quam aliorum refecti, ad ipsum
revertebantur [1021D] onerati. Interim super malis et infortuniis quae ex proximo facta, et e proximo amissioni
civitatis Antiochiae imminere cernebantur, quidquid curae, laboris, timoris, metus, vel damni Christianitati
contingere poterat, jam destituto militari officio, et jam pene toto amisso Francorum civium auxilio, ea vice in
clerum necessario totum redactum exstitit, ita, inquam, ut multo acrius timerent interiorum hostium proditione
falli, quam vi exterorum ullo modo intrinsecus posse comprimi. Nec id mirum; gens etenim Antiochena, vi et
pravo ingenio gentis nostrae, privata suis bonis et addicta pravae consuetudini, saepius moerore concussa, si,
quod est vicissitudo justitiae, malum pro malo reddere voluisset, eo temporis intervallo nostros proditione, vel
alio modo, [1022A] admodum gravare potuisset. Patriarcha vero super his et aliis provide agens, vocatis ad se
Francis, Dei virtute corroboratur, suique cleri munimine frugi septus, cum eis super hoc decernit ut gens, si velit,
proditione agere nequeat, et ut ipse custodiam civitatis totius sibi et clero cum Francis tantummodo assumat;
statuitque ut ubicunque et undecunque sint in civitate diversarum nationum populi, exceptis Francis, omnes
inermes existant, et nunquam a domibus suis nocte sine lumine egredi praesumant. Idque actum est, ut nullo
modo proditionis ingenio infecti viderentur, et ut nullatenus etiam suspecti haberi potuissent. Statuit ut ubi totius
civitatis inferior patebat debilitas, ibi tentoria sua protectioni Christianitatis necessaria ponerentur, et [1022B] ut
singulae turres quotquot essent, monachis ac clericis mistim cum laicis, pro posse et quantitate Christicolarum
eminus munirentur. Hujus patris et doctoris prudentissimi omnes una diligenter parent imperio. Munitis itaque
turribus, intrinseci et extrinseci adhibentur custodes cum custodibus. Idemque patriarcha, magis precibus quam
armis pugnaturus, pro salute ac defensione Christiani populi incessanter Deo supplicabat medullitus. Nec tamen
desiit, horis competentibus, nocte ac die cum armato suo clero et militibus, more pugnatorum, portas, moenia, et
turres, murosque circumcirca, et ipsorum custodes vicissim visitare, consolari, et incitare ut vigilanti animo
Christianae protectionis [1022C] curam adhiberent, et incepto bono nulla hostili perturbatione desisterent. Quid
singula? Clerus cum caeteris fidelibus provide et strenue, intus et extra, militaris officii vicefunctus, cum Dei
virtute, civitatem ab hostibus intactam Balduino regi diu optato protegendam reservavit.
CAPUT X.
Inter haec discrimina sicut certis internuntiis didicimus, auribus Algazi insonuit regem
Balduinum, Pontiumque comitem Tripolitanum cum eo ad Antiochiam citis gressibus festinare. Unde illico
statuit contra eos decem millia militum transmittere, et post illos totidem vel plures aut lente subsequi imperavit.
Factaque electione quos transmittat, et quos secum retineat, euntibus injunxit regis adventui [1022D] sollicite
insidiari, et quibuscunque modis possent Christianitatis invigilare exterminiis. Moti itaque impii, jussu sui
domini de more solito ordinatis aciebus, versus Laodiciam et ad montana montis Palerii, quo et praedari, et regis
equitatui insidiari valeant, nocte profecti sunt. Ad quas partes cum devenissent, divisi sunt, factis tribus partibus,
ut quidam tendant regi obviam, et quidam praedis capiendis insistant, caeteri vero ad portum Sancti Simeonis
supra mare iter dirigant. Profectis contra regem ipse idem ad montem Hingronis ex improviso obviat. Hos itaque
strenue invadendo prosternit, et per abrupta montium ita dissipat ut nec socius socium, nec par parem sibi
profuturum inveniat. Quo peracto, rex ante latorum castrametari jubet, e [1023A] inde mane profectus, se ipsum
praecessurum, ut primum hostes inveniat, disponere curavit, comitemque cum Provincialibus retrograde
custoditurum, subsequi imperavit, ut et ipse, si forte hostes viderit, regi cito nuntio id insinuet, et eos percutere
non renuat. Sicque his ordine incedentibus, contigit Provinciales vidisse partem hostium ante se praedam
maximam effugantium, quos citissime ac viriliter percutere non differunt, ita quod ipsam praedam ab eis
excutiunt. Sorte ergo miserrima perfidi, resumptis viribus, Provinciales invadendo ad hoc perducunt, quod ad
regem illa die reverti nequeunt. Quibusdam etenim peremptis, et quibusdam per montana dissipatis, caeteri
vagando incedentes, jam nocte apud Casam bellam regem hospitatum [1023B] inveniunt. Huic sicut eis
contigerat referunt. Ibi quidem rex hostium certa invenit indicia. Castra etenim quatuor millium militum patebant
recentia mortuis hominibus et membris animalium, quae comederat adhuc turpiter infecta. Rex autem his auditis,
aestimans eos posse assequi, ut ille, qui compatiebatur praeteritis, praesentibus interemptis, et cujus juris erat
15

