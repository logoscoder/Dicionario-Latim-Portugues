infossi, manibus impiorum, vibratis jaculis, subeunt pro Christo lamentabilis vitae discidium. Nonnulli equidem
singulis caesis membris, in vicis et plateis projiciuntur, transeuntibus mirae exactionis spectaculum, et quo
amplius perfidorum fervebat ebrietas, tanto magis [1033D] tormentorum crescebat perversitas. Quod ab affectu
potationis herili palatii expertum multis innotuit, eo namque die quo post bellum Algazi in palatio vini furia
inebriatus accubuit, omnes una quotquot fuerant Alapiae, Christicolae captivi nominati, ipsius jussu ante eum
adducti sunt. Ibi quidem, ante ingressum palatii congregato ferme totius civitatis populo, eisdem proclamantibus
ac suspirantibus in affectu optati captivorum exterminii, traditi sunt caedi miserrimae milites ac pedites 27
exterminandi pari cruciamine. Horum in momento corporibus detruncatis, totum porticus pavimentum aulae
regiae profluens aspergit unda sanguinis. Tandem praeter istos in exsultatione portationis horrificae, milites
utriusque belli, tam proceres quam et alii, coram [1034A] perfido super pavimentum acerrime religati, ubi a
circumstantibus illusi, contumeliis et terroribus affecti, multisque alapis, et miseriarum stimulis impulsi,
barbarum et capillorum evellationibus deturpati, pudibunda nuditate pressi, strident dentibus, tremunt visceribus,
inhiant coelestibus. Ea vice in mundo nihil eis certius quam ictus gladii imminentes, mente et corpore cruciantur,
singuli etenim unus post unum, coram impio advocati, ab ipso verbis internuntii requiruntur: «Quid maluit, aut
Christicolarum legi abrenuntiare, aut illatione sui gladii in momento acerrime truncari?» Ab eis autem, verae
fidei contrarium nihil verbis, nihil operis extorquere potuit. Audita itaque responsione procerum, fidei, spei, ac
charitatis plena, cum et [1034B] minas ipsius, et mortem pro Christo pati non formidante assurgit, arrepto gladio
profectus in medium, in gyrum deambulando, et torvis luminibus intuendo singulos aestimans sacerdotem esse,
qui cum captivis aderat, quemdam militem jubet arripi, cujus caput ipse idem manu propria gladio succidit.
Reversusque in gyrum, in medio captivorum, ensem deducendo ante ora singulorum, expetiit bysantios citissime
sibi porrigi, non ut vellet eos redimi ea vice, sed quia ebrietate impulsus volebat eos perdere; statimque jubet
arripi alium, Arnulfum nomine, Marisiensem dapiferum, magnae religionis virum. Datoque gladio patriarchae
Damasceno, inquit, «Percute, percute; sic decet utique.» Quo accepto [1034C] Archadius mente compunctus
cuidam Amiraldo inquit: «Vice mei id honoris legi nostrae exhibe, ut vir tantus manu tanti militis jam privetur
capite.» Ipsoque decollato, Algazi iterum accepto gladio venit in medium, non alia intentione nisi ut omnes una
simili caede perdat. Actor vero summae pietatis id captivis contulit, ut quod perversitas illius intendebat agerent
nutu Dei mutaretur, misso sibi munere. Contigit enim tunc ex parte Debeis regis Arabii, equum mirae
pulchritudinis illuc advenisse freno et sella ac pendulis rarae ac pretiosae artis ligulis adornatum, ab aure usque
ad pedis rasulam, auro Arabico gemmisque pretiosis decoratum. Quo viso, projecto gladio Algazi gaudio
permutatus cum primatibus intrat thalamum, seque induit ornamentis [1034D] pretio et opere mirifico
specialissimis, primatibus vero imperat ut captivos cito compellant ad hoc quatenus a singulis audiant, quantum
pro redemptione vitae suae quisque dare valeat. Sic factus, equum ascendit ad Dodechinum tendens ministrum
Antichristi; primates vero vice domini inquirunt a singulis quantum possent redimi. Auditis singulorum pretiis
secundum majus et minus, totum inscribunt chartulis, et, his finitis, ad carceres captivi remittuntur.
CAPUT XVIII.
De diversis itaque tormentorum generibus, quibus captivi carceribus Sarracenorum conterebantur,
multa quidem miranda ac stupenda haberem describere, et verbis edisserere; sed quia reges, principes, [1035A]
mundique alii potentes, etiam et impotentes, ejusdem conditionis, ejusdemque fidei homines cujus et ipsi sunt,
aliquando juste, aliquando injuste capiunt, captosque pro extorquenda pecunia diversis poenis, puniunt, et cum
poenae omne genus mortalium, instinctu diabolico, a malis potius quam a bonis exempla sumere consueverint,
utilius mecum reputo formam et quantitatem tormentorum tacere quam exprimere, ne Christicolae Christicolis
similia inferant, et in consuetudinem vertant. Illud vero miraculi, quod captivis in carcere contigit, eisdem
compatiendo, praesentibus et futuris litterali memoria pando. Nocte quadam cum captivi sopori membra
dedissent, sopori, inquam, qualis haberi poterat in miseria, cuidam militi Sansoni de Bruera cognomine, per
visum [1035B] innotuit coelum apertum vidisse, et inde Dominum nostrum Jesum Christum, cum decore et
splendore virtutum a summitate coeli usque super carcerem consedisse, ipsumque Sansonem ut ad eum veniret
cum suis sociis imperando ter vocasse, et, ipsis advenientibus, dextrum brachium a summitate carceris usque ad
finem extendisse, dextroque pollice intincto oleo et crismate, signum sanctae crucis singulorum frontibus
impressisse. Inter quos, ex nomine assignatos, per visum affuerunt alii, quos cum Dominus eodem modo non
signasset, interrogatus a Sansone quare eos dimiserit, fertur ei sic respondisse: «Nolo amplius; alias, ubi mihi
placuerit, caeteros signabo.» Hac visione Sanson excitatus, captivos fratres nocte media, more solito, ad orandum
[1035C] excitat, eis finitis matutinis laudibus hanc visionem insinuat. Quid singula? Eodem die, omnes signati,
et cum ipsis alii, extra portam ducti sunt ad patibulum, ubi princeps sceleris cum primatibus totius Alapiae
dignitatis, festivali potationi invigilabat. Quibus visis, magister sceleris exsultans primatibus inquit: «Intuemini
qua redemptione et quo munere liberos milites istos velim ad dominum regem suum regredi, et ut singuli a manu
mea propria munus suum recipiant unus post unum adductus, sicut decet, jam veniat.» Primus itaque Sanson
adductus, ipsius Algazi manu capite plexus, martyrii munere decoratus cum sanctis regnaturus Domino
praesentatur; idemque de caeteris 24 signatis, vere [1035D] peractum comprobatur.
21

