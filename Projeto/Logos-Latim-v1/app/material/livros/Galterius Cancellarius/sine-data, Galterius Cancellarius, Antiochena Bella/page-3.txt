Exstitit hic victor, Gauterius indicat auctor, Antiochenorum dominus Rotgerius et dux.
INCIPIT PROLOGUS. [0995A]
Operae pretium est audire, et utilitati congruit, quomodo, quibus miraculis, qua gratia Deus arbiter
bellum cum Parthis manu Rotgerii principis Antiocheni [0996A] ex insperato gessit. Auditis etenim miraculorum
virtutibus proborumque virorum actibus, mali prosternerentur facilius; boni etiam incitabuntur ad melius. Unde
fit ut cujus instinctu omnia [0997A] bona facta sunt, ipsius deprecer auxilium, qui eidem principi Spiritus
consilii et fortitudinis vires administravit, quibus superbiam gentium elidere, et feritatem debellare praevaluit,
mihi quoque rei seriem desiderantis litteris assignare, ac posteritatis memoriae commendare, scribendi potentiam
et sermonis copiam coelitus dignetur instillare quatenus capaces rationis et verae fidei defensores, audita veritate,
Creatoris sui imperio et servitio viriliter inhaereant, adversarii vero divino terrore perculsi, tam praesentes quam
futuri, non Domino, sed suis confisi viribus, sagittis Domini terga praebeant, ac reverti ad opus simile non
praesumant. Verumtamen inspectis partibus pugnae necessariis, materiaque sumpta meis aequa viribus, ante
pugnae narrationem, videtur mihi [0997B] perutile praecedentia mala prius indicare, ut ex causis praelibatis,
sequentium effectus perpendatur facilius. Primum igitur locustarum agmina longe lateque sub metaphora
hostium agitata, accolarum Syriae penitus omnia abstulere victui necessaria. Dehinc partim humi serpentia,
partim per auras dilapsa, fere omnium orientalium Christicolarum plagam ad idem duxere inconveniens. Qui
licet se debere affligi digna ultione noverant, Dominum tamen Creatorem suum, non solum sibi fore placabilem
non expetebant, praeteritis inhaerentes vitiis; verum etiam terminos pudoris excedentes, crimina criminibus
augebant. Quidam namque osores jejuniorum, sectantes epularum, gulae illecebris addicti, non bene viventium,
sed bene pascentium mores [0997C] vitamque imitari studebant. Alii vero incestitatis affectu, contubernia
sequebantur impudicorum, aurum etiam publicarum reverentiam urbis inverecundis incestare nitebantur,
facientes ambiguum putidiores ac facinorosiores existimarentur. Nonnulli autem habentium divitias injuste
acquisitas, suis etiam propriis abusi, vasa sibi fieri voluptuosis excessibus apta, Salomonici operis arte insculpta,
ardenter inquirebant, uxoribusque suis, fama narrante artificis, auro Arabico, pretiosarumque gemmarum
varietate multiplici, putibundae partis tegumina studiose componi satagebant. Non obtegendae turpitudinis
forma, vel refringendae libidinis flamma, sed ut quibus ingratum erat quod licebat, eos acrius [0997D] ureret
quod non licebat. Qui cum hoc modo suam vellent incitare libidinem, mulieres dealbare et eis satisfacere
putarent, ut praelibavimus, augebant crimina criminibus. Mulieribus itaque nihil sancti, nihil pensi erat in
appetendis turpidinibus. Infruitae enim, spreto viri thoro, in lupanari prostibulo incestui serviebant. In biviis, in
triviis, in competis exquisitis potationibus, die noctuque invigilabant, per plateas et per vicos se agentes, habitu
et incessu lasciviae, transeuntium obtutibus obsistebant, quovis aere mercabiles volentibus succumbebant.
Nolentes autem, quos ad suam impudicitiam irritare non valebant, etiam dato pretio vix obscedere permittebant.
Hos itaque perpetrata mala non plangentes, et plangenda voluntarie ac publice perpetrantes, auctor [0998A]
summae justitiae signis, prodigiis, plagis, tribulatione etiam adversarum gentium, multis annorum curriculis
illatis, non perdendo, sed parcendo permisit affligi; Graecis namque regnantibus ipsorum imperio servisse
convincuntur. Eisdem ex Asia propulsis, Parthorum regnantium cessere domino, tandem, Domino volente,
intolerabiliori subcubuere Gallorum posteritati. Qui cum neque hinc, neque inde corrigerentur praefati Syri et
eorum dominatores, tantam a contingenti terrae motu passi sunt calamitatem et ruinam, quantam antea fuisse
nulla commemoravit historia.
CAPUT PRIMUM.
Anno igitur millesimo centesimo decimo quinto ab Incarnatione Domini nostri Jesu Christi, in
vigilia [0998B] festivitatis beati Andreae apostoli sub tempestate noctis silentio, qua humana fragilitas habilius
atque dulcius quiescere consuevit, factus est terrae motus in Antiochiam et omnes partes immensus et horribilis.
Ipso etenim ex insperato homines terribiliter pulsi, sentiunt, vident, audiunt, murorum, turrium, aedificiorumque
diversorum ruinam sibi a caeteris penitus imminere. Quam nonnulli fugiendo putantes evadere, quidam elapsi a
moenibus, quidam ab altis domibus in praecipitium se dedere. Plures equidem in somno cum ruina membratim
ita sunt rapti, quod manente etiam parte partis integra nusquam comparuere. Alii vero terrore percussi, dimissis
domibus, spretis opibus, relictis omnibus per plateas et per vicos civitatis, velut amentes se agebant, [0998C]
expansis tamen ad coelum manibus, pro diversitate metus et impotentiae, pro diverso linguarum genere, voce
lacrymabili, Parce, Domine, parce populo tuo, clamare non cessabant. Mane autem facto, cum sub ruina, tam
hominum quam et aliorum, miserae cladis pateret humanitas, omnes unanimiter Latini, Graeci, Syri, Armenii,
advenae et peregrini suis peccatis exigentibus, id accidisse profitentur. Nec mora, salubri utentes consilio, ad
ipsam beati Petri apostoli confugiunt ecclesiam, perpetuae tutelae quaerentes patrocinium. Ipsum namque quem
in prosperis non cognoverant, in adversis operante ejus summa bonitate cum justitia, cuncti potentem ac
propitium recognoscunt, et eidem se graviter peccasse [0998D] confitentur, suisque praeteritis et praesentibus
3

