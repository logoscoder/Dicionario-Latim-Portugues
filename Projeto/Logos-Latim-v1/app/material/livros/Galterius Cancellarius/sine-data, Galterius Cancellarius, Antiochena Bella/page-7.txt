assidue Domino supplicans et ipsum deprecans, ut qui superbos humiliat et qui ab initio bella conterit, ab impetu
populi sui conterat adversarios
Sequenti autem die, expositis circumquaque custodiis, [1005A] agmina sua confidenter princeps
jubet procedere, illicque cito gressu tendere quo Parthos, vicinorum revelatione, jamjam venturos audierat.
Cumque parati in hostes irruere assignato appropinquassent loco, cum ipso non inveniunt quos perdere jam
quaerebant, ante Hapa castrametati sunt. Mane autem expleto, vivificae crucis missarum officio, cujus
exaltationis festivitas eo die contigit, Wiliermus episcopus Gibellensis, vir per omnia laudabilis, populum a Deo
sibi commissum, verbis et exemplis eidem festo congruentibus instruxit, monuit et armavit. Quid ultra? Omnes
cum summa devotione ejusdem Dominicae crucis lignum sacratissimum, antequam iter arripiant, properant
adorare; cujus licentia et benedictione muniti, praemissis [1005B] exploratorum speculatoribus, ne subitus hostis
in eos irruat, ordinata acie comitis Edessani, ex dono principum, primi ictus in bello primatum obtinentis,
dispositisque caeteris agminibus, ordine belli necessario, viam arripiunt. Repente Theodericus Barneville unus ex
speculatoribus, festinus adest, vultu hilari sic locutus: «Ecce quod quaerebamus, ecce quod cupivimus, divina
operante gratia: ubi nostra figere tentoria disposueramus, in valle Sarmiti circa fontes, ibi hostes sua partim jam
fixa, partim adhuc figenda explicant.» Ad haec princeps: «In Dei nomine, ad arma, milites!» Sic fatus, virili
fretus audacia, de acie ad aciem celeri vectus equo cursitans, omnes admonet [1005C] debere jam laetari, cum
certamen sit paratum, quo exerceri deceat militis officium. Imperat igitur arma bajulari, nec ulterius differre
paratis. Illico praesul memoratus, in spiritu humilitatis crucem Dominici ligni venerabilibus gestans manibus,
totum circuit exercitum, quam dum ostentat omnibus, asserit eos in proximo per virtutem ejusdem victoriam
adepturos, si prompto pectore in hostes irruant, et in Domino Jesu credentes certaverint. Continuo omnes corde
et ore simul proclamantes: «Sancte Deus, sancte fortis, sancte et immortalis, miserere nobis,» ter flexis genibus
coram ligno Dominico procumbunt, et ipso reverentissime osculato eidem se commendant. Hac consolatione
muniti, hoc signo signati, iterum atque iterum ipsam crucem salutantes, [1005D] celeriter equos ascendunt.
Princeps vero, intrepidum gerens animum, manu caeteris silentium in dicendo, sic loquitur ipse: «Eia! fratres mei
et commilitones, tuque manus pedestris, accedamus jam propius. Mementote quanta laude, quanta veneratione,
quanta etiam litterarum commemoratione acta proborum virorum toto mundo ascribantur memoriae. Ecce
tempus adest quo vigor et probitas nostra vigeat, quo nomen nostrum victorabile super barbaros, orbis per
climata clarius elucescat. Attendite etiam quia legitime certantibus a Domino corona jam promittitur. Festinemus
igitur in ipsos ingredi, et fractis lanceis, quantocius nudatis ensibus circa tempora accedamus vicinius, ut crebris
nostris ictibus illorum superbia prosternatur, et [1006A] Deo vindicante non differatur interitus.» Cumque
pergerent ordinatis aciebus princeps generaliter omnibus praecipit, ut nulli cupiditate divitiarum moti ad
rapiendum se inclinent, sed, sicut decet bellantes, suam protegendo salutem, hostium nitantur perdere feritatem.
Praesul ergo memoratus, huic salubri sententiae resistentes corporali vindicta merito debere puniri praedicat, et
quod intolerabilius est, perpetuo anathemate feriendos confirmat. Sic factus, unumquemque ad certamen accingit
animosius.
CAPUT V.
Interim contra arma nostrorum, solis vibrante lumine, Parthorum lumina obtunduntur,
aestimantium et dicentium ibi non esse principem, sed tuentium marchiam gyrovagorum plebem. Burso itaque,
ipsos [1006B] a tergo retortis manibus, ad se funibus adduci imperat. Nec mora, vexilla principis prodeunt; quae,
Deo rectore, sic a Parthis videntur dilatata, ut dealbatis militibus et vexillis, ipsam terram circumquaque tegi
crediderint. Burso tamen suique, omnes erroris scarie imbuti, cum fratre suo et vi nimia pugnatorum, ut ibi nostri
resistant, montem, nomine Daniz, ascendere non differunt. In cujus cacumine eminentis mathesis falsorum
deorum auxilia sibi adesse invitant. Tandem ipsum montem non solum se ipsis, verum etiam divitiarum
multiplicitate visi sunt onerasse, Tumbaret ultra montem cum sua acie latitantem praesidio. Caeteri vero, in
tentoriis et extra praesentiam divitiarum capti, suis quidem, maxime autem principum suorum confisi [1006C]
viribus, superbe praestolantur; quod nec poenitentia juvatur, quia sera; nec suorum protectione relevatur, quia
perdita. Adest namque Rotgerius Christianae militiae princeps elegantissimus, cum sua acie hostibus
ferocissima, personantibus tubis per media castra, captos suos liberando et hostes obtruncando, divitias quasi
fimum reputando, ad montem, quo standarum et robur ipsorum conglomeratum fuerat, iter dirigit. Comes vero
Edessanus, Guidoque Capreolus, ad primos ictus ordinati, a sinistris antecedendo, asserunt se, alterum recta
fronte super montem, alterum ex obliquo hostes impetere. Burso autem divini terroris jaculo sauciatus, cum
fratre suo et familiaribus, quasi bellaturus [1006D] descendens, viriliter resistere montemque tueri praecipit,
seipsum, cum quibus potuit, fuga deliberat. Interim, hinc comes, inde Guido in primo impetu fractis lanceis,
astrictis mucronibus hostes percutiunt. Unde clamor, luctus, et armorum fragor utriusque partis bellantium aures
sic obturat ut nec amicus amicum, nec frater fratrem intelligat. Nostrates autem non clamoribus territi, nec labore
devicti, pari audacia vires resumendo, hostes eliminant, eviscerant et obtruncant. Quo viso, Tumbaret ex obliquo
sinistrorsum prosiliens splendenti acie trecentorum militum comitatus, post aciem principis cursitando, cum
7

