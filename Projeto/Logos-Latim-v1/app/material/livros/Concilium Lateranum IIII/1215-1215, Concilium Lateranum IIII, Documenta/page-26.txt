Unde contingit interdum quod per errorem christiani Iudaeorum seu Saracenorum et Iudaei seu Saraceni
christianorum mulieribus commisceantur.
Ne igitur tam damnatae commixtionis excessus per velamentum erroris huiusmodi excusationis ulterius possint
habere diffugium statuimus ut tales utriusque sexus in omni christianorum provincia et omni tempore qualitate
habitus publice ab aliis populis distinguantur cum etiam per Moysen hoc ipsum legatur eis iniunctum.
In diebus autem lamentationis et dominicae passionis in publicum minime prodeant eo quod nonnulli ex ipsis
talibus diebus sicut accepimus ornatius non erubescunt incedere ac christianis qui sacratissimae passionis
memoriam exhibentes lamentationis signa praetendunt illudere non formidant.
Illud autem districtissime inhibemus ne in contumeliam redemptoris prosilire aliquatenus praesumant.
Et quoniam illius dissimulare non debemus opprobrium qui probra nostra delevit praecipimus praesumptores
huiusmodi per principes saeculares condignae animadversionis adiectione compesci ne crucifixum pro nobis
praesumant aliquatenus blasphemare.
Cum sit nimis absurdum ut Christi blasphemus in christianos vim potestatis exerceat quod super hoc Toletanum
concilium provide statuit nos propter transgressorum audaciam in hoc capitulo innovamus prohibentes ne Iudaei
officiis publicis praeferantur quoniam sub tali praetextu christianis plurimum sunt infesti.
Si quis autem officium eis tale commiserit per provinciale concilium quod singulis praecipimus annis celebrari
monitione praemissa districtione qua convenit compescatur.
Officiali vero huiusmodi tamdiu christianorum communio in commerciis et aliis denegetur donec in usus
pauperum christianorum secundum providentiam dioecesani episcopi convertatur quicquid fuerit adeptus a
christianis occasione officii sic suscepti et officium cum pudore dimittat quod irreverenter assumpsit.
Hoc idem extendimus ad paganos.
Quidam sicut accepimus qui ad sacri undam baptismatis voluntarii accesserunt veterem hominem omnino non
exuunt ut novum perfectius induant cum prioris ritus reliquias retinentes christianae religionis decorem tali
commixtione confundant.
Cum autem scriptum sit maledictus homo qui terram duabus viis ingreditur et indui vestis non debeat lino lana
que contexta statuimus ut tales per praelatos ecclesiarum ab observantia veteris ritus omnimodo compescantur ut
quos christianae religioni liberae voluntatis arbitrium obtulit salutiferae coactionis necessitas in eius observatione
conservet.
Cum minus malum existat viam domini non agnoscere quam post agnitam retroire.
Ad liberandam terram sanctam de manibus impiorum ardenti desiderio adspirantes de prudentum virorum
consilio qui plene noverant circunstantias temporum et locorum sacro approbante concilio diffinimus ut ita
crucesignati se praeparent quod in calendas iunii sequentis post proximum omnes qui disposuerunt transire per
mare conveniant in regnum Siciliae.
Alii sicut oportuerit et decuerit apud Brundusium et alii apud Messanam et partes utrobique vicinas ubi et nos
personaliter domino annuente disposuimus tunc adesse quatenus nostro consilio et auxilio exercitus christianus
salubriter ordinetur cum benedictione divina et apostolica profecturus.
Ad eundem quoque terminum se studeant praeparare qui proposuerunt per terram proficisci.

26

