aliquod beneficium habens curam animarum annexam si prius tale beneficium obtinebat eo sit iure ipso privatus
et si forte illud retinere contenderit alio etiam spolietur.
Is quoque ad quem prioris spectat donatio illud post receptionem alterius libere conferat cui merito viderit
conferendum et si ultra tres menses conferre distulerit non solum ad alium secundum statutum Lateranensis
concilii eius collatio devolvatur verum etiam tantum de suis cogatur proventibus in utilitatem ecclesiae cuius
illud est beneficium assignare quantum a tempore vacationis ipsius constiterit ex eo esse perceptum.
Hoc idem in personatibus decernimus observandum addentes ut in eadem ecclesia nullus plures dignitates aut
personatus habere praesumat etiam si curam non habeant animarum.
Circa sublimes tamen et litteratas personas quae maioribus sunt beneficiis honorandae cum ratio postulaverit per
sedem apostolicam poterit dispensari.
Grave nimis est et absurdum quod quidem praelati ecclesiarum cum possint viros idoneos ad ecclesiastica
beneficia promovere assumere non verentur indignos quibus nec morum honestas nec literarum scientia
suffragatur carnalitatis sequentes affectum non iudicium rationis.
Unde quanta ecclesiis damna proveniant nemo sanae mentis ignorat.
Volentes igitur huic morbo mederi praecipimus ut praetermissis indignis assumant idoneos qui deo et ecclesiis
velint et valeant gratum impendere famulatum fiat que de hoc in provinciali concilio diligens inquisitio annuatim
ita quod qui post primam et secundam correctionem fuerit repertus culpabilis a conferendis beneficiis per ipsum
concilium suspendatur instituta in eodem concilio persona provida et honesta quae suppleat suspensi defectum in
beneficiis conferendis.
Et hoc ipsum circa capitula quae in his deliquerint observetur.
Metropolitani vero delictum superioris iudicio relinquatur ex parte concilii nunciandum.
Ut autem haec salubris provisio pleniorem consequatur effectum huiusmodi suspensionis sententia praeter
Romani pontificis auctoritatem aut proprii patriarchae minime relaxetur ut in hoc quoque quatuor patriarchales
sedes specialiter honorentur.
Ad abolendam pessimam quae in plerisque inolevit ecclesiis corruptelam firmiter prohibemus ne canonicorum
filii maxime spurii canonici fiant in saecularibus ecclesiis in quibus instituti sunt patres.
Et si fuerit contra praesumptum decernimus non valere.
Qui vero tales ut dictum est canonicare praesumpserint a suis beneficiis suspendantur.
Exstirpandae consuetudinis vitium in quibusdam partibus inolevit quod scilicet patroni ecclesiarum parochialium
et aliae quaedam personae proventus ipsarum sibi penitus vendicantes presbyteris earundem servitiis deputatis
relinquunt adeo exiguam portionem ut ex ea congrue nequeant sustentari.
Nam ut pro certo didicimus in quibusdam regionibus parochiales presbyteri pro sua sustentatione non obtinent
nisi quartam quartae id est sextamdecimam decimarum.
Unde fit ut in his regionibus pene nullus inveniatur sacerdos parochialis qui vel modicam habeat peritiam
literarum.

14

