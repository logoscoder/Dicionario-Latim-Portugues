contempserit infra annum ex ipso iure sit factus infamis nec ad publica officia seu consilia nec ad eligendos
aliquos ad huiusmodi nec ad testimonium admittatur.
Sit etiam intestabilis ut nec testandi liberam habeat facultatem nec ad hereditatis successionem accedat.
Nullus praeterea ipsi super quocumque negocio sed ipse alii respondere cogatur.
Quod si forte iudex exstiterit eius sententia nullam obtineat firmitatem nec causae aliquae ad eius audientiam
perferantur.
Si fuerit advocatus eius patrocinium nullatenus admittatur.
Si tabellio eius instrumenta confecta per ipsum nullius penitus sint momenti sed cum auctore damnato
damnentur.
Et in similibus idem praecipimus observari.
Si vero clericus fuerit ab omni officio et beneficio deponatur ut in quo maior est culpa gravior exerceatur
vindicta.
Si qui autem tales postquam ab ecclesia denotati fuerint evitare contempserint excommunicationis sententia
usque ad satisfactionem idoneam percellantur.
Sane clerici non exhibeant huiusmodi pestilentibus ecclesiastica sacramenta nec eos christianae praesumant
sepulturae tradere nec eleemosynas aut oblationes eorum accipiant.
Alioquin suo priventur officio ad quod numquam restituantur absque indulto sedis apostolicae speciali.
Similiter quilibet regulares quibus hoc etiam infligatur ut eorum privilegia illa dioecesi non serventur in qua tales
excessus praesumpserint perpetrare.
Quia vero nonnulli sub specie pietatis virtutem eius iuxta quod ait apostolus abnegantes auctoritatem sibi
vendicant praedicandi cum idem apostolus dicat quomodo praedicabunt nisi mittantur omnes qui prohibiti vel
non missi praeter auctoritatem ab apostolica sede vel catholico episcopo loci susceptam publice vel privatim
praedicationis officium usurpare praesumpserint excommunicationis vinculo innodentur et nisi quantocius
resipuerint alia competenti poena plectantur.
Adicimus insuper ut quilibet archiepiscopus vel episcopus per se aut per archidiaconum suum vel idoneas
personas honestas bis aut saltem semel in anno propriam parochiam in qua fama fuerit haereticos habitare
circumeat et ibi tres vel plures boni testimonii viros vel etiam si expedire videbitur totam viciniam iurare
compellat.
Quod si quis ibidem haereticos sciverit vel aliquos occulta conventicula celebrantes seu a communi
conversatione fidelium vita et moribus dissidentes eos episcopo studeat indicare.
Ipse autem episcopus ad praesentiam suam convocet accusatos qui nisi se ab obiecto reatu purgaverint vel si post
purgationem exhibitam in pristinam fuerint relapsi perfidiam canonice puniantur.
Si qui vero ex eis iuramenti religionem obstinatione damnabili respuentes iurare forte noluerint ex hoc ipso
tamquam haeretici reputentur.

4

