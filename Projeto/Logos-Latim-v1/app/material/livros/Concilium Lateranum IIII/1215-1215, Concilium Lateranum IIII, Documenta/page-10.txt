A crapula et ebrietate omnes clerici diligenter abstineant unde vinum sibi temperent et se vino nec ad bibendum
quispiam incitetur cum ebrietas et mentis inducat exilium et libidinis provocet incentivum.
Unde illum abusum decernimus penitus abolendum quo in quibusdam partibus ad potus aequales suo modo se
obligant potatores et ille iudicio talium plus laudatur qui plures inebriat et calices faecundiores exhaurit.
Si quis autem super his culpabilem se exhibuerit nisi a superiore commonitus satisfecerit competenter a beneficio
vel officio suspendatur.
Venationem et aucupationem universis clericis interdicimus unde nec canes nec aves ad aucupandum habere
praesumant.
Clerici officia vel commercia saecularia non exerceant maxime inhonesta mimis ioculatoribus et histrionibus non
intendant et tabernas prorsus evitent nisi forte causa necessitatis in itinere constituti.
Ad aleas vel taxillos non ludant nec huiusmodi ludis intersint.
Coronam et tonsuram habeant congruentem et se in officiis divinis et aliis bonis exerceant studiis diligenter.
Clausa deferant desuper indumenta nimia brevitate vel longitudine non notanda.
Pannis rubeis aut viridibus necnon manicis aut sotularibus consuticiis seu rostratis frenis sellis pectoralibus et
calcaribus deauratis aut aliam superfluitatem gerentibus non utantur.
Cappas manicatas ad divinum officium intra ecclesiam non gerant sed nec alibi qui sunt in sacerdotio vel
personatibus constituti nisi iusti causa timoris exegerit habitum transformari.
Fibulas omnino non ferant neque corrigias auri vel argenti ornatum habentes sed nec anulos nisi quibus competit
ex officio dignitatis.
Pontifices autem in publico et in ecclesia superindumentis lineis omnes utantur nisi monachi fuerint quos oportet
deferre habitum monachalem.
Palliis diffibulatis non utantur in publico sed vel post collum vel ante pectus hinc inde connexis.
Dolentes referimus quod non solum quidam minores clerici verum etiam aliqui ecclesiarum praelati circa
comessationes superfluas et confabulationes illicitas ut de aliis taceamus fere medietatem noctis expendunt et
somno residuum relinquentes vix ad diurnum concentum avium excitantur transcurrendo undique continuata
syncopa matutinum.
Sunt et alii qui missarum celebrant solemnia vix quater in anno et quod deterius est interesse contemnunt et si
quando dum haec celebrantur intersunt chori silentium fugientes intendunt externis collocutionibus laicorum
dum que auditum ad indebitos sermones effundunt aures intentas non porrigunt ad divina.
Haec igitur et similia sub poena suspensionis penitus inhibemus districte praecipientes in virtute obedientiae ut
divinum officium diurnum pariter et nocturnum quantum eis deus dederit studiose celebrent pariter et devote.
Sententiam sanguinis nullus clericus dictet aut proferat sed nec sanguinis vindictam exerceat aut ubi exercetur
intersit.

10

