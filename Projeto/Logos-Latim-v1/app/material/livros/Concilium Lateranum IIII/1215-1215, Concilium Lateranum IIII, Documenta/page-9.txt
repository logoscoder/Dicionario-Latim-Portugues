Ordinentur etiam in eodem capitulo religiosae ac circumspectae personae quae singulas abbatias eiusdem regni
sive provinciae non solum monachorum sed etiam monialium secundum formam sibi praefixam vice nostra
studeant visitare corrigentes et reformantes quae correctionis et reformationis officio viderint indigere ita quod si
rectorem loci cognoverint ab administratione penitus amovendum denuncient episcopo proprio ut illum amovere
procuret.
Quod si non fecerit ipsi visitatores hoc referant ad apostolicae sedis examen.
Hoc ipsum regulares canonicos secundum ordinem suum volumus et praecipimus observare.
Si vero in hac novitate quicquam difficultatis emerserit quod per praedictas personas nequeat expediri ad
apostolicae sedis iudicium absque scandalo referatur caeteris irrefragabiliter observatis quae concordi fuerint
deliberatione provisa.
Porro dioecesani episcopi monasteria sibi subiecta ita studeant reformare ut cum ad ea praedicti visitatores
accesserint plus in illis inveniant quod commendatione quam quod correctione sit dignum attentissime
praecaventes ne per eos dicta monasteria indebitis oneribus aggraventur quia sic volumus superiorum iura servari
ut inferiorum nolimus iniurias sustinere.
Ad hoc districte praecipimus tam dioecesanis episcopis quam personis que praeerunt capitulis celebrandis ut per
censuram ecclesiasticam appellatione remota compescant advocatos patronos vicedominos rectores et consules
magnates et milites seu quoslibet alios ne monasteria praesumant offendere in personis ac rebus.
Et si forsitan offenderint eos ad satisfactionem compellere non omittant ut liberius et quietius omnipotenti deo
valeant famulari.
Ne nimia religionum diversitas gravem in ecclesia dei confusionem inducat firmiter prohibemus ne quis de
caetero novam religionem inveniat sed quicumque voluerit ad religionem converti unam de approbatis assumat.
Similiter qui voluerit religiosam domum fundare de novo regulam et institutionem accipiat de religionibus
approbatis.
Illud etiam prohibemus ne quis in diversis monasteriis locum monachi habere praesumat nec unus abbas pluribus
monasteriis praesidere.
Ut clericorum mores et actus in melius reformentur continenter et caste vivere studeant universi praesertim in
sacris ordinibus constituti ab omni libidinis vitio praecaventes maxime illo propter quod ira dei venit de coelo in
filios diffidentiae quatenus in conspectu dei omnipotentis puro corde ac mundo corpore valeant ministrare.
Ne vero facilitas veniae incentivum tribuat delinquendi statuimus ut qui deprehensi fuerint incontinentiae vitio
laborare prout magis aut minus peccaverint puniantur secundum canonicas sanctiones quas efficacius et
districtius praecipimus observari ut quos divinus timor a malo non revocat temporalis saltem poena a peccato
cohibeat.
Si quis igitur hac de causa suspensus divina celebrare praesumpserit non solum ecclesiasticis beneficiis spolietur
verum etiam pro hac duplici culpa perpetuo deponatur.
Praelati vero qui tales praesumpserint in suis iniquitatibus sustinere maxime obtentu pecuniae vel alterius
commodi temporalis pari subiaceant ultioni.
Qui autem secundum regionis suae morem non abdicarunt copulam coniugalem si lapsi fuerint gravius puniantur
cum legitimo matrimonio possint uti.

9

