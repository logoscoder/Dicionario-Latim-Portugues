Significaturi hoc interim nobis ut eis ad consilium et auxilium legatum idoneum de nostro latere concedamus.
Sacerdotes autem et alii clerici qui fuerint in exercitu christiano tam subditi quam praelati orationi et exhortationi
diligenter insistant docentes eos verbo pariter et exemplo ut timorem et amorem semper habeant divinum ante
oculos ne quid dicant aut faciant quod divinam maiestatem offendat.
Et si aliquando lapsi fuerint in peccatum per veram poenitentiam mox resurgant gerentes humilitatem cordis et
corporis et tam in victu quam in vestitu mediocritatem servantes dissensiones et aemulationes omnino vitando
rancore ac livore a se penitus relegatis ut sic spiritualibus et materialibus armis muniti adversus hostes fidei
securius praelientur non de sua praesumentes potentia sed de divina virtute sperantes.
Ipsis autem clericis indulgemus ut beneficia sua integre percipiant per triennium ac si essent in ecclesiis
residentes et si necesse fuerit ea per idem tempus pignori valeant obligare.
Ne igitur hoc sanctum propositum impediri vel retardari contingat universis ecclesiarum praelatis districte
praecipimus ut singuli per loca sua illos qui signum crucis deposuerunt resumere ac tam ipsos quam alios
crucesignatos et quos adhuc signari contigerit ad reddendum vota sua domino diligenter moneant et inducant et
si necesse fuerit per excommunicationis in personas et interdicti sententias in terras eorum omni tergiversatione
cessante compellant illis dumtaxat exceptis quibus tale impedimentum occurrerit propter quod secundum sedis
apostolicae providentiam votum eorum commutari debeat merito vel differri.
Ad haec ne quid in negotio Iesu Christi de contingentibus omittatur volumus et mandamus ut patriarchae
archiepiscopi episcopi abbates et alii qui curam obtinent animarum studiose proponant sibi commissis verbum
crucis obsecrantes per patrem et filium et spiritum sanctum unum solum verum aeternum deum reges duces
principes marchiones comites et barones alios que magnates necnon communiones civitatum villarum
oppidorum ut qui personaliter non accesserint in subsidium terrae sanctae competentem conferant numerum
bellatorum cum expensis ad triennium necessariis secundum proprias facultates in remissionem peccatorum
suorum prout in generalibus literis est expressum et ad maiorem cautelam etiam inferius exprimetur.
Huius remissionis volumus esse participes non solum eos qui naves proprias exhibent sed etiam illos qui propter
hoc opus naves studuerint fabricare.
Renuentibus autem si qui forte tam ingrati fuerint domino deo nostro ex parte apostolica firmiter protestemur ut
sciant se super hoc nobis in novissimo districti examinis die coram tremendo iudice responsuros prius tamen
considerantes qua conscientia qua ve securitate confiteri poterunt coram unigenito dei filio Iesu Christo cui
omnia pater dedit in manus si ei pro peccatoribus crucifixo servire renuerint in hoc negocio quasi proprie sibi
proprio cuius munere vivunt cuius beneficio sustentantur quin etiam cuius sanguine sunt redempti.
Ne vero in humeros hominum onera gravia et importabilia imponere videamur quae digito nostro movere
nolimus similes illis qui dicunt utique sed non faciunt ecce nos de his quae ultra necessaria et moderatas
expensas potuimus reservare triginta milia librarum in hoc opus concedimus et donamus praeter navigium quod
crucesignatis de urbe atque vicinis partibus conferimus assignaturi nihilominus ad hoc ipsum tria millia
marcarum argenti quae apud nos de quorundam fidelium eleemosynis remanserunt aliis in necessitates et
utilitates praedictae terrae per manus felicis memoriae abbatis hierosolymitani patriarchae ac magistrorum templi
et hospitalis fideliter distributis.
Cupientes autem alios ecclesiarum praelatos necnon clericos universos et in merito et in praemio habere
participes et consortes ex communi concilii approbatione statuimus ut omnes omnino clerici tam subditi quam
praelati vigesimam partem ecclesiasticorum proventuum usque ad triennium conferant in subsidium terrae
sanctae per manus eorum qui ad hoc apostolica fuerint providentia ordinati.
Quibusdam dumtaxat religiosis exceptis ab hac praetaxatione merito eximendis illis similiter qui assumpto vel
assumendo crucis signaculo sunt personaliter profecturi.

27

