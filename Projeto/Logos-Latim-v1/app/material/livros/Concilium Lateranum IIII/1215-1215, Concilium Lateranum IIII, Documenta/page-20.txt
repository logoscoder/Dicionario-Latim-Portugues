Statuentes ut cum excommunicationis sententiam iniustam fuisse constiterit excommunicator ad restituendam
pecuniam sic extortam per censuram ecclesiasticam compellatur et nisi probabili fuerit errore deceptus
tantumdem iniuriam passo persolvat et si forte solvendo non fuerit animadversione alia castigetur.
Non debet reprehensibile iudicari si secundum varietatem temporum statuta quandoque varientur humana
praesertim cum urgens necessitas vel evidens utilitas id exposcit quoniam ipse deus ex his quae in veteri
testamento statuerat nonnulla mutavit in novo.
Cum igitur prohibitiones de coniugio in secundo et tertio affinitatis genere minime contrahendo et de sobole
suscepta ex secundis nuptiis cognationi viri non copulanda prioris et difficultatem frequenter inducant et
aliquando periculum pariant animarum ut cessante prohibitione cesset effectus constitutiones super hoc editas
sacri approbatione concilii revocantes praesenti constitutione decernimus ut sic contrahentes de caetero libere
copulentur.
Prohibitio quoque copulae coniugalis quartum consanguinitatis et affinitatis gradum de caetero non excedat
quoniam in ulterioribus gradibus iam non potest absque gravi dispendio huiusmodi prohibitio generaliter
observari.
Quaternarius enim numerus bene congruit prohibitioni coniugii corporalis de quo dicit apostolus quod vir non
habet potestatem sui corporis sed mulier neque mulier habet potestatem sui corporis sed vir quia quatuor sunt
humores in corpore quod constat ex quatuor elementis.
Cum ergo iam usque ad quartum gradum prohibitio coniugalis copulae sit restricta eam ita esse volumus
perpetuam non obstantibus constitutionibus super hoc dudum editis vel ab aliis vel a nobis ut si qui contra
prohibitionem huiusmodi praesumpserint copulari nulla longinquitate defendantur annorum cum diuturnitas
temporum non minuat peccatum sed augeat tanto que graviora sint crimina quanto diutius infelicem detinent
animam alligatam.
Cum inhibitio copulae coniugalis sit in tribus ultimis gradibus revocata eam in aliis volumus districte observari.
Unde praedecessorum nostrorum inhaerendo vestigiis clandestina coniugia penitus inhibemus prohibentes etiam
ne quis sacerdos talibus interesse praesumat.
Quare specialem quorundam locorum consuetudinem ad alia generaliter prorogando statuimus ut cum
matrimonia fuerint contrahenda in ecclesiis per presbyteros publice proponantur competenti termino praefinito ut
infra illum qui voluerit et valuerit legitimum impedimentum opponat.
Et ipsi presbyteri nihilominus investigent utrum aliquod impedimentum obsistat.
Cum autem probabilis apparuerit coniectura contra copulam contrahendam contractus interdicatur expresse
donec quid fieri debeat super eo manifestis constiterit documentis.
Si qui vero huiusmodi clandestina vel interdicta coniugia inire praesumpserint in gradu prohibito etiam
ignoranter soboles de tali coniunctione suscepta prorsus illegitima censeatur de parentum ignorantia nullum
habitura subsidium cum illi taliter contrahendo non expertes scientiae vel saltem affectatores ignorantiae
videantur.
Pari modo illegitima proles censeatur si ambo parentes impedimentum scientes legitimum praeter omne
interdictum in conspectu ecclesiae contrahere praesumpserint.
Sane parochialis sacerdos qui tales coniunctiones prohibere contempserit aut quilibet etiam regularis qui eis
praesumpserit interesse per triennium ab officio suspendatur gravius puniendus si culpae qualitas postulaverit.
20

