Nuper abbates Cisterciensis ordinis in generali capitulo congregati ad commonitionem nostram provide
statuerunt ne de caetero fratres ipsius ordinis emant possessiones de quibus decimae debentur ecclesiis nisi forte
pro monasteriis noviter fundandis.
Et si tales possessiones eis fuerint pia fidelium devotione collatae aut emptae pro monasteriis de novo fundandis
committant excolendas aliis a quibus ecclesiis decimae persolvantur ne occasione privilegiorum suorum
ecclesiae ulterius praegraventur.
Decernimus ergo ut de alienis terris et amodo acquirendis etiam si eas propriis manibus aut sumptibus deinceps
excoluerint decimas persolvant ecclesiis quibus ratione praediorum antea solvebantur nisi cum ipsis ecclesiis
aliter duxerint componendum.
Nos ergo statutum huiusmodi gratum et ratum habentes hoc ipsum ad alios regulares qui gaudent similibus
privilegiis extendi volumus et mandamus ut ecclesiarum praelati proniores et efficaciores exsistant ad
exhibendum eis de suis malefactoribus iustitiae complementum eorum que privilegia diligentius et perfectius
studeant observare.
Plerique sicut accepimus regulares et clerici seculares interdum cum vel domos locant vel feuda concedunt in
praeiudicium parochialium ecclesiarum pactum adiciunt ut conductores et feudatarii decimas eis solvant et apud
eosdem eligant sepulturam.
Cum autem id de avaritiae radice procedat pactum huiusmodi penitus reprobamus statuentes ut quicquid fuerit
occasione huiusmodi pacti perceptum ecclesiae parochiali reddatur.
Ut privilegia quae quibusdam religiosis personis Romana concessit ecclesia permaneant inconvulsa quaedam in
eis declaranda duximus ne minus sane intellecta pertrahant ad abusum propter quem merito possint revocari quia
privilegium meretur amittere qui permissa sibi abutitur potestate.
Sane quibusdam regularibus sedes apostolica indulsit ut iis qui eorum fraternitatem assumpserint si forsan
ecclesiae ad quas pertinent a divinis fuerint officiis interdictae ipsos que mori contingat sepultura ecclesiastica
non negetur nisi excommunicati vel nominatim fuerint interdicti suos que confratres quos ecclesiarum praelati
apud ecclesias suas non permiserint sepeliri nisi excommunicati vel interdicti fuerint nominatim ipsi ad ecclesias
suas deferant tumulandos.
Hoc autem de illis confratribus intelligimus qui vel adhuc manentes in saeculo eorum ordini sunt oblati mutato
habitu saeculari vel qui eis inter vivos sua bona dederunt retento sibi quandiu in saeculo vixerint usufructu qui
tantum sepeliantur apud ipsorum regularium vel aliorum non interdictas ecclesias in quibus elegerint sepulturam
ne si de quibuslibet ipsorum fraternitatem assumentibus fuerit intellectum pro duobus aut tribus denariis
annuatim sibi collatis dissolvatur pariter et vilescat ecclesiastica disciplina.
Certam tamen et ipsi remissionem obtineant ab apostolica sibi sede concessam.
Illud etiam pro huiusmodi regularibus est indultum ut si qui fratrum suorum qui ab eis missi fuerint ad
recipiendas fraternitates sive collectas in quamlibet civitatem castellum vel vicum advenerint si forte locus ille a
divinis sit officiis interdictus in eorum iucundo adventu semel in anno aperiantur ecclesiae ut exclusis
excommunicatis divina ibi officia celebrentur.
Sic intelligi volumus quod in eadem civitate aut castro vel villa una tantum ecclesia eiusdem ordinis fratribus ut
dictum est semel aperiatur in anno.
Quia licet pluraliter dictum sit quod in eorum iucundo adventu aperiantur ecclesiae non tamen ad ecclesias
eiusdem loci divisim sed praedictorum locorum coniunctim sano referendum est intellectu ne si hoc modo
singulas eiusdem loci ecclesias visitarent nimium vilipendi contingeret sententiam interdicti.
22

