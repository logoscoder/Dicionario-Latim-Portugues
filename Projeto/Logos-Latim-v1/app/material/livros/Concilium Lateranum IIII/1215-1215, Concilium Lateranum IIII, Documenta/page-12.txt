Cum infirmitas corporalis nonnumquam ex peccato proveniat dicente domino languido quem sanaverat vade et
amplius noli peccare ne deterius aliquid tibi contingat decreto praesenti statuimus et districte praecipimus
medicis corporum ut cum eos ad infirmos vocari contigerit ipsos ante omnia moneant et inducant quod medicos
advocent animarum ut postquam infirmis fuerit de spirituali salute provisum ad corporalis medicinae remedium
salubrius procedatur cum causa cessante cesset effectus.
Hoc quidem inter alia huic causam dedit edicto quod quidam in aegritudinis lecto iacentes cum eis a medicis
suadetur ut de animarum salute disponant in desperationis articulum incidunt unde facilius mortis periculum
incurrunt.
Si quis autem medicorum huius nostrae constitutionis postquam per praelatos locorum fuerit publicata
transgressor extiterit tamdiu ab ingressu ecclesiae arceatur donec pro transgressione huiusmodi satisfecerit
competenter.
Ceterum cum anima sit multo pretiosior corpore sub interminatione anathematis prohibemus ne quis medicorum
pro corporali salute aliquid aegroto suadeat quod in periculum animae convertatur.
Ne pro defectu pastoris gregem dominicum lupus rapax invadat aut in facultatibus suis ecclesia viduata grave
dispendium patiatur volentes in hoc occurrere periculis animarum et ecclesiarum indemnitatibus providere
statuimus ut ultra tres menses cathedralis vel regularis ecclesia praelato non vacet infra quos iusto impedimento
cessante si electio celebrata non fuerit qui eligere debuerant eligendi potestate careant ea vice ac ipsa eligendi
potestas ad eum qui proximo praeesse dignoscitur devolvatur.
Is vero ad quem devoluta fuerit potestas dominum habens prae oculis non differat ultra tres menses cum capituli
sui consilio et aliorum virorum prudentium viduatam ecclesiam de persona idonea ipsius quidem ecclesiae vel
alterius si digna non reperiatur in illa canonice ordinare si canonicam voluerit effugere ultionem.
Quia propter electionum formas diversas quas quidam invenire conantur et multa impedimenta proveniunt et
magna pericula imminent ecclesiis viduatis statuimus ut cum electio fuerit celebranda praesentibus omnibus qui
debent et volunt et possunt commode interesse assumantur tres de collegio fide digni qui secreto et singulatim
voces cunctorum diligenter exquirant et in scriptis redacta mox publicent in communi nullo prorsus appellationis
obstaculo interiecto ut is collatione adhibita eligatur in quem omnes vel maior vel sanior pars capituli consentit.
Vel saltem eligendi potestas aliquibus viris idoneis committatur qui vice omnium ecclesiae viduatae provideant
de pastore.
Aliter electio facta non valeat nisi forte communiter esset ab omnibus quasi per inspirationem divinam absque
vitio celebrata.
Qui vero contra praedictas formas eligere attentaverint eligendi ea vice potestate priventur.
Illud penitus interdicimus ne quis in electionis negotio procuratorem constituat nisi sit absens in eo loco de quo
debeat advocari iusto que impedimento detentus venire non possit.
Super quo si fuerit opus fidem faciat iuramento et tunc si voluerit uni committat de ipso collegio vicem suam.
Electiones quoque clandestinas reprobamus statuentes ut quam cito electio fuerit celebrata solemniter publicetur.
Quisquis electioni de se factae per saecularis potestatis abusum consentire praesumpserit contra canonicam
libertatem et electionis commodo careat et inelegibilis fiat nec absque dispensatione possit ad aliquam eligi
dignitatem.
12

