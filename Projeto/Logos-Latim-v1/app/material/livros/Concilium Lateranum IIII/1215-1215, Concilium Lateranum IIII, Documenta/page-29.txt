Quod si forte solvendo non fuerint alias sic reatus talium castigetur quod in poena ipsorum aliis interdicatur
audacia similia praesumendi.
Prohibemus insuper omnibus christianis et sub anathemate interdicimus ne in terras Saracenorum qui partes
orientales inhabitant usque ad quadriennium transmittant aut transvehant naves suas ut per hoc volentibus
transfretare in subsidium terrae sanctae maior navigii copia praeparetur et Saracenis praedictis subtrahatur
auxilium quod eis consuevit ex hoc non modicum provenire.
Licet autem torneamenta sint in diversis conciliis sub certa poena generaliter interdicta quia tamen hoc tempore
crucis negotium per ea plurimum impeditur nos illa sub poena excommunicationis firmiter prohibemus usque ad
triennium exerceri.
Quia vero ad hoc negotium exequendum est permaxime necessarium ut principes populi christiani adinvicem
pacem observent sancta universali synodo suadente statuimus ut saltem per quadriennium in toto orbe christiano
servetur pax generaliter ita quod per ecclesiarum praelatos discordantes reducantur ad plenam pacem aut firmam
treguam inviolabiliter observandam.
Et qui acquiescere forte contempserint per excommunicationem in personas et interdictum in terras arctissime
compellantur nisi tanta fuerit iniuriarum malitia quod ipsi tali non debeant pace gaudere.
Quod si forte censuram ecclesiasticam vilipenderint poterunt non immerito formidare ne per auctoritatem
ecclesiae circa eos tanquam perturbatores negocii crucifixi saecularis potentia inducatur.
Nos igitur omnipotentis dei misericordia et beatorum apostolorum Petri et Pauli auctoritate confisi ex illa quam
nobis licet indigne deus ligandi atque solvendi contulit potestate omnibus qui laborem propriis personis subierint
et expensis plenam suorum peccaminum de quibus liberaliter fuerint corde contriti et ore confessi veniam
indulgemus et in retributione iustorum salutis aeternae pollicemur augmentum.
Eis autem qui non in personis propriis illuc accesserint sed in suis dumtaxat expensis iuxta facultatem et
qualitatem suam viros idoneos destinarint et illis similiter qui licet in alienis expensis in propriis tamen personis
accesserint plenam suorum concedimus veniam peccatorum.
Huius quoque remissionis volumus et concedimus esse participes iuxta qualitatem subsidii et devotionis
affectum omnes qui ad subventionem ipsius terrae de bonis suis congrue ministrabunt aut consilium et auxilium
impenderint opportunum.
Omnibus etiam pie proficiscentibus in hoc opere communi universalis synodus omnium beneficiorum suorum
suffragium impartitur ut eis digne proficiat ad salutem.

29

