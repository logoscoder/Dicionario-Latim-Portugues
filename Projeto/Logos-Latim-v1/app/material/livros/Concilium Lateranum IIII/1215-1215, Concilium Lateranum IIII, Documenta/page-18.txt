Et ne minus vindictae quam excessus memoria prorogetur non solum de praemissis nil perveniat ad heredes sed
etiam usque ad quartam generationem posteritates talium in clericorum collegium nullatenus admittantur nec in
regularibus domibus alicuius praelationis assequantur honorem nisi cum eis fuerit misericorditer dispensatum.
Adversus consules ac rectores civitatum et alios qui ecclesias et viros ecclesiasticos talliis seu collectis et
exactionibus aliis aggravare nituntur volens immunitati ecclesiasticae Lateranense concilium providere
praesumptionem huiusmodi sub anathematis districtione prohibuit transgressores et fautores eorum
excommunicationi praecipiens subiacere donec satisfactionem impendant competentem.
Verum si quando forsan episcopus simul cum clericis tantam necessitatem vel utilitatem prospexerint ut absque
ulla coactione ad relevandas utilitates vel necessitates communes ubi laicorum non suppetunt facultates subsidia
per ecclesias duxerint conferenda praedicti laici humiliter et devote recipiant cum actionibus gratiarum.
Propter imprudentiam tamen quorundam Romanum prius consulant pontificem cuius interest communibus
utilitatibus providere.
Quoniam vero nec sic quorundam malitia contra dei ecclesiam conquievit adicimus ut constitutiones et
sententiae quae ab excommunicatis huiusmodi vel de ipsorum mandato fuerint promulgatae inanes et irritae
habeantur nullo unquam tempore valiturae.
Caeterum quia fraus et dolus alicui patrocinari non debent nullus vano decipiatur errore ut infra tempus regiminis
sustineat anathema quasi post illud non sit ad satisfactionem debitam compellendus.
Nam et ipsum qui satisfacere recusaverit et successorem ipsius si non satisfecerit infra mensem manere
decernimus ecclesiastica censura conclusum donec satisfecerit competenter cum succedat in onere qui
substituitur in honore.
Sacro approbante concilio prohibemus ne quis in aliquem excommunicationis sententiam nisi competenti
commonitione praemissa et praesentibus idoneis personis per quas si necesse fuerit possit probari monitio
promulgare praesumat.
Quod si contra praesumpserit etiamsi iusta fuerit excommunicationis sententia ingressum ecclesiae per mensem
unum sibi noverit interdictum alia nihilominus poena mulctandus si visum fuerit expedire.
Caveat etiam diligenter ne ad excommunicationem cuiusquam absque manifesta et rationabili causa procedat.
Ad quam si forte taliter processerit et requisitus humiliter processum huiusmodi non curaverit absque gravamine
revocare gravatus apud superiorem deponat de iniusta excommunicatione querelam.
Quod si absque periculo morae potest ad excommunicatorem illum cum suo mandato remittat infra competentem
terminum absolvendum alioquin ipse per se vel per alium prout viderit expedire sufficienti cautione recepta
munus ei absolutionis impendat.
Cum que adversus excommunicatorem de iniusta excommunicatione constiterit excommunicator condemnetur
excommunicato ad interesse alias nihilominus si culpae qualitas postulaverit superioris arbitrio puniendus cum
non levis sit culpa tantam infligere poenam insonti nisi forsan erraverit ex causa probabili maxime si laudabilis
opinionis existat.
Verum si contra excommunicationis sententiam nihil rationabile fuerit a conquerente probatum et idem super
iniusta conquestionis molestia per poenam ad interesse vel alias secundum superioris arbitrium condemnetur nisi
forsan et ipsum probabilis error excuset et super eo pro quo iusta fuerit excommunicatione ligatus per cautionem
receptam satisfacere compellatur vel in pristinam reducatur sententiam usque ad satisfactionem condignam
inviolabiliter observandam.
18

