Si quis autem huiusmodi occasione statuti ecclesiis vel personis ecclesiasticis aliquod praesumpserit inferre
dispendium per censuram ecclesiasticam compescatur nec quisquam clericus literas scribat aut dictet pro vindicta
sanguinis destinandas unde in curiis principum haec solicitudo non clericis sed laicis committatur.
Nullus quoque clericus rottariis aut balistariis aut huiusmodi viris sanguinum praeponatur nec illam chirurgiae
artem subdiaconus diaconus vel sacerdos exerceant quae ad ustionem vel incisionem inducit nec quisquam
purgationi aquae ferventis vel frigidae seu ferri candentis ritum cuiuslibet benedictionis aut consecrationis
impendat salvis nihilominus prohibitionibus de monomachiis sive duellis antea promulgatis.
Relinqui nolumus incorrectum quod quidam clerici sic exponunt ecclesias supellectilibus propriis et etiam alienis
ut potius domus laicae quam dei basilicae videantur non considerantes quod dominus non sinebat ut vas
transferretur per templum.
Sunt et alii qui non solum ecclesias dimittunt incultas verum etiam vasa ministerii et vestimenta ministrorum ac
pallas altaris necnon et ipsa corporalia tam immunda relinquunt quod interdum aliquibus sunt horrori.
Quia vero zelus nos comedit domus dei firmiter prohibemus ne huiusmodi supellectilia in ecclesias admittantur
nisi propter hostiles incursus aut incendia repentina seu alias necessitates urgentes ad eas oporteat haberi
refugium.
Sic tamen ut necessitate cessante res in loca pristina reportentur.
Praecipimus quoque ut oratoria vasa corporalia et vestimenta praedicta munda et nitida conserventur.
Nimis enim videtur absurdum in sacris sordes negligere quae dedecerent etiam in prophanis.
Statuimus ut in cunctis ecclesiis chrisma et eucharistia sub fideli custodia clavibus adhibitis conserventur ne
possit ad illa temeraria manus extendi ad aliqua horribilia vel nefaria exercenda.
Si vero is ad quem spectat custodia ea incaute reliquerit tribus mensibus ab officio suspendatur et si per eius
incuriam aliquid nefandum inde contigerit graviori subiaceat ultioni.
Omnis utriusque sexus fidelis postquam ad annos discretionis pervenerit omnia sua solus peccata confiteatur
fideliter saltem semel in anno proprio sacerdoti et iniunctam sibi poenitentiam studeat pro viribus adimplere
suscipiens reverenter ad minus in pascha eucharistiae sacramentum nisi forte de consilio proprii sacerdotis ob
aliquam rationabilem causam ad tempus ab eius perceptione duxerit abstinendum.
Alioquin et vivens ab ingressu ecclesiae arceatur et moriens christiana careat sepultura.
Unde hoc salutare statutum frequenter in ecclesiis publicetur ne quisquam ignorantiae caecitate velamen
excusationis assumat.
Si quis autem alieno sacerdoti voluerit iusta de causa sua confiteri peccata licentiam prius postulet et obtineat a
proprio sacerdote cum aliter ille ipsum non possit solvere vel ligare.
Sacerdos autem sit discretus et cautus ut more periti medici superinfundat vinum et oleum vulneribus sauciati
diligenter inquirens et peccatoris circumstantias et peccati per quas prudenter intelligat quale illi consilium
debeat exhibere et cuiusmodi remedium adhibere diversis experimentis utendo ad sanandum aegrotum.
Caveat autem omnino ne verbo vel signo vel alio quovis modo prodat aliquatenus peccatorem sed si prudentiori
consilio indiguerit illud absque ulla expressione personae caute requirat quoniam qui peccatum in poenitentiali
iudicio sibi detectum praesumpserit revelare non solum a sacerdotali officio deponendum decernimus verum
etiam ad agendam perpetuam poenitentiam in arctum monasterium detrudendum.
11

