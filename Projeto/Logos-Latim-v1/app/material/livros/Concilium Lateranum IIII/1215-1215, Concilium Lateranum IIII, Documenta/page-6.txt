Irrefragabili constitutione sancimus ut ecclesiarum praelati ad corrigendum subditorum excessus maxime
clericorum et reformandum mores prudenter et diligenter intendant ne sanguis eorum de suis manibus requiratur.
Ut autem correctionis et reformationis officium libere valeant exercere decernimus ut executionem ipsarum nulla
consuetudo vel appellatio valeat impedire nisi formam excesserint in talibus observandam.
Excessus tamen canonicorum ecclesiae cathedralis qui consueverunt corrigi per capitulum per ipsum in illis
ecclesiis quae talem hactenus consuetudinem habuerunt ad commonitionem et iussionem episcopi corrigantur
infra terminum competentem ab episcopo praefigendum.
Alioquin ex episcopus deum habens prae oculis omni contradictione cessante ipsos prout animarum cura exegerit
per censuram ecclesiasticam corrigere non postponat sed et alios eorum excessus corrigere non omittat prout
animarum causa requirit debito tamen ordine in omnibus observato.
Caeterum si canonici absque manifesta et rationabili causa maxime in contemptum episcopi cessaverint a divinis
episcopus nihilominus si voluerit celebret in ecclesia cathedrali et metropolitanus ad querelam ipsius tamquam
super hoc delegatus a nobis taliter eos per censuram ecclesiasticam cognita veritate castiget quod poenae metu
talia de cetero non praesumant.
Provideant itaque diligenter ecclesiarum praelati ut hoc salutare statutum ad quaestum pecuniae vel gravamen
aliud non convertant sed illud studiose ac fideliter exequantur si canonicam voluerint effugere ultionem quoniam
super his apostolica sedes auctore domino attentissime vigilabit.
Qualiter et quomodo debeat praelatus procedere ad inquirendum et puniendum subditorum excessus ex
auctoritatibus novi et veteris testamenti colligitur evidenter ex quibus postea processerunt canonicae sanctiones
sicut olim aperte distinximus et nunc sacri approbatione concilii confirmamus.
Legitur enim in evangelio quod villicus ille qui diffamatus erat apud dominum suum quasi dissipasset bona
ipsius audivit ab illo quid hoc audio de te redde rationem villicationis tuae iam enim non poteris villicare.
Et in genesi dominus ait descendam et videbo utrum clamorem qui venit ad me opere compleverunt.
Ex quibus auctoritatibus manifeste comprobatur quod non solum cum subditus verum etiam cum praelatus
excedit si per clamorem et famam ad aures superioris pervenerit non quidem a malevolis et maledicis sed a
providis et honestis nec semel tantum sed saepe quod clamor innuit et diffamatio manifestat debet coram
ecclesiae senioribus veritatem diligentius perscrutari.
Et si rei poposcerit qualitas canonica districtio culpam feriat delinquentis non tamquam sit actor et iudex sed
quasi deferente fama vel denunciante clamore officii sui debitum exequatur.
Licet autem hoc sit observandum in subditis diligentius tamen observandum est in praelatis qui quasi signum
sunt positi ad sagittam.
Et quia non possunt omnibus complacere cum ex officio teneantur non solum arguere sed etiam increpare quin
etiam interdum suspendere nonnunquam vero ligare frequenter odium multorum incurrunt et insidias patiuntur.
Ideo sancti patres provide statuerunt ut accusatio praelatorum non facile admittatur ne concussis columnis
corruat aedificium nisi diligens adhibeatur cautela per quam non solum falsae sed etiam malignae criminationi
ianua praecludatur.

6

