Unde praecipimus tam in cathedralibus quam in aliis conventualibus ecclesiis viros idoneos ordinari quos
episcopi possint coadiutores et cooperatores habere non solum in praedicationis officio verum etiam in audiendis
confessionibus et poenitentiis iniungendis ac caeteris quae ad salutem pertinent animarum.
Si quis autem hoc neglexerit adimplere districtae subiaceat ultioni.
Quia nonnullis propter inopiam et legendi studium et opportunitas proficiendi subtrahitur in Lateranensi concilio
pia fuit institutione provisum ut per unamquamque cathedralem ecclesiam magistro qui clericos eiusdem
ecclesiae alios que scholares pauperes gratis instrueret aliquod competens beneficium praeberetur quo et docentis
relevaretur necessitas et via pateret discentibus ad doctrinam.
Verum quoniam in multis ecclesiis id minime observatur nos praedictum roborantes statutum adicimus ut non
solum in qualibet cathedrali ecclesia sed etiam in aliis quarum sufficere poterunt facultates constituatur magister
idoneus a praelato cum capitulo seu maiori ac saniori parte capituli eligendus qui clericos ecclesiarum ipsarum et
aliarum gratis in grammaticae facultate ac aliis instruat iuxta posse.
Sane metropolitana ecclesia theologum nihilominus habeat qui sacerdotes et alios in sacra pagina doceat et in his
praesertim informet quae ad curam animarum spectare noscuntur.
Assignetur autem cuilibet magistrorum a capitulo unius praebendae proventus et pro theologo a metropolitano
tantundem non quod per hoc efficiatur canonicus sed tamdiu redditus ipsius percipiat quamdiu perstiterit in
docendo.
Quod si forte de duobus magistris metropolitana ecclesia gravetur theologo iuxta modum praedictum ipsa
provideat grammatico vero in alia ecclesia suae civitatis sive dioecesis quod sufficere valeat faciat provideri.
In singulis regnis sive provinciis fiat de triennio in triennium salvo iure dioecesanorum pontificum commune
capitulum abbatum atque priorum abbates proprios non habentium qui non consueverunt tale capitulum
celebrare.
Ad quod universi conveniant praepeditionem canonicam non habentes apud unum de monasteriis ad hoc aptum
hoc adhibito moderamine ut nullus eorum plus quam sex evectiones et octo personas adducat.
Advocent autem caritative in huius novitatis primordiis duos Cisterciensis ordinis abbates vicinos ad
praestandum sibi consilium et auxilium opportunum cum sint in huiusmodi capitulis celebrandis ex longa
consuetudine plenius informati.
Qui absque contradictione duos sibi de ipsis associent quos viderint expedire.
Ac ipsi quatuor praesint capitulo universo ita quod ex hoc nullus eorum auctoritatem praelationis assumat unde
cum expedierit provida possint deliberatione mutari.
Huiusmodi vero capitulum aliquot certis diebus continue iuxta morem Cisterciensium celebretur in quo diligens
habeatur tractatus de reformatione ordinis et observantia regulari et quod statutum fuerit illis quatuor
approbantibus ab omnibus inviolabiliter observetur omni excusatione et contradictione ac appellatione remotis.
Proviso nihilominus ubi sequenti termino debeat capitulum celebrari.
Et qui convenerint vitam ducant communem et faciant proportionabiliter simul omnes communes expensas ita
quod si non omnes potuerint in eisdem saltem plures simul in diversis domibus commorentur.

8

