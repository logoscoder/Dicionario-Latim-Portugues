Si vero iudex suum recognoscens errorem paratus sit talem revocare sententiam et is pro quo lata fuerit ne
absque satisfactione revocet illam appellet appellationi non deferat in hac parte nisi talis sit error de quo merito
possit dubitari.
Et tunc sufficienti cautione recepta quod coram eo ad quem exstitit appellatum vel delegato ab ipso iuri parebit
excommunicatum absolvat sic que poenae praescriptae minime subiacebit cavens omnino ne voluntate perversa
in alterius praeiudicium mentiatur errorem si districtionis canonicae vult effugere ultionem.
Cum speciali sit prohibitione provisum ne quis in aliquem excommunicationis sententiam nisi competenti
commonitione praemissa promulgare praesumat volentes etiam providere ne forte commonitus frustratoriae
recusationis vel appellationis obtentu monentis declinare possit examen statuimus quod si allegaverit se iudicem
habere suspectum coram eodem causam iustae suspicionis assignet.
Et ipse cum adversario vel si forte adversarium non habeat cum iudice arbitros communiter eligat aut si forte
communiter convenire non possunt eligant absque malitia ipse unum et ille alium qui de suspicionis causa
cognoscant.
Et si nequiverint in unam concordare sententiam advocent tertium ut quod duo ex ipsis decreverint robur obtineat
firmitatis.
Sciant quoque se ad id fideliter exequendum ex iniuncto a nobis in virtute obedientiae sub attestatione divini
iudicii districto praecepto teneri.
Causa vero suspicionis legitima coram ipsis infra competentem terminum non probata sua iurisdictione iudex
utatur.
At ipsa probata legitime de recusatoris assensu personae idoneae committat negocium recusatus vel ad
superiorem transmittat ut in eo ipse procedat secundum quod fuerit procedendum.
Porro commonito ad appellationem convolante si eius excessus evidentia rei vel ipsius confessione aut alio modo
legitime fuerit manifestatus cum appellationis remedium non sit ad defensionem iniquitatis sed in praesidium
innocentiae institutum non est provocationi huiusmodi deferendum.
Excessu quoque dubio exsistente ne frivolae appellationis diffugio appellans iudicis processum impediat coram
eodem probabilem causam appellationis exponat talem videlicet quae si foret probata deberet legitima reputari.
Et tunc si habuerit adversarium infra terminum secundum locorum distantiam et temporis qualitatem et naturam
negotii ab eodem iudice moderandum appellationis causam prosequatur.
Quam si prosequi non curaverit ex ipse iudex non obstante appellatione procedat.
Nullo autem adversario comparente cum ex suo iudex procedat officio appellationis causa coram superiore
probata superior suae iurisdictionis officium exequatur.
Sed si appellans in eius probatione defecerit ad eum a quo ipsum malitiose appellasse constiterit remittatur.
Caeterum has duas constitutiones praemissas nolumus ad regulares extendi qui suas habent observantias
speciales.
Sub interminatione divini iudicii penitus interdicimus ut causa cupiditatis nullus audeat excommunicationis
vinculo aliquem innodare vel absolvere innodatum in illis maxime regionibus in quibus ex consuetudine cum
excommunicatus absolvitur pecuniaria poena mulctatur.
19

