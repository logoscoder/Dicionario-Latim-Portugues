Qui vero contra declarationes praescriptas quicquam sibi praesumpserint usurpare gravi subiaceant ultioni.
Quod nonnullis est religiosis indultum in favorem pontificalis officii ad episcopos extendentes concedimus ut
cum commune terrae fuerit interdictum excommunicatis et interdictis exclusis possint quandoque ianuis clausis
suppressa voce non pulsatis campanis celebrare officia divina nisi hoc ipsum eis expresse fuerit interdictum.
Verum hoc illis concedimus qui causam aliquam non praestiterint interdicto ne quicquam doli vel fraudis
ingesserint tale compendium ad iniquum dispendium pertrahentes.
Quod quibusdam religiosis a sede apostolica est prohibitum volumus et mandamus ad universos extendi ne quis
videlicet religiosus absque abbatis et maioris partis sui capituli licentia pro aliquo fideiubeat vel ab alio
pecuniam mutuo accipiat ultra summam communi providentia constitutam.
Alioquin non teneatur conventus pro his aliquatenus respondere nisi forte in utilitatem domus ipsius manifeste
constiterit redundasse et qui contra statutum istud venire praesumpserit graviori disciplinae subdatur.
Accendentibus ad nos de diversis mundi partibus episcoporum querelis intelleximus graves et grandes
quorundam abbatum excessus qui suis finibus non contenti manus ad ea quae sunt episcopalis dignitatis
extendunt de causis matrimonialibus cognoscendo iniungendo publicas poenitentias concedendo etiam
indulgentiarum literas et similia praesumendo unde contingit interdum quod vilescat episcopalis auctoritas apud
multos.
Volentes igitur in iis et episcoporum dignitati et abbatum providere saluti praesenti decreto firmiter prohibemus
ne quis abbatum ad talia se praesumat extendere si proprium voluerit periculum evitare nisi forte quisquam
eorum speciali concessione vel alia legitima causa super huiusmodi valeat se tueri.
In Lateranensi concilio noscitur fuisse prohibitum ne quilibet regulares ecclesias seu decimas sine consensu
episcoporum de manu praesumant recipere laicali nec excommunicatos vel nominatim interdictos admittant
aliquatenus ad divina.
Nos autem id fortius inhibentes transgressores condigna curabimus animadversione puniri statuentes nihilominus
quatenus in ecclesiis quae ad ipsos pleno iure non pertinent iuxta eiusdem statuta concilii episcopis instituendos
presbyteros repraesentent ut illis de plebis cura respondeant.
Ipsis vero pro rebus temporalibus rationem exhibeant competentem.
Institutos vero removere non audeant episcopis inconsultis.
Sane adicimus ut illos repraesentare procurent quos vel conversatio reddit notos vel commendat probabile
testimonium praelatorum.
Cum ex eo quod quidam sanctorum reliquias exponunt venales et eas passim ostendunt christianae religioni sit
detractum saepius ne detrahatur in posterum praesenti decreto statuimus ut antiquae reliquiae amodo extra
capsam non ostendantur nec exponantur venales.
Inventas autem de novo nemo publice venerari praesumat nisi prius auctoritate Romani pontificis fuerint
approbatae.
Praelati vero de caetero non permittant illos qui ad eorum ecclesias causa venerationis accedunt vanis figmentis
aut falsis decipi documentis sicut et in plerisque locis occasione quaestus fieri consuevit.

23

