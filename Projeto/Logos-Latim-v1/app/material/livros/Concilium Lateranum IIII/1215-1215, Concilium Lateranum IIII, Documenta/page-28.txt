Nos autem et fratres nostri sanctae Romanae ecclesiae cardinales plenarie decimam persolvemus sciant que se
omnes ad hoc fideliter observandum per excommunicationis sententiam obligatos ita quod illi qui super hoc
fraudem scienter commiserint sententiam excommunicationis incurrant.
Sane quia iusto iudicio coelestis imperatoris obsequiis inhaerentes speciali decet praerogativa gaudere cum
tempus proficiscendi annum excedat in modico crucesignati vel a collectis vel talliis aliis que gravaminibus sint
immunes quorum personas et bona post crucem assumptam sub beati Petri et nostra protectione suscipimus.
Statuentes ut sub archiepiscoporum episcoporum ac omnium praelatorum ecclesiae defensione consistant
propriis nihilominus protectoribus ad hoc specialiter deputandis ita ut donec de ipsorum obitu vel reditu
certissime cognoscatur integra maneant et quieta.
Et si quisquam contra praesumpserit per censuram ecclesiasticam compescatur.
Si qui vero proficiscentium illuc ad praestandas usuras iuramento tenentur adstricti creditores eorum ut remittant
eis praestitum iuramentum et ab usurarum exactione desistant eadem praecipimus districtione compelli.
Quod si quisquam creditorum eos ad solutionem coegerit usurarum eum ad restitutionem earum simili cogi
animadversione mandamus.
Iudaeos vero ad remittendas usuras per saecularem compelli praecipimus potestatem et donec illas remiserint ab
universis Christi fidelibus per excommunicationis sententiam eis omnino communio denegetur.
His autem qui Iudaeis debita solvere nequeunt in praesenti sic principes saeculares utili dilatione provideant
quod post iter arreptum usquequo de ipsorum obitu vel reditu certissime cognoscatur usurarum incommoda non
incurrant compulsis Iudaeis proventus pignorum quos interim ipsi perceperint in sortem expensis deductis
necessariis computare.
Cum huiusmodi beneficium non multum videatur habere dispendii quod solutionem sic prorogat quod debitum
non absorbet.
Porro ecclesiarum praelati qui in exhibenda iustitia crucesignatis et eorum familiis negligentes exstiterint sciant
se graviter puniendos.
Caeterum quia cursarii et piratae nimium impediunt subsidium terrae sanctae capiendo et expoliando transeuntes
ad illam et redeuntes ab ipsa nos speciales adiutores et fautores eorum excommunicationis vinculo innodamus
sub interminatione anathematis inhibentes ne quis cum eis scienter communicet aliquo venditionis vel emptionis
contractu et iniungentes rectoribus civitatum et locorum suorum ut eos ab hac iniquitate revocent et compescant.
Alioquin quia nolle perturbare perversos nihil aliud est quam fovere nec caret scrupulo societatis occultae qui
manifesto facinori desinit obviare in personas et terras eorum per ecclesiarum praelatos severitatem
ecclesiasticam volumus et praecipimus exerceri.
Excommunicamus praeterea et anathematizamus illos falsos et impios christianos qui contra ipsum Christum et
populum christianum Saracenis arma ferrum et lignamina deferunt galearum.
Eos etiam qui galeas eis vendunt vel naves qui que in piraticis Saracenorum navibus curam gubernationis
exercent vel in machinis aut quibuslibet aliis aliquod eis impendunt consilium vel auxilium in dispendium terrae
sanctae ipsarum rerum suarum privatione mulctari et capientium servos fore censemus.
Praecipientes ut per omnes urbes maritimas diebus dominicis et festivis huiusmodi sententia innovetur et talibus
gremium non aperiatur ecclesiae nisi totum quod ex substantia tam damnata perceperint et tantundem de sua in
subsidium praedictae terrae transmiserint ut aequo iudicio in quo deliquerint puniantur.
28

