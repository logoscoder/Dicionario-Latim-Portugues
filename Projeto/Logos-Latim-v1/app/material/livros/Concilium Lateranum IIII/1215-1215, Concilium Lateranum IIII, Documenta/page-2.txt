Non solum autem virgines et continentes verum etiam coniugati per fidem rectam et operationem bonam
placentes deo ad aeternam merentur beatitudinem pervenire.
Damnamus ergo et reprobamus libellum sive tractatum quem abbas Ioachim edidit contra magistrum Petrum
Lombardum de unitate seu essentia trinitatis appellans ipsum haereticum et insanum pro eo quod in suis dixit
sententiis quoniam quaedam summa res est pater et filius et spiritus sanctus et illa non est generans neque genita
nec procedens unde asserit quod ille non tam trinitatem quam quaternitatem adstruebat in deo videlicet tres
personas et illam communem essentiam quasi quartam manifeste protestans quod nulla res est quae sit pater et
filius et spiritus sanctus nec est essentia nec substantia nec natura quamvis concedat quod pater et filius et
spiritus sanctus sunt una essentia una substantia una que natura.
Verum unitatem huiusmodi non veram et propriam sed quasi collectivam et similitudinariam esse fatetur
quemadmodum dicuntur multi homines unus populus et multi fideles una ecclesia iuxta illud multitudinis
credentium erat cor unum et anima una et qui adhaeret deo unus spiritus est cum illo.
Item qui plantat et qui rigat unus sunt et omnes unum corpus sumus in Christo.
Rursus in libro regum populus meus et populus tuus unum sunt.
Ad hanc autem sententiam adstruendam illud potissimum verbum inducit quod Christus de fidelibus inquit in
evangelio volo pater ut sint unum in nobis sicut et nos unus sumus ut sint consummati in unum.
Non enim ut ait fideles Christi sunt unum id est una quaedam res quae communis sit omnibus hic modo sunt
unum id est una ecclesia propter catholicae fidei unitatem et tandem unum regnum propter unionem
indissolubilis caritatis.
Quemadmodum in canonica Ioannis epistola legitur quia tres sunt qui testimonium dant in coelo pater et verbum
et spiritus sanctus et hi tres unum sunt.
Statim que subiungit et tres sunt qui testimonium dant in terra spiritus aqua et sanguis et tres unum sunt sicut in
codicibus quibusdam invenitur.
Nos autem sacro et universali concilio approbante credimus et confitemur cum Petro quod una quaedam summa
res est incomprehensibilis quidem et ineffabilis quae veraciter est pater et filius et spiritus sanctus tres simul
personae ac sigillatim quaelibet earundem et ideo in deo trinitas est solummodo non quaternitas quia quaelibet
trium personarum est illa res videlicet substantia essentia sive natura divina quae sola est universorum
principium praeter quod aliud inveniri non potest et illa res non est generans neque genita nec procedens sed est
pater qui generat filius qui gignitur et spiritus sanctus qui procedit ut distinctiones sint in personis et unitas in
natura.
Licet igitur alius sit pater alius filius alius spiritus sanctus non tamen aliud sed id quod est pater est filius et
spiritus sanctus idem omnino ut secundum orthodoxam et catholicam fidem consubstantiales esse credantur.
Pater enim ab aeterno filium generando suam substantiam ei dedit iuxta quod ipse testatur pater quod dedit mihi
maius est omnibus ac dici non potest quod partem suae substantiae illi dederit et partem retinuerit ipse sibi cum
substantia patris indivisibilis sit utpote simplex omnino.
Sed nec dici potest quod pater in filium transtulerit suam substantiam generando quasi sic dederit eam filio quod
non retinuerit ipsam sibi alio desiisset esse substantia.
Patet ergo quod sine ulla diminutione filius nascendo substantiam patris accepit et ita pater et filius habent
eandem substantiam et sic eadem res est pater et filius necnon et spiritus sanctus ab utroque procedens.

2

