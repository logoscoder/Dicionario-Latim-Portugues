Eleemosynarum quoque quaestores quorum quidam se alios mentiendo abusiones nonnullas in sua praedicatione
proponunt admitti nisi apostolicas vel dioecesani episcopi literas veras exhibeant prohibemus.
Et tunc praeter id quod in ipsis continebitur literis nihil populo proponere permittantur.
Formam vero quam communiter talibus apostolica sedes indulget duximus exprimendam ut secundum eam
dioecesani episcopi suas literas moderentur.
Ea siquidem talis est quoniam ut ait apostolus omnes stabimus ante tribunal Christi recepturi prout in corpore
gessimus sive bonum sive malum fuerit oportet nos diem messionis extremae misericordiae operibus praevenire
ac aeternorum intuitu seminare in terris quod reddente domino cum multiplicato fructu colligere debeamus in
coelis firmam spem fiduciam que tenentes quoniam qui parce seminat parce et metet et qui seminat in
benedictionibus de benedictionibus et metet in vitam aeternam.
Cum igitur ad sustentationem fratrum et egenorum ad tale confluentium hospitale propriae non suppetant
facultates universitatem vestram monemus et exhortamur in domino atque in remissionem vobis iniungimus
peccatorum quatenus de bonis a deo vobis collatis pias eleemosynas et grata eis caritatis subsidia erogetis ut per
subventionem vestram ipsorum inopiae consulatur et vos per haec et per alia bona quae domino inspirante
feceritis ad aeterna possitis gaudia pervenire.
Qui autem ad quaerendas eleemosynas destinantur modesti sint et discreti nec in tabernis aut locis aliis
incongruis hospitentur nec inutiles faciant aut sumptuosas expensas caventes omnino ne falsae religionis
habitum gestent.
Ad haec quia per indiscretas et superfluas indulgentias quas quidam ecclesiarum praelati facere non verentur et
claves ecclesiae contemnuntur et poenitentialis satisfactio enervatur decernimus ut cum dedicatur basilica non
extendatur indulgentia ultra annum sive ab uno solo sive a pluribus episcopis dedicetur ac deinde in anniversario
dedicationis tempore quadraginta dies de iniunctis poenitentiis indulta remissio non excedat.
Hunc quoque dierum numerum indulgentiarum literas praecipimus moderari quae pro quibuslibet causis
aliquoties conceduntur cum Romanus pontifex qui plenitudinem obtinet potestatis hoc in talibus moderamen
consueverit observare.
Sicut pro certo didicimus in plerisque locis et a plurimis personis quasi columbas in templo vendentibus fiunt
exactiones et extorsiones turpes et pravae pro consecrationibus episcoporum benedictionibus abbatum et
ordinibus clericorum est que taxatum quantum sit isti vel illi quantum ve alteri vel alii persolvendum et ad
cumulum damnationis maioris quidam turpitudinem et pravitatem huiusmodi nituntur defendere per
consuetudinem longo tempore observatam.
Tantum igitur abolere volentes abusum consuetudinem huiusmodi quae magis dicenda est corruptela penitus
reprobamus firmiter statuentes ut pro iis sive conferendis sive collatis nemo aliquid quocumque praetextu
exigere ac extorquere praesumat.
Alioquin et qui receperit et qui dederit huiusmodi pretium omnino damnatum cum Giezi et Simone condemnetur.
Quoniam simoniaca labes adeo plerasque moniales infecit ut vix aliquas sine pretio recipiant in sorores
paupertatis praetextu volentes huiusmodi vitium palliare ne id de caetero fiat penitus prohibemus statuentes ut
quaecumque de caetero talem pravitatem commiserit tam recipiens quam recepta sive sit subdita sive praelata
sine spe restitutionis de suo monasterio expellatur in locum arctioris regulae ad agendum perpetuam
poenitentiam retrudenda.
De his autem quae ante hoc synodale statutum taliter sunt receptae ita duximus providendum ut remotae de
monasteriis quae perperam sunt ingressae in aliis locis eiusdem ordinis collocentur.
24

