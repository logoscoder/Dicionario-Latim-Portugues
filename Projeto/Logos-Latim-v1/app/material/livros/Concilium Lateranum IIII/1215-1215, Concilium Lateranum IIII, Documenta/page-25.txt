Quod si propter nimiam multitudinem alibi forte nequiverint commode collocari ne forte damnabiliter in saeculo
evagentur recipiantur in eodem monasterio dispensative de novo mutatis prioribus locis et inferioribus assignatis.
Hoc etiam circa monachos et alios regulares decernimus observandum.
Verum ne per simplicitatem vel ignorantiam se valeant excusare praecipimus ut dioecesani episcopi singulis
annis hoc faciant per suas dioeceses publicari.
Audivimus de quibusdam episcopis quod decedentibus ecclesiarum rectoribus ipsas interdicto subiciunt nec
patiuntur aliquos in eisdem institui donec ipsis certa summa pecuniae persolvatur.
Praeterea cum miles aut clericus domum religionis ingreditur vel apud religiosos eligit sepulturam etiam si nihil
loco religioso reliquerit difficultates ingerunt et malitias donec aliquid muneris manus contingat eorum.
Cum igitur non solum a malo sed etiam ab omni specie mali sit secundum apostolum abstinendum exactiones
huiusmodi penitus inhibemus.
Quod si quis transgressor extiterit exacta duplicata restituat in utilitates locorum in quorum fuerint soluta
dispendium fideliter convertenda.
Ad apostolicam audientiam frequenti relatione pervenit quod quidam clerici pro exequiis mortuorum et
benedictionibus nubentium et similibus pecuniam exigunt et extorquent.
Et si forte cupiditati eorum non fuerit satisfactum impedimenta fictitia fraudulenter opponunt.
E vero quidam laici laudabilem consuetudinem erga sanctam ecclesiam pia devotione fidelium introductam ex
fermento haereticae pravitatis nituntur infringere sub praetextu canonicae pietatis.
Quapropter et pravas exactiones super his fieri prohibemus et pias consuetudines praecipimus observari
statuentes ut libere conferantur ecclesiastica sacramenta sed per episcopum loci veritate cognita compescantur
qui malitiose nituntur laudabilem consuetudinem immutare.
Quanto amplius christiana religio ab exactione compescitur usurarum tanto gravius super his Iudaeorum perfidia
inolescit ita quod brevi tempore christianorum exhauriunt facultates.
Volentes igitur in hac parte prospicere christianis ne a Iudaeis immaniter aggraventur synodali decreto statuimus
ut si de caetero quocumque praetextu Iudaei a christianis graves et immoderatas usuras extorserint christianorum
eis participium subtrahatur donec de immoderato gravamine satisfecerint competenter.
Christiani quoque si opus fuerit per censuram ecclesiasticam appellatione postposita compellantur ab eorum
commerciis abstinere.
Principibus autem iniungimus ut propter hoc non sint christianis infesti sed potius a tanto gravamine Iudaeos
studeant cohibere.
Ac eadem poena Iudaeos decernimus compellendos ad satisfaciendum ecclesiis pro decimis et oblationibus
debitis quas a christianis de domibus et possessionibus aliis percipere consueverant antequam ad Iudaeos
quocumque titulo devenissent ut sic ecclesiae conserventur indemnes.
In nonnullis provinciis a christianis Iudaeos seu Saracenos habitus distinguit diversitas sed in quibusdam sic
quaedam inolevit confusio ut nulla differentia discernantur.

25

