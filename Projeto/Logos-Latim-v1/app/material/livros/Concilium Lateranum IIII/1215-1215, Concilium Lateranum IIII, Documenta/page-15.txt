Cum igitur os bovis alligari non debeat triturantis sed qui altari servit vivere debeat de altari statuimus ut
consuetudine qualibet episcopi vel patroni seu cuiuscumque alterius non obstante portio presbyteris ipsis
sufficiens assignetur.
Qui vero parochialem habet ecclesiam non per vicarium sed per se ipsum illi deserviat in ordine quem ipsius
ecclesiae cura requirit nisi forte praebendae vel dignitati parochialis ecclesia sit annexa.
In quo casu concedimus ut is qui talem habeat praebendam vel dignitatem cum oporteat eum in maiori ecclesia
deservire in ipsa parochiali ecclesia idoneum et perpetuum studeat habere vicarium canonice institutum qui ut
praedictum est congruentem habeat de ipsis ecclesiae proventibus portionem.
Alioquin illa se sciat huius decreti auctoritate privatum libere alii conferenda qui velit et possit quod praedictum
est adimplere.
Illud autem penitus interdicimus ne quis in fraudem de proventibus ecclesiae quae curam proprii sacerdotis debet
habere pensionem alii quasi pro beneficio conferre praesumat.
Procurationes quae visitationis ratione debentur episcopis archidiaconis vel quibuslibet aliis etiam apostolicae
sedis legatis aut nunciis absque manifesta et necessaria causa nullatenus exigantur nisi quando praesentialiter
officium visitationis impendunt et tunc evectionum et personarum mediocritatem observent in Lateranensi
concilio definitam.
Hoc adhibito moderamine circa legatos et nuncios apostolicae sedis ut cum oportuerit eos apud aliquem locum
moram facere necessariam ne locus ille propter illos nimium aggravetur procurationes recipiant moderatas ab
aliis ecclesiis vel personis quae nondum fuerunt de suis procurationibus aggravatae ita quod numerus
procurationum numerum dierum quibus huiusmodi moram fecerint non excedat.
Et cum aliqua non suffecerit per ipsam duae vel plures coniungantur in unam.
Porro visitationis officium exercentes non quaerant quae sua sunt sed quae Iesu Christi praedicationi et
exhortationi correctioni et reformationi vacando ut fructum referant qui non perit.
Qui autem contra hoc venire praesumpserit et quod acceperat reddat et ecclesiae quam taliter aggravavit
tantundem rependat.
Quia praelati plerique ut procurationem aut servitium aliquod impendant legato vel alii plus extorquent a subditis
quam solvant et in eorum damnis lucra sectantes quaerunt praedam potius quam subsidium in subiectis id de
caetero fieri prohibemus.
Quod si quis forte praesumpserit et sic extorta restituat et tantundem cogatur pauperibus elargiri.
Superior autem cui super hoc fuerit querela deposita si negligens fuerit in huiusmodi executione statuti canonicae
subiaceat ultioni.
Ut debitus honor deferatur iudicibus et litigatoribus consulatur super laboribus et expensis statuimus ut ubi quis
coram idoneo iudice convenerit adversarium ille ante sententiam ad superiorem iudicem absque rationabili causa
non provocet sed coram illo suam iustitiam prosequatur non obstante si dicat quod ad superiorem iudicem
nuncium destinaverit aut etiam literas impetraverit ab eodem priusquam delegato fuerint assignatae.
Cum autem ex rationabili causa putaverit appellandum coram eodem iudice causa probabili appellationis
exposita tali videlicet quae si foret probata deberet legitima reputari superior de appellatione cognoscat et si
minus eum rationabiliter appellasse cognoverit illum ad inferiorem remittat et in expensis alteri parti condemnet.
Alioquin ipse procedat salvis constitutionibus de maioribus causis ad sedem apostolicam perferendis.
15

