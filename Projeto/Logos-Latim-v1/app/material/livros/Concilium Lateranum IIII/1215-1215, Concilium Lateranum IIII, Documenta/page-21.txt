Sed et iis qui taliter copulari praesumpserint etiam in gradu concesso condigna poenitentia iniungatur.
Si quis autem ad impediendum legitimam copulam malitiose impedimentum obiecerit ecclesiasticam non
effugiet ultionem.
Licet ex quadam necessitate praeter communem formam alias fuerit institutum ut in consanguinitatis et affinitatis
gradibus computandis valeret testimonium de auditu cum propter brevem hominum vitam testes de visu
deponere non valerent usque ad gradum septimum computando quia tamen pluribus exemplis et certis
experimentis didicimus ex hoc multa pericula contra legitima coniugia provenisse statuimus ne super hoc
recipiantur testes de caetero de auditu cum iam quartum gradum prohibitio non excedat nisi personae graves
exstiterint quibus fides merito sit adhibenda et ante motam litem testificata didicerint ab antiquioribus quidem
suis non utique uno cum non sufficeret ille si viveret sed duobus ad minus nec ab infamibus et suspectis sed a
fide dignis et omni exceptione maioribus.
Cum satis videretur absurdum illos admitti quorum repellerentur actiones.
Nec tamen si unus a pluribus vel infames ab hominibus bonae famae acceperint quod testentur tamquam plures
et idonei testes debent admitti cum etiam secundum solitum ordinem iudiciorum non sufficiat unius testis
assertio etiamsi praesidali dignitate praefulgeat et actus legitimi sint infamibus interdicti.
Testes autem huiusmodi proprio iuramento firmantes quod ad ferendum in causa ipsa testimonium odio vel
timore vel amore vel commodo non procedant personas expressis nominibus vel demonstratione sive
circumlocutione sufficienti designent et ab utroque latere clara computatione gradus singulos distinguant et in
suo nihilominus iuramento concludant se accepisse a suis maioribus quod deponunt et credere ita esse.
Sed nec tales sufficiant nisi iurati deponant se vidisse personas saltem in uno praedictorum graduum constitutas
pro consanguineis se habere.
Tolerabilius est enim aliquos contra statuta hominum copulatos dimittere quam coniunctos legitime contra
statuta domini separare.
In aliquibus regionibus quaedam permixtae sunt gentes quae secundum suos ritus decimas de more non solvunt
quamvis censeantur nomine christiano.
His nonnulli domini praediorum ea tribuunt excolenda ut decimis defraudantes ecclesias maiores inde reditus
assequantur.
Volentes igitur super his ecclesiarum indemnitatibus providere statuimus ut ipsi domini talibus personis et taliter
sua praedia excolenda committant quod absque contradictione decimas ecclesiis cum integritate persolvant et ad
id si necesse fuerit per censuram ecclesiasticam compellantur.
Illae quippe decimae necessario sunt solvendae quae debentur ex lege divina vel loci consuetudine approbata.
Cum non sit in homine quod semen serenti respondeat quoniam iuxta verbum apostoli neque qui plantat est
aliquid neque qui rigat sed qui incrementum dat deus ipso quidem de mortificato semine plurimum fructum
afferente nimis avare in decimis quidam defraudare nituntur census et tributa quae interdum indecimata
praetereuntur de frugibus et primitiis educentes.
Cum autem in signum universalis dominii quasi quodam titulo speciali sibi dominus decimas reservaverit nos et
ecclesiarum dispendiis et animarum periculis obviare volentes statuimus ut in praerogativa dominii generalis
exactionem tributorum et censuum praecedat solutio decimarum vel saltem hi ad quos census et tributa
indecimata pervenerint quoniam res cum onere suo transit ea per censuram ecclesiasticam decimare cogantur
ecclesiis quibus iure debentur.
21

