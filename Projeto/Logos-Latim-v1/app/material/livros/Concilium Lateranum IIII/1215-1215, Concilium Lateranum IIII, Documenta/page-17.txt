Ne igitur contumax melioris quam obediens conditionis exsistat de canonica aequitate sancimus ut in casu
praemisso actor verus constituatur elapso anno possessor.
Ad haec generaliter prohibemus ne super rebus spiritualibus compromittatur in laicum quia non decet ut laicus in
talibus arbitretur.
Quoniam omne quod non est ex fide peccatum est synodali iudicio definimus ut nulla valeat absque bona fide
praescriptio tam canonica quam civilis cum sit generaliter omni constitutioni atque consuetudini derogandum
quae absque mortali non potest observari peccato.
Unde oportet ut qui praescribit in nulla temporis parte rei habeat conscientiam alienae.
Sicut volumus ut iura clericorum non usurpent laici ita velle debemus ne clerici iura sibi vindicent laicorum.
Quocirca universis clericis interdicimus ne quis praetextu ecclesiasticae libertatis suam de caetero iurisdictionem
extendat in praeiudicium iustitiae saecularis sed contentus exsistat constitutionibus scriptis et consuetudinibus
hactenus approbatis ut quae sunt Caesaris reddantur Caesari et quae sunt dei deo recta distributione reddantur.
Nimis de iure divino quidam laici usurpare conantur cum viros ecclesiasticos nihil temporale detinentes ab eis ad
praestandum sibi fidelitatis iuramenta compellunt.
Quia vero secundum apostolum servus suo domino stat aut cadit sacri auctoritate concilii prohibemus ne tales
clerici personis saecularibus praestare cogantur huiusmodi iuramentum.
Cum laicis quamvis religiosis disponendi de rebus ecclesiasticis nulla sit attributa potestas quos subsequendi
manet necessitas non auctoritas imperandi dolemus sic in quibusdam ex illis refrigescere caritatem quod
immunitatem ecclesiasticae libertatis quam nedum sancti patres sed etiam principes saeculares multis privilegiis
munierunt non formidant suis constitutionibus vel potius confictionibus impugnare non solum de feudorum
alienatione ac aliarum possessionum ecclesiasticarum et usurpatione iurisdictionum sed etiam de mortuariis
necnon et aliis quae spirituali iuri videntur annexa illicite praesumendo.
Volentes igitur super his ecclesiarum indemnitati consulere ac tantis gravaminibus providere constitutiones
huiusmodi et vindicationes feudorum seu aliorum bonorum ecclesiasticorum sine legitimo ecclesiasticarum
personarum assensu praesumptas occasione constitutionis laicae potestatis cum non constitutio sed destitutio vel
destructio dici possit necnon usurpatio iurisdictionum sacri approbatione concilii decernimus non tenere
praesumptoribus per censuram ecclesiasticam compescendis.
In quibusdam provinciis ecclesiarum patroni seu vicedomini et advocati se in tantam insolentiam erexerunt quod
non solum cum vacantibus debet ecclesiis de pastoribus idoneis provideri difficultates ingerunt et malitias verum
etiam de possessionibus et aliis bonis ecclesiasticis pro sua voluntate ordinare praesumunt et quod horrendum est
dicere in necem praelatorum prorumpere non formidant.
Cum igitur quod ad defensionis subsidium est inventum ad depressionis dispendium non debeat retorqueri
prohibemus expresse ne patroni vel advocati seu vicedomini super praemissis de caetero plus usurpent quam
reperiatur in iure permissum.
Et si contra praesumpserint districtissime per severitatem canonicam compescantur.
Sacri nihilominus concilii approbatione statuimus quatenus si patroni vel advocati aut feudatarii seu vicedomini
seu alii beneficiati alicuius ecclesiae rectorem vel clericum alium ipsius ecclesiae per se vel per alios occidere
vel mutilare ausu nefando praesumpserint patroni ius patronatus advocati advocatiam feudatarii feudum
vicedomini vicedominatum beneficiati beneficium prorsus amittant.

17

