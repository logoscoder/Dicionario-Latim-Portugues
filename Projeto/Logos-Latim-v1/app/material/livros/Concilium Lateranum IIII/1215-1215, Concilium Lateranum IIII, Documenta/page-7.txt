Verum ita voluerunt providere praelatis ne criminarentur iniuste ut tamen caverent ne delinquerent insolenter
contra morbum utrumque invenientes congruam medicinam videlicet ut criminalis accusatio quae ad
diminutionem capitis id est degradationem intenditur nisi legitima praecedat inscriptio nullatenus admittatur.
Sed cum super excessibus suis quisquam fuerit infamatus ita ut iam clamor ascendat qui diutius sine scandalo
dissimulari non possit vel sine periculo tolerari absque dubitationis scrupulo ad inquirendum et puniendum eius
excessus non ex odii fomite sed caritatis procedatur affectu.
Quatenus si fuerit gravis excessus etsi non degradetur ab ordine ab administratione tamen amoveatur omnino
quod est secundum evangelicam sententiam a villicatione villicum amoveri qui non potest villicationis suae
dignam reddere rationem.
Debet igitur esse praesens is contra quem facienda est inquisitio nisi se per contumaciam absentaverit et
exponenda sunt ei illa capitula de quibus fuerit inquirendum ut facultatem habeat defendendi se ipsum et non
solum dicta sed etiam nomina ipsa testium sunt ei ut quid et a quo sit dictum appareat publicanda necnon
exceptiones et replicationes legitimae admittendae ne per suppressionem nominum infamandi per exceptionum
vero exclusionem deponendi falsum audacia praebeatur.
Ad corrigendos itaque subditorum excessus tanto diligentius debet praelatus assurgere quanto damnabilius
eorum offensas desereret incorrectas contra quos ut de notoriis excessibus taceatur etsi tribus modis possit
procedi per accusationem videlicet denunciationem et inquisitionem eorum ut tamen in omnibus diligens
adhibeatur cautela ne forte per leve compendium ad grave dispendium veniatur sicut accusationem legitima
praecedere debet inscriptio sic et denunciationem caritativa admonitio et inquisitionem clamosa insinuatio
praevenire illo semper adhibito moderamine ut iuxta formam iudicii sententiae quoque forma dictetur.
Hunc tamen ordinem circa regulares personas non credimus usquequaque servandum quae cum causa requirit
facilius et liberius a suis possunt administrationibus amoveri.
Quoniam in plerisque partibus intra eandem civitatem atque dioecesim permixti sunt populi diversarum
linguarum habentes sub una fide varios ritus et mores districte praecipimus ut pontifices huiusmodi civitatum
sive dioecesum provideant viros idoneos qui secundum diversitates rituum et linguarum divina officia illis
celebrent et ecclesiastica sacramenta ministrent instruendo eos verbo pariter et exemplo.
Prohibemus autem omnino ne una eadem que civitas sive dioecesis diversos pontifices habeat tanquam unum
corpus diversa capita quasi monstrum.
Sed si propter praedictas causas urgens necessitas postulaverit pontifex loci catholicum praesulem nationibus
illis conformem provida deliberatione constituat sibi vicarium in praedictis qui ei per omnia sit obediens et
subiectus unde si quis aliter se ingesserit excommunicationis se noverit mucrone percussum et si nec sic
resipuerit ab omni ecclesiastico ministerio deponatur adhibito si necesse fuerit brachio saeculari ad tantam
insolentiam compescendam.
Inter caetera quae ad salutem spectant populi christiani pabulum verbi dei permaxime sibi noscitur esse
necessarium quia sicut corpus materiali sic anima spirituali cibo nutritur eo quod non in solo pane vivit homo sed
in omni verbo quod procedit de ore dei.
Unde cum saepe contingat quod episcopi propter occupationes multiplices vel invaletudines corporales aut
hostiles incursus seu occasiones alias ne dicamus defectum scientiae quod in eis est reprobandum omnino nec de
caetero tolerandum per se ipsos non sufficiunt ministrare populo verbum dei maxime per amplas dioeceses et
diffusas generali constitutione sancimus ut episcopi viros idoneos ad sanctae praedicationis officium salubriter
exequendum assumant potentes in opere et sermone qui plebes sibi commissas vice ipsorum cum per se idem
nequiverint sollicite visitantes eas verbo aedificent et exemplo.
Quibus ipsi cum indiguerint congrue necessaria ministrent ne pro necessariorum defectu compellantur desistere
ab incoepto.
7

