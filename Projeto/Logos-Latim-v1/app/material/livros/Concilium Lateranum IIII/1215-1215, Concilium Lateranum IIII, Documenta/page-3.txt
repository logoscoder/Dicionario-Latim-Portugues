Cum ergo veritas pro fidelibus suis ad patrem orat volo inquiens ut ipsi sint unum in nobis sicut et nos unum
sumus hoc nomen unum pro fidelibus quidem accipitur ut intelligatur unio caritatis in gratia pro personis vero
divinis ut attendatur identitatis in natura unitas quemadmodum veritas alibi ait estote perfecti sicut et pater vester
coelestis perfectus est ac si diceret manifestius estote perfecti perfectione gratiae sicut pater vester coelestis
perfectus est perfectione naturae utraque videlicet suo modo quia inter creatorem et creaturam non potest tanta
similitudo notari quin inter eos maior sit dissimilitudo notanda.
Si quis igitur sententiam sive doctrinam praefati Ioachim in hac parte defendere vel approbare praesumpserit
tamquam haereticus ab omnibus confutetur.
In nullo tamen per hoc Florensi monasterio cuius ipse Ioachim exstitit institutor volumus derogari quoniam ibi et
regularis institutio est et observantia salutaris maxime cum idem Ioachim omnia scripta sua nobis assignari
mandaverit apostolicae sedis iudicio approbanda seu etiam corrigenda dictans epistolam cui propria manu
subscripsit in qua firmiter confitetur se illam fidem tenere quam Romana tenet ecclesia quae cunctorum fidelium
disponente domino mater est et magistra.
Reprobamus etiam et damnamus perversissimum dogma impii Amalrici cuius mentem sic pater mendacii
excaecavit ut eius doctrina non tam haeretica censenda sit quam insana.
Excommunicamus et anathemizamus omnem haeresim extollentem se adversus hanc sanctam orthodoxam
catholicam fidem quam superius exposuimus condemnantes universos haereticos quibuscumque nominibus
censeantur facies quidem habentes diversas sed caudas adinvicem colligatas quia de vanitate conveniunt in id
ipsum.
Damnati vero saecularibus potestatibus praesentibus aut eorum balivis relinquantur animadversione debita
puniendi clericis prius a suis ordinibus degradatis ita quod bona huiusmodi damnatorum si laici fuerint
confiscentur si vero clerici applicentur ecclesiis a quibus stipendia perceperunt.
Qui autem inventi fuerint sola suspicione notabiles nisi iuxta considerationes suspicionis qualitatem que
personae propriam innocentiam congrua purgatione monstraverint anathematis gladio feriantur et usque ad
satisfactionem condignam ab omnibus evitentur ita quod si per annum in excommunicatione perstiterint extunc
velut haeretici condemnentur.
Moneantur autem et inducantur et si necesse fuerit per censuram ecclesiasticam compellantur saeculares
potestates quibuscumque fungantur officiis ut sicut reputari cupiunt et haberi fideles ita pro defensione fidei
praestent publice iuramentum quod de terris suae iurisdictioni subiectis universos haereticos ab ecclesia
denotatos bona fide pro viribus exterminare studebunt ita quod amodo quandocumque quis fuerit in potestatem
sive spiritualem sive temporalem assumptus hoc teneatur capitulum iuramento firmare.
Si vero dominus temporalis requisitus et monitus ab ecclesia terram suam purgare neglexerit ab hac haeretica
foeditate per metropolitanum et ceteros comprovinciales episcopos excommunicationis vinculo innodetur.
Et si satisfacere contempserit infra annum significetur hoc summo pontifici ut ex ipse vassallos ab eius fidelitate
denunciet absolutos et terram exponat catholicis occupandam qui eam exterminatis haereticis sine ulla
contradictione possideant et in fidei puritate conservent salvo iure domini principalis dummodo super hoc ipse
nullum praestet obstaculum nec aliquod impedimentum opponat.
Eadem nihilominus lege servata circa eos qui non habent dominos principales.
Catholici vero qui crucis assumpto charactere ad haereticorum exterminium se accinxerint illa gaudeant
indulgentia illo que sancto privilegio sint muniti quod accedentibus in terrae sanctae subsidium conceditur.
Credentes vero praeterea receptores defensores et fautores haereticorum excommunicationi decernimus
subiacere firmiter statuentes ut postquam quis talium fuerit excommunicatione notatus si satisfacere
3

