Volumus igitur et mandamus et in virtute obedientiae districte praecipimus ut ad haec efficaciter exequenda
episcopi per dioeceses suas diligenter invigilent si canonicam effugere voluerint ultionem.
Si quis enim episcopus super expurgando de sua dioecesi haereticae pravitatis fermento negligens fuerit vel
remissus cum id certis indiciis apparuerit et ab episcopali officio deponatur et in loco ipsius alter substituatur
idoneus qui velit et possit haereticam confundere pravitatem.
Licet Graecos in diebus nostris ad obedientiam sedis apostolicae revertentes fovere et honorare velimus mores ac
ritus eorum quantum cum domino possumus sustinendo in his tamen illis deferre nec volumus nec debemus quae
periculum generant animarum et ecclesiasticae derogant honestati.
Postquam enim Graecorum ecclesia cum quibusdam complicibus ac fautoribus suis ab obedientia sedis
apostolicae se subtraxit in tantum Graeci coeperunt abominari Latinos quod inter alia quae in derogationem
eorum impie committebant si quando sacerdotes Latini super eorum celebrassent altaria non prius ipsi sacrificare
volebant in illis quam ea tamquam per hoc inquinata lavissent.
Baptizatos etiam a Latinis et ipsi Graeci rebaptizare ausu temerario praesumebant et adhuc sicut accepimus
quidam agere hoc non verentur.
Volentes ergo tantum ab ecclesia dei scandalum amovere sacro suadente concilio districte praecipimus ut talia de
caetero non praesumant conformantes se tamquam obedientiae filii sacrosanctae Romanae ecclesiae matri suae
ut sit unum ovile et unus pastor.
Si quis autem quid tale praesumpserit excommunicationis mucrone percussus ab omni officio et beneficio
ecclesiastico deponatur.
Antiqua patriarchalium sedium privilegia renovantes sacra universali synodo approbante sancimus ut post
Romanam ecclesiam quae disponente domino super omnes alias ordinariae potestatis obtinet principatum utpote
mater universorum Christi fidelium et magistra constantinopolitana primum Alexandrina secundum Antiochena
tertium hierosolymitana quartum locum obtineant servata cuilibet propria dignitate ita quod postquam eorum
antistites a Romano pontifice receperint pallium quod est plenitudinis officii pontificalis insigne praestito sibi
fidelitatis et obedientiae iuramento licenter et ipsi suis suffraganeis pallium largiantur recipientes pro se
professionem canonicam et pro Romana ecclesia sponsionem obedientiae ab eisdem.
Dominicae vero crucis vexillum ante se faciant ubique deferri nisi in urbe Romana et ubicumque summus
pontifex praesens exstiterit vel eius legatus utens insigniis apostolicae dignitatis.
In omnibus autem provinciis eorum iurisdictioni subiectis ad eos cum necesse fuerit provocetur salvis
appellationibus ad sedem apostolicam interpositis quibus est ab omnibus humiliter deferendum.
Sicut olim a sanctis patribus noscitur institutum metropolitani singulis annis cum suis suffraganeis provincialia
non omittant concilia celebrare in quibus de corrigendis excessibus et moribus reformandis praesertim in clero
diligentem habeant cum dei timore tractatum canonicas regulas et maxime quae statuta sunt in hoc generali
concilio relegentes ut eas faciant observari debitam poenam transgressoribus infligendo.
Ut autem id valeat efficacius adimpleri per singulas dioeceses statuant idoneas personas providas videlicet et
honestas quae per totum annum simpliciter et de plano absque ulla iurisdictione sollicite investigent quae
correctione vel reformatione sint digna et ea fideliter perferant ad metropolitanum et suffraganeos et alios in
concilio subsequenti ut super his et aliis prout utilitati et honestati congruerit provida deliberatione procedant.
Et quae statuerint faciant observari publicantes ea in episcopalibus synodis annuatim per singulas dioeceses
celebrandis.
Quisquis autem hoc salutare statutum neglexerit adimplere a suis beneficiis et executione officii suspendatur
donec per superioris arbitrium eius relaxetur.
5

