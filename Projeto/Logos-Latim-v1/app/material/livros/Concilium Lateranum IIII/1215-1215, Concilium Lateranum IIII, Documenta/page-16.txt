Cum cessante causa cesset effectus statuimus ut sive iudex ordinarius sive delegatus aliquid comminando vel
interloquendo protulerit quo executioni mandato alter litigantium gravaretur et sano usus consilio ab huiusmodi
comminationis vel interlocutionis effectu destiterit libere in causae cognitione procedat non obstante si a tali
comminatione vel interlocutione fuerit appellatum dummodo non sit ex alia legitima causa suspectus ne
processus negotii frivolis occasionibus retardetur.
Nonnulli gratia sedis apostolicae abutentes literas eius ad remotos iudices impetrare nituntur ut reus fatigatus
laboribus et expensis liti cedere vel importunitatem actoris redimere compellatur.
Cum autem per iudicium iniuriis aditus patere non debeat quas iuris observantia interdicit statuimus ne quis ultra
duas diaetas extra suam dioecesim per literas apostolicas ad iudicium trahi possit nisi de assensu partium fuerint
impetratae vel expressam de hac constitutione fecerint mentionem.
Sunt et alii qui se ad novum genus mercimonii convertentes ut vel sopitas possint suscitare querelas aut novas
immittere quaestiones fingunt causas super quibus a sede apostolica literas impetrant absque dominorum
mandato quas vel reo ne propter eas laborum vel expensarum dispendio molestetur aut actori ut per ipsas
adversarium indebita vexatione fatiget venales exponunt.
Cum autem lites restringendae sint potius quam laxandae hac generali constitutione sancimus ut si quis super
aliqua quaestione de caetero sine mandato speciali domini literas apostolicas impetrare praesumpserit et literae
illae non valeant et ipse tanquam falsarius puniatur nisi forte de illis personis exstiterit de quibus non debet exigi
de iure mandatum.
Quoniam contra falsam assertionem iniqui iudicis innocens litigator quandoque non potest veram negationem
probare cum negantis factum per rerum naturam nulla sit directa probatio ne falsitas veritati praeiudicet aut
iniquitas praevaleat aequitati statuimus ut tam in ordinario iudicio quam extraordinario iudex semper adhibeat
aut publicam si potest habere personam aut duos viros idoneos qui fideliter universa iudicii acta conscribant
videlicet citationes dilationes recusationes et exceptiones petitiones et responsiones interrogationes confessiones
testium depositiones instrumentorum productiones interlocutiones appellationes renunciationes conclusiones et
caetera quae occurrunt competenti ordine conscribenda designando loca tempora et personas et omnia sic
conscripta partibus tribuantur ita quod originalia penes scriptores remaneant ut si super processu iudicis fuerit
suborta contentio per haec possit veritas declarari.
Hoc adhibito moderamine quatenus sic honestis et discretis deferatur iudicibus quod per improvidos et iniquos
innocentum iustitia non laedatur.
Iudex autem qui constitutionem istam neglexerit observare si propter eius negligentiam aliquid difficultatis
emerserit per superiorem iudicem animadversione debita castigetur nec pro ipsius praesumatur processu nisi
quatenus in causa legitimis constiterit documentis.
Saepe contingit quod spoliatus iniuste per spoliatorem in alium re translata dum adversus possessorem non
subvenitur per restitutionis beneficium spoliato commodo possessionis amisso propter difficultatem probationis
ius proprietatis amittit effectum.
Unde non obstante civilis iuris rigore sancimus ut si quis de caetero scienter rem talem acceperit cum spoliatori
quasi succedat in vitium eo quod non multum intersit praesertim quoad periculum animae detinere iniuste ac
invadere alienum contra possessorem huiusmodi spoliato per restitutionis beneficium succurratur.
Contingit interdum quod cum actori ob contumaciam partis adversae adiudicatur causa rei servandae possessio
propter rei potentiam sive dolum actor infra annum rem custodiendam nancisci non potest vel nactam amittit et
sic cum secundum assertionem multorum verus non efficeretur post lapsum anni possessor reportat commodum
de malitia sua reus.

16

