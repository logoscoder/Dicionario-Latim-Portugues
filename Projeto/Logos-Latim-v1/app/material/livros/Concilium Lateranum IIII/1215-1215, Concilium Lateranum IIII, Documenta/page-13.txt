Qui vero electionem huiusmodi quam ipso iure irritam esse censemus praesumpserint celebrare ab officiis et
beneficiis penitus per triennium suspendantur eligendi tunc potestate privati.
Nihil est quod ecclesiae dei magis officiat quam quod indigni assumantur praelati ad regimen animarum.
Volentes igitur huic morbo necessariam adhibere medelam irrefragabili constitutione sancimus quatenus cum
quisquam fuerit ad regimen animarum assumptus is ad quem pertinet ipsius confirmatio diligenter examinet et
electionis processum et personam electi ut cum omnia rite concurrerint munus ei confirmationis impendat.
Quia si secus fuerit incaute praesumptum non solum deiciendus est indigne promotus verum etiam indigne
promovens puniendus.
Ipsum quoque decernimus hac animadversione puniri ut cum de ipsius constiterit negligentia maxime si
hominem insufficientis scientiae vel inhonestae vitae aut aetatis illegitimae approbaverit non solum confirmandi
primum successorem illius careat potestate verum etiam ne aliquo casu poenam effugiat a perceptione proprii
beneficii suspendatur quousque si aequum fuerit indulgentiam valeat promereri.
Si convictus fuerit in hoc per malitiam excessisse graviori subiaceat ultioni.
Episcopi quoque tales ad sacros ordines et ecclesiasticas dignitates promovere procurent qui commissum sibi
officium digne valeant adimplere si et ipsi canonicam cupiunt effugere ultionem.
Caeterum qui ad Romanum pertinent immediate pontificem ad percipiendam sui confirmationem officii eius se
conspectui si commode potest fieri personaliter repraesentent vel personas transmittant idoneas per quas diligens
inquisitio super electionis processu et electis possit haberi ut sic demum per ipsius circumspectionem consilii sui
plenitudinem assequantur officii cum eis nihil obstiterit de canonicis institutis ita quod interim valde remoti
videlicet ultra Italiam constituti si electi fuerint in concordia dispensative propter necessitates et utilitates
ecclesiarum in spiritualibus et temporalibus administrent sic tamen ut de rebus ecclesiasticis nil penitus alienent.
Munus vero consecrationis seu benedictionis recipiant sicut hactenus recipere consueverunt.
Cum sit ars artium regimen animarum districte praecipimus ut episcopi promovendos in sacerdotes diligenter
instruant et informent vel per se ipsos vel per alios viros idoneos super divinis officiis et ecclesiasticis
sacramentis qualiter ea rite valeant celebrare.
Quoniam si ignaros et rudes de caetero ordinare praesumpserint quod quidem facile poterit deprehendi et
ordinatores et ordinatos gravi decrevimus subiacere ultioni.
Satius est enim maxime in ordinatione sacerdotum paucos bonos quam multos malos habere ministros quia si
caecus caecum duxerit ambo in foveam dilabuntur.
Quidam licentiam cedendi cum instantia postulantes ea obtenta cedere praetermittunt.
Sed cum in postulatione cessionis huiusmodi aut ecclesiarum commoda quibus praesunt aut salutem videantur
propriam attendisse quorum neutrum suasionibus aliquorum quaerentium quae sunt sua seu etiam levitate
qualibet volumus impediri ad cedendum eos decernimus compellendos.
De multa providentia fuit in Lateranensi concilio prohibitum ut nullus diversas dignitates ecclesiasticas et plures
ecclesias parochiales reciperet contra sacrorum canonum instituta alioquin et recipiens sic receptum amitteret et
largiendi potestate conferens privaretur.
Quia vero propter praesumptiones et cupiditates quorundam nullus hactenus fructus aut rarus de praedicto statuto
provenit nos evidentius et expressius occurrere cupientes praesenti decreto statuimus ut quicumque receperit
13

