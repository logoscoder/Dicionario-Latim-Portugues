ad propriam remeare cellam, nihil tale reperientes quod eorum placuisset obtutibus, praeter quod paulisper
demorati sunt in loco qui dicitur Rohenbah, ubi eis visum fuerat posse servos Dei utcunque esse: non tamen per
omnia aestimantes venerando episcopo placuisse. Qui cum per ejusdem fluminis alveum renavigarent, post non
longum tempus ad sua paupercula pervenerunt habitacula: tum Christum ibi omni tempore deprecantes, ut eis
desideratam ostenderet eremi habitationem, [0428B] ubi secundum praeceptum sancti Bonifacii episcopi possent
jugiter Domino securi deservire. Sic in Domini servitute die noctuque jejuniis, vigiliis et orationibus
perseverantes, Domini Dei sui memoriam non amittebant, dicentes in corde suo: Providebam Dominum in
conspectu meo semper, quoniam a dextris est mihi, ne commovear (Psal. XV). Laus quoque Christi continua in
ore pariter et corde ipsorum resonabat, implentes illud Psalmigraphi: Benedicam Dominum in omni tempore,
semper laus ejus in ore meo (Psal. XXXIII).
6. Tunc sanctus episcopus Bonifacius, memor eremitae sui Sturmi, quodque de inquisitione loci
habuisset peractum admirans, nuntium misit qui illum rogaret concite ad se venire. Quo dum propere [0428C]
nuntius venisset, reperit eum in supra memoratis insistere habitaculis. Cui honorifice salutato, Venerandus, ait,
Pater noster episcopus multum te videre desiderans, rogavit ut ad eum, si non graveris, venias: habet enim
necesse multa tecum conferre. Auditis itaque ejus sermonibus vir studiosus Sturmi humile responsum reddidit,
dicens: Christo Deo gratias ago quod meae parvitatis memor tantus pontifex ad me in hanc solitudinem suum
nuntium destinare dignatus est. Vocatisque ad se fratribus praecepit advenienti nuntio charitatis officium
impendere. Qui diligenter ejus praeceptum implentes, ei mensam posuerunt, cibos quos habuerunt offerentes.
Quo refecto fratres ei abeundi licentiam poposcerunt. Tunc [0428D] vocato ad se vir Dei nuntio, gratias ei
fatigationis suae referens, dixit: Sanctum Bonifacium pontificem a nobis servis suis pacificis salutato
sermonibus, eique dicito quod post te quantocius potero properabo. Benedixitque illum, et abire permisit.
Sequenti vero die, petita a fratribus benedictione vir Dei Sturmi statim profectus est, arreptoque itinere, ad
Seleheim, ubi sanctum comperit episcopum, properavit. [0429A] Die autem secundo quo profectus est, ad
episcopum ambulando pervenit, et in loco eum superius dicto Frideflar invenit. Cumque indicatum sancto fuisset
episcopo, eremitam suum Sturmen adfuisse, statim illum praecepit ad se duci. Cumque adductus fuisset ante
eum, ad terram se humiliter prostravit, et salutato pontifice, se benedici poscebat. Cui benedicto et resalutato, ad
se accedere eum jussit, et osculato eo. juxta se sedere praecepit; et cum omni charitatis affectu in adventu illius
laetatus est, rogavitque eum ut aliquantulum propter ejus amorem et praesentiam sibi a constituto jejunio
indulgeret. Quod vir Dei, cum magna agens discretione, propter reverentiam summi sacerdotis et magistri
assensit. Totum sanctum, inquit, credo, quod a vobis mihi fuerit imperatum. [0429B] Mensa posita in praesentia
episcopi fuit, susceptis coram eo cibis, quos ille praecepit honeste comedere. Cui refecto ferculoque levato,
surgens episcopus adduxit secum in secretiorem locum solitarium suum, ubi diutissime de spiritalibus tractavere
rebus, et de conversatione multum disputavere. Erat quippe pontifex sanctus nimium animo intentus (quod
postea claruit) monachicam in solitudine instituere conversationem. Unde etiam tunc inter caetera colloquia
percontatus est quid de exploratione loci habuisset actum. Cui adveniens anachoreta Sturmi respondit:
Navigavimus, inquit, sursum per alveum fluminis Fuldae; per plures dies nihil tale reperimus quod vobis laudare
praesumamus. Intellexit sanctus episcopus praedestinatum a Deo locum necdum [0429C] fuisse revelatum.
[ Supple ideo] Prophetica voce locutus est ei, dicens: Locus quidem in illa solitudine a Deo paratus est, quem
quando vult Christus servis suis ostendet. Quapropter noli de inquirendo cessare, sciens et credens quod eum
absque dubio ibi reperies. Sic eum certum de loci inventione factum, et ad monasticae vitae amorem incitatum,
et de spiritali contra zabulum certamine multum imbutum, ad dilectam remeare permisit eremum. Qui cum suam
pervenisset ad cellam quae in loco superius jam comprehenso Hersfelt fuerat constructa, salutatis fratribus quos
ibidem reperit, praeceptum ac promissum sancti exposuit episcopi.
7. Cumque parumper penes ipsos fessus respirasset, stravit asinum suum, sumptoque viatico solus
[0429D] profectus est, iter suum Christo, qui est via, veritas et vita, commendans, solus omnino sedens super
asinum, per vastissima deserti loca pergere coepit. Tunc avidus locorum explorator, ubique sagaci obtutu
montuosa atque plana perlustrans loca, montes quoque et colles vallesque aspiciens, fontes et torrentes, atque
fluvios considerans, pergebat. Psalmos vero in ore retinens, Deum gemitibus, animo ad coelum levato, orabat; ibi
tantummodo quiescens, ubi eum nox compulit habitare. Et tunc quando alicubi noctabat, cum ferro quod manu
gestabat, sepem caedendo ligno in gyro composuit ad tutamen animalis sui, ne ferae quarum perplura ibi
multitudo erat, illud devorarent. Ipse autem in Dei nomine signo [0430A] crucis Christi fronti impresso securus
quiescebat. Sic vir sanctus armis spiritualibus perornatus, lorica justitiae totum corpus induens, scuto fidei pectus
muniens, caput galea salutis protegens, gladio verbi Dei accinctus, ad certamen contra diabolum processit. Tunc
quadam die, dum pergeret, pervenit ad viam quae ad Turingorum regionem mercandi causa ad Magontiam
pergentes ducit, ubi platea illa super flumen Fuldam vadit: ibi magnam Sclavorum multitudinem reperit, ejusdem
fluminis alveo . . . lavandis corporibus se immersisse. Quorum nuda corpora animal, cui praesidebat,
pertimescens, tremere coepit, et ipse vir Dei eorum fetorem exhorruit. Qui more gentilium, servum Domini
subsannabant, et cum eum laedere voluissent, divina [0430B] potentia compressi et prohibiti sunt. Unus autem
3

