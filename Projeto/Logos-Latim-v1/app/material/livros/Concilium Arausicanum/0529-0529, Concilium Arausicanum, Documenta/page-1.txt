0529-0529- Concilium Arausicanum -Documenta
Concilia Galliae 511-695 - Concilium Arausicanum a. 529
Cum ad dedicationem basilicae, quam inlustrissimus praefectus et patricius filius noster liberius in arausica
ciuitate fidilissima deuotione construxit, deo propitiante et ipso inuitante conuenissimus et de rebus, quae ad
ecclesiasticam regulam pertinent, inter nos spiritalis fuissit oborta conlatio, peruenit ad nos esse aliquos, qui de
gratia et libero arbitrio per simplicitatem minus cautae et non secundum fidei catholicae regulam sentire uelint.
Vnde id nobis secundum admonitionem et auctoritatem sedes apostolicae iustum ac rationabile uisum est, ut
pauca capitula ab apostolica nobis sede transmissa, quae ab antiquis patribus de sanctarum scripturarum
uoluminibus in hac praecipuae causa collecta sunt, ad docendos eos, qui aliter quam oportit sentiunt, ab omnibus
obseruanda proferre et manibus nostris suscribere deberimus.
Quibus lectis qui hucusque non sicut oportebat de gratia et libero arbitrio crededit, ad ea, quae fidaei catholicae
conueniunt, animum suum inclinare non differat.
Si quis per offensam praeuaricationis adae non totum, id est secundum corpus et animam, in deterius dicit
hominem commutatum, sed animae libertate inlaesa durante corpus tantummodo corruptioni credit obnoxium,
pelagii errore deceptus aduersatur scripturae dicenti: anima, quae peccauerit, ipsa morietur, et: nescites quoniam
cui exhibetis uos seruos ad oboediendum, serui estis eius, cui oboedites?
et: a quo quis superatur, eius et seruus addicitur.
Si quis soli adae praeuaricationem suam, non et eius propagini adserit nocuisse aut certe morte tantum corporis,
quae poena peccati est, non autem et peccatum, quod mors est animae, per unum hominem in omne genus
humanum transisse testatur, iniustitiam deo dabit contradicens apostolo dicenti: per unum hominem peccatum
intrauit in mundo et per peccatum mors et ita in omnis homines pertransiit, in quo omnes peccauerunt.
Si quis inuocatione humana gratiam dei dicit posse conferri, non autem ipsam gratiam facire, ut inuocetur a
nobis, contradicit isaiae prophetae uel apostolo idem dicenti: inuentus sum non quaerentibus me; palam apparui
his, qui me non interrogabant.
Si quis, ut a peccato purgemur, uolumtatem nostram deum expectare contendit, non autem, ut etiam purgari
uellimus, per sancti spiritus infusione et operationem in nos fieri confitetur, resistit ipsi spiritui sancto per
salomonem dicente: praeparatur uolumtas a domino, et apostulo salubriter praedicanti: deus est, qui operatur in
uobis et uelle et perficere pro bona uolumtate.
Si quis sicut augmentum, ita etiam initium fidei ipsum que credulitatis affectum, quo in eum credimus, qui
iustificat impium, et ad regenerationem sacri baptismatis peruenimus, non per gratiae donum, id est per
inspirationem spiritus sancti corrigentem uolumtatem nostram ab infidilitatem ad fidem, ab impietatem ad
pietatem, sed naturaliter nobis inesse dicit, apostolicis dogmatibus aduersarius adprobatur beato paulo dicente:
confidimus quia, qui coepit in uobis bonum opus, perficiet usque in die christi iesu, et illud: vobis datum est pro
christo non solum, ut in eum credates, uerum etiam, ut pro illo patiamini, et: gratia salui facti estes per fidem, et
hoc non ex uobis, dei enim donum est.
Qui enim fidem, qua in deum credimus, dicunt esse naturalem, omnis eos, qui ab ecclesia christi alieni sunt,
quodammodo fidelis esse difiniunt.
Si quis sine gratia dei credentibus, uolentibus, desiderantibus, conantibus, laborantibus, orantibus, uigilantibus,
studentibus, petentibus, quaerentibus, pulsantibus nobis misericordiam dicit conferri diuinitus, non autem, ut
credamus, uelimus uel haec omnia sicut oportit agire ualeamus, per infusionem et inspiratione sancti spiritus in
nobis fieri confitetur et aut humilitati aut oboedientiae humanae subiungit gratiae adiutorium nec, ut oboedientes
et humiles simus, ipsius gratiae donum esse consentit, resistit apostolo dicenti: quid habis, quod non accipisti?
1

