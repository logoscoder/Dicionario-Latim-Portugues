Ex hoc enim apostolico sensu illa sumpsit sanctus ambrosius.
Ait sanctus hieronymus in expositione psalmi lxxxviii: qui sustenet tempestatem, uel petrae uel tecti petit
refugium.
Quem hostis persequitur, ad muros urbium confugit.
Fessus uiator tam sole quam puluere, umbrae quaerit solacium.
Si saeuissima bestia hominis sanguinem sitiat, cupit, utcumque potuerit, praesens uitare discrimen.
Ita et homo a principio conditionis suae deo utitur adiutore; et cum illius sit gratiae quod creatus sit, illius que
misericordiae quod subsistit et uiuit, nihil boni operis agere potest absque eo, qui ita liberum concessit arbitrium,
ut suam per singula opera gratiam non negaret, et ne libertas arbitrii redundet ad iniuriam conditoris, et ad eius
contumaciam, qui ideo liber conditus est, ut absque deo nihil esse se nouerit.
Quod autem dicit "in generatione et generatione" omnia significat tempora: et ante legem et in lege et in
euangelio.
Vnde et apostolus dicit: "gratia salui facti estis per fidem, et hoc non ex uobis, dei donum est".
Omnes epistulae eius in salutationis principio non prius pacem habent, et sic gratiam; sed ante gratiam, et sic
pacem, ut donatis nobis peccatis nostris pacem domini consequamur.
Vbi sunt qui liberi arbitrii sibi potestate plaudentes, in eo se putant dei gratiam consecutos, si habeant potestatem
uel faciendi uel non faciendi bona siue mala?
ecce hic beatus moyses postulat, ut splendor domini dei sui sit super eos qui surrexerint, et ipse splendeat in
animabus corporibus que sanctorum, et opera manuum eorum ipse diregat, faciat que esse perpetua, ipse
confirmet quidquid in sanctis uidetur bonum.
Item dicit idem hieronymus in libro quem de nomine attici et critoboli titulauit (titulus de epistula quae in primo
libro conscripta est): quod autem rursum iactitant liberum a nobis arbitrium distrui, audiant e contrario eos
arbitrii distruere libertatem, qui male eo abutuntur aduersum beneficium largitoris.
Et quis distruit arbitrium? ille qui semper agit deo gratias, et quodcumque in suo fluit riuulo ad fontem refert; an
qui dicit deo: "recede a me, quia mundus sum", non habeo te necessarium, dedisti enim mihi semel arbitrii
libertatem, ut faciam quod uoluero; quid rursum te ingeris, ut nihil possim facere nisi tu in me tua dona
compleueris?
fraudulenter praetendis dei gratiam, ut ad condicionem hominis referas, et non in singulis operibus auxilium dei
requiras, ne scilicet liberum arbitrium uidearis amittere; et cum dei contemnas adminiculum, hominum quaeris
auxilium.
Audite, quaeso, audite sacrilegium: si, inquid, uoluero curuare digitum, mouere manum, sedere, stare, ambulare,
discurrere, sputa iactare, duobus digitulis narium purgamenta decutere, semper mihi auxilium dei erit
necessarium?
audi, ingrate, immo sagrilege, apostolum praedicantem: "siue manducatis, siue bibitis, siue aliud quid agitis,
omnia in nomine domini agite".
8

