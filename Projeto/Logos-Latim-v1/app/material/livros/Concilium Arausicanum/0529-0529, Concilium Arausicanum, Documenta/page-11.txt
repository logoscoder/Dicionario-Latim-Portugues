et lota quidem est, sed custodire non ualet puritatem, nisi a suo domino sustentetur.
Et ne aliquis putet, sicut iam supra dictum est, solum sanctum augustinum dei gratiam atentius commendasse, et
in hoc sensu credat a sancto hieronymo discordasse, legat titulum infra scriptum, et uideat quomodo in hoc ipso
opere sanctum augustinum beatus hieronymus conlaudauerit; et cum legerit, discat uno illos spiritu fuisse
locutos, et contra dei gratiam desinat murmurare.
Titulus de praefato libro sancti hieronymi in laude sancti augustini episcopi.
Sic enim ait: scripsit dudum quidem uir sanctus et eloquens episcopus augustinus ad marcellinum, qui postea sub
inuidia tyrannidis heracliani ab hereticis innocens caesus est, duos libros de infantibus baptizandis, contra
heresim uestram, hoc est pelagianorum, per quam uultis adscribere, baptizari infantes, non in remissionem
peccatorum, sed in regno caelorum, iuxta quod scriptum est in euangelio: "nisi quis renatus fuerit ex aqua et
spiritu sancto, non potest intrare in regnum caelorum".
Tertium quoque ad eundem marcellinum, contra eos qui dicunt, id est uos, posse hominem sine peccato esse, si
uelit, absque dei gratia.
Et quartum nuper ad hilarium, contra doctrinam tuam multa peruersa fingentem.
Et alios quoque specialiter tuo nomini cudere dicitur, qui necdum in nostras uenere manus.
Vnde supersidendum huic labori censeo, ne dicatur mihi illud oratii: "in siluam ne ligna feras".
Aut enim eadem dicimus ex superfluo, aut si noua uoluerimus dicere, a clarissimo sunt ingenio occupata meliora.
Ecce qua laude sanctus hieronymus beatum augustinum praedicauit et extulit.
Et ad commendandam dei gratiam talium ac tantorum patrum quae suprascriptae sunt sententiae credimus posse
cunctorum animis satis esse.

11

