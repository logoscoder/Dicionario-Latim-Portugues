Etiam hic eos repellit uenerandus ambrosius, dicens "quod humana cura sine diuina ope inbecilla est ad
medendum, deum auxiliatorem requirit".
Item in libro qui inscribitur de fuga saeculi: "frequens nobis, inquit, de fugiendo saeculo est sermo; <at>que
utinam, quam facilis sermo, tam cautus et sollicitus effectus.
Sed, quod peius est, frequenter inrepit terrenarum inlecebra cupiditatum, et uanitatum offusio mentem occupat,
ut quod studeas uitare, hoc cogites animo que uoluas.
Quod cauere difficile est homini, exuere autem inpossibile est.
Denique uoti magis eam esse rem quam effectus, testatur propheta dicendo: "inclina cor meum in testimonia tua,
et non in auaritiam".
Non enim est in potestate nostra cor nostrum et nostrae cogitationes, quae inprouiso mentem animum que
confundunt atque alio trahunt quam tu proposueris, ad saecularia reuocant, mundana inserunt, uoluptaria
ingerunt, inlecebrosa intexunt, ipso que in tempore, quo eleuare mentem paramus, inserti inanibus cogitationibus
ad terrena plerumque deicimur.
Quis autem tam beatus, qui in corde suo semper ascendat?
sed hoc sine auxilio diuino quemadmodum fieri potest?
nullo profecto modo.
Denique supra eadem scriptura dicit: "beatus uir cui est auxilium abs, te, domine; ascensus in corde eius
disposuit"".
Quid apertius et sufficientius dici potest? sed ne pelagiani forte respondeant, eo ipso quod diuinum auxilium
poscitur, praecedere hominis meritum, quo orando sit dignus cui gratia diuina subueniat, attendant quid idem
sanctus uir dicat in expositione esaiae: "et orare deum, inquit, gratia spiritalis est; "nemo enim dicit dominum
iesum, nisi in spiritu sancto"".
Vnde exponens euangelium secundum lucam: "vides utique quod ubique domini uirtus studio cooperatur
humano, ut nemo possit aedificare sine domino, nemo quisquam incipere sine domino".
Numquid quoniam ista dicit sanctus ambrosius, et gratiam dei sicut uir promissionis grata pietate commendat,
ideo distruit liberum arbitrium?
aut eam uult intellegi gratiam, quam diuersis locutionibus pelagiani nolunt nisi legem uideri, ut uidelicet non ad
faciendum quod cognouerimus, sed ad cognoscendum quid faciamus, nos adiuuare deus credatur?
si hoc istum hominem dei sapere existimant, quid de ipsa lege dixerit audiant.
In libro de fuga saeculi: "lex, inquit, omnium os potuit obruere, non potuit mentem conuertere".
Item alio loco in eodem libro: "lex, inquit, factum damnat, non aufert malitiam".
Videant fidelem et catholicum uirum apostolo consentire dicenti: "scimus autem quoniam quaecumque lex
loquitur, his qui in lege sunt <loquitur>, ut omne os obstruatur, et subditus fiat omnis mundus deo, quoniam
<non> iustificabitur ex lege omnis caro coram illo".
7

