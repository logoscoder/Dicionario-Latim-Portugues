Et in alio loco: "pater, si possibile est, transeat calix iste a me; uerumtamen non quod ego uolo, sed quod tu".
Et in oratione dominica: "fiat uoluntas tua sicut in caelo et in terra".
Qua sententia et temeritate auferre uis dei omne praesidium?
et quod in alio loco frustra conaris adiungere: "non absque dei gratia", quomodo sentire uelis, ex hoc loco
intellegitur, dum gratiam eius non ad singula referre opera, sed ad condiciones ac leges et liberi arbitrii
potestatem.
Item illic: homo cum esset in honore, non intellexit; comparatus est iumentis insipientibus et similis factus est
illis.
Hic considerandum est, utrum homo qui iumentis similis factus est, aliquid boni aut cogitare aut agere sine dei
gratia possit.
Dicit ergo iterum sanctus hieronymus: "pro nihilo saluos faciet illos": haud dubium quin iustos, qui non proprio
merito sed dei saluantur clementia.
hic considerandum est, quod omnes iusti etiam ante aduentum christi dei gratia sint saluati.
Vt et sciamus, dei esse bonum omne quod gerimus: "ego, ait, plantabo eos, ut nequaquam eradicentur; et ego
dabo eis cogitationem et sensum, ut intellegant me".
Si cogitatio et sensus datur a deo, et intellectus domini ex illius qui noscendus est radice pullulat, ubi est liberi
tantum arbitrii superba iactatio?
item illic: danihel propheta loquitur ad nabochodonosor, quod dominetur excelsus regni hominum, et det illud
cuicumque uoluerit, et extremum atque proiectum constituat <super illud.
Interroga eum qua causa ultimum atque despectum constituat> in regem, et faciat quod uoluerit.
Et discute utrum ipsius uoluntas iusta sit, de quo scriptum est: "qui suscitat de terra humilem, et de stercore
exaltat pauperem, ut collocet eum cum principibus, cum principibus populi sui".
Item post pauca: dominus ad discipulos suos : "ego sum uitis, et uos palmites; qui manet in me, et ego in eo, iste
affert fructum multum, quia sine me nihil potestis facere".
Sicut rami et flagella uitium ilico contabescunt, cum fuerint a matrice praecisi, ita omnis hominum fortitudo
marcescit et deperit, si a dei auxilio deseratur.
"Nemo, inquit, potest uenire ad me, nisi pater meus attraxerit eum".
Quando dicit: nemo potest uenire ad me, frangit superbientem arbitrii libertatem, quo etiam qui uelit ad christum
pergere, nisi fiat illud quod sequitur: nisi pater meus caelestis attraxerit eum, nequicquam cupiat, frustra nitatur.
Simul et hoc animo aduertendum est, quod, qui attrahitur, non sponte currit, sed ut retractans et tardus aut inuitus
adducitur.
Item illic: o homo, nunc mundus factus es in lauacro, et de te dicitur: "quae est ista quae ascendit dealbata,
innitens super fratruelem suum?"
10

