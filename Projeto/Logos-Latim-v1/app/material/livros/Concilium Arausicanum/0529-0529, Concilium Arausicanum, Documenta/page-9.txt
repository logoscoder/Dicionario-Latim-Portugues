Et illud iacobi: "age nunc, quid dicitis: hodie et cras proficiscimur in illam ciuitatem, et faciemus illic annum
unum, et negotiemur et lucremur, qui nescitis de crastino?
quae est enim uita uestra? aura est enim siue uapor paululum apparens, deinde dissipatur.
pro eo quod debeatis dicere: si dominus uoluerit, et si uixerimus, faciemus hoc aut illud.
Nunc autem exultatis in superbiis uestris; omnis gloriatio istiusmodi pessima est".
Iniuriam tibi fieri putas, et distrui arbitrii libertatem, si ad deum semper auctorem recurras, si ex illius pendeas
uoluntate, et dicas: "oculi mei semper ad dominum, quoniam ipse euellit de laqueo pedes meos".
Vnde et audes lingua proferre temeraria, unumquemque suo arbitrio regi?
si suo regitur arbitrio, ubi est auxilium dei?
si christo rectore non indiget, quomodo hieremias: "non erit in homine uia eius" et "a domino gressus hominis
diriguntur"?
item ex libro de nomine attici et critoboli: "dic tu peccata tua, ut iustificeris".
Conclusit deus omnia sub peccato, ut omnibus misereatur".
Et haec est hominis summa iustitia, quidquid habere potuerit uirtutis, non suum putare esse, sed domini qui
largitus est.
Item: "ecce ex hoc me beatam dicent omnes generationes: quia fecit mihi magna qui potens est, et sanctum
nomen eius.
Et misericordia eius a progenie in progeniem timentibus eum.
Fecit potentiam in branchio suo".
In quo animaduerte, quod beatam esse se dicat, non proprio merito atque uirtute, sed dei in se habitantis
clementia.
Item post pauca: illud uero quid in alio loco ponis: omnes uoluntate propria regi, quis christianorum possit
audire?
si enim non unus, nec pauci , nec multi, sed omnes reguntur propria uoluntate, ubi erit auxilium dei?
et quomodo illud exponis: "a domino gressus hominis diriguntur"?
et in alio loco: "quid enim habes, quod non accepisti?
si autem accepisti, quid gloriaris quasi non acceperis?"
dicente domino saluatore: "non ideo descendi de caelo ut faciam uoluntatem meam, sed uoluntatem eius qui me
misit patris".

9

