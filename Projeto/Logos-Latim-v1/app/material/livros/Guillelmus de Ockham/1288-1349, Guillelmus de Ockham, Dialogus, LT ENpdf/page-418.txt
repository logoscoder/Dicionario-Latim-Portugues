multipliciter est ostensum. Ergo literae Papae, quae super aliqua difficultate fidei emanare noscuntur,
diligentissime sunt videndae et examinandae, et de iis disputare licet. Et si a quocunque praelato vel subdito,
discipulo vel magistro, fuerint deprehensae a fide recedere orthodoxa, sunt penitus respuendae et efficaciter
reprobandae.
Discipulus Quare ergo quotidie cernimus praelatos et alios de literis Papae, quae tangunt negotia tantum
ecclesiastica, disputare, et omnes timent disputare de diffinitione Papae super his quae ad fidem pertinent
orthodoxam?
Magister Causa multiplex assignari potest. Una tamen praecipua assignanda est ad praesens, quae est defectus
zeli catholicae veritatis et amor terrenarum divitiarum et honorum. Quia enim multi Christiani nihil asperum,
nihil difficile, nullum periculum, nullam indignationem alicuius potentis, quem timent, volunt pro fide catholica
sustinere, nec curant an fides proficiat aut deficiat. Ideo nolunt disputare de diffinitionibus Papae, quia eius
indignationem timent incurrere. Pro temporalibus autem divitiis et honoribus labores et pericula sunt parati
sustinere. Ideo (quia ex disputatione de literis Papae, quae ipsorum tangunt negocia) sperant honores vel divitias
adipisci, vel saltem damnum vel periculum temporale evitare in disputatione de huiusmodi literis summi
pontificis non verentur. Et similiter si de disputatione super sententia Papae haeretica honorem vel commodum
sperarent, de ipsa disputare nullatenus formidarent.
Discipulus Dic quomodo respondetur ad secundam, per quam probant quod non licet alicui de sententia Papae
super fide catholica disputare.
Magister Quod quamvis ad summum pontificem sunt causae fidei deferendae, quia tamen summus pontifex
errare potest contra fidem, sententia eius super difficultate aliqua fidei Christianae est studiosissime examinanda
et diligentissime disputanda. Et si per disputationem vel per aliquem modum fuerit deprehensa a veritate deviare
catholica, est penitus condemnanda, et tanquam haeretica reputanda exemplo catholicorum, qui ut colligitur ex
decretis, distinctione 19 capitulo secundum ecclesiae, et # quia ergo et capitulo anastasius secundus,
diffinitionem haereticalem Anastasii hic sollicite inspexerunt, et an esset consona catholicae veritati quaesierunt
attente, sive disputando sive alio modo, quam cum invenissent contrariam fidei orthodoxae tanquam haereticam
respuerunt. Et ita constat quod de diffinitione Papae antequam sciatur esse catholica, est licitum disputare.
Discipulus Omnes catholici absque omni inquisitione debent supponere, quod diffinitio Papae super fide
catholica sit consona fidei orthodoxae. Et Gregorius dicit, ut allegatum est supra, apostolicae sedis sententia
praecipue super his quae spectant ad fidem, tanta semper concilii moderatione concipitur, tanta patientia et
maturitate decoquitur, tantaque deliberationis consilii gravitate profertur, ut omnino recta sit credenda. Ergo
omnes debent praesumere sententiam Papae catholicam esse. Quare eam examinare non debent; nec de ea
disputare licet.
Magister Ad hoc respondetur, quod Gregorius loquitur de modo, qui servari debet circa sententiam apostolicae
sedis: et etiam qui (ut frequenter) servatus est. Cum hoc tamen stat, quod talis modus possit omitti circa
sententiam Papae, quemadmodum Anastasius secundus talem modum circa sententiam suam non servavit. Et
ideo quamvis sententia Papae (maxime circa fidem) tanta consilii moderatione concipi debeat, tantaque
maturitate patientiae decoqui, et tanta deliberationis gravitate proferri, ut antequam contrarium evidenter
appareat, praesumi debeat consona veritati.
Quia tamen potest errare contra fidem, potest esse proprii sensus, et prudentiae ac sapientiae propriae nimis
inniti, ac copiositatis, praecipitationis, praesumptionis et temeritatis vicio laborare, non est tam firmiter et tam
certitudinaliter praesumendum pro sententia Papae, quin debeat diligenter examinari, discuti et videri.
Et quando de ea (antequam non solum modo praesumptive, sed etiam evidenter constiterit quod a veritate non
deviat) liceat disputare: quemadmodum de omnibus literis Papae praesumendum est, quod antequam constiterit
contrarium, quod eis oporteat obedire, non tamen debet ista praesumptio esse violenta, ut non liceat literas Papae
examinare et investigare sollicite an eis oporteat obedire. Omnes ergo sententiae quae contra fidem et bonos
mores possunt emergere, examinandae sunt diligentissime et probandae iuxta illud Apostolus omnia probate:
quod de illis, quae dubia esse possunt, debet intelligi.
Discipulus Contra praedicta, una mihi adhuc occurrit obiectio. Videtur enim, quod episcopi et praelati
publicantes et divulgantes doctrinam Papae haereticam non sint fautores haereticae pravitatis. Imo etiam videtur,
quod hoc posunt facere absque peccato mortali. Nam minus est praedicare et divulgare solummodo doctrinam
haereticalem alterius, quam publicare et docere haeresim manifestam alienam vel propriam. Sed absque peccato
mortali potest quis ex ignorantia vel simplicitate praedicare publice et docere haeresim manifestam, cuius
contrarium in scripturis sacris reperitur expresse, quia quamvis publice quis praedicet vel doceat haeresim
manifestam (si paratus est corrigi) non est haereticus, et per consequens non peccat mortaliter. Ergo multo magis
et fortius possunt praelati publicare doctrinam Papae haereticalem absque peccato mortali. Et per consequens
absque fautoria haereticae pravitatis.
Magister Ad hoc respondetur distinguendo: quia aut doctrina erronea Papae est per ipsum solenniter diffinita, et
ab eo tanquam Papa determinata, aut ipse Papa assertionem erroneam solummodo praedicat et docet, aut tacet et
solenniter non diffinit. Item, aut assertio haeretica Papae est talis, quod episcopi et praelati tenentur explicite
credere contrariam veritatem: aut est talis, quod non tenentur explicite credere, sed solummodo implicite.
418

