potestate fungitur super alios, sed de quocunque speculatore ingruentia pericula advertente: sequitur quod qui
nunciant pericula, quae intendit Papa haereticus, licet non sint praelati, debent audiri.
Octava ratio est haec. Unus quisque tenetur audire illum, qui eum informare tenetur. Sicut discipulus tenetur
audire doctorem: qui doctor tenetur discipulum informare. Et filius tenetur audire patrem: qui filium debet
instruere. Sic etiam vicinus debet vicinum audire: si vicinus vicinum informare tenetur, quod sacra scriptura
insinuare videtur Eccl.# 23 ubi scribitur, ubi auditus non est, non effundas sermonem. Ex quibus verbis
colligitur, quod ubi auditores nequaquam tenentur audire, nullus teneretur sermonem effundere. Quare ubi
aliquis tenetur sermonem effundere, ibi sunt aliqui qui tenentur sermonem audire.
Sed scientes Papam haereticum niti fidem orthodoxam corrumpere, et seducere fideles de necessitate salutis
tenentur (certis circumstantiis observatis) instruere fideles ignorantes de perfidia et intentione iniqua Papae
haeretici, ut se observent et pro loco, et tempore, modis sibi convenientibus eidem haeretico toto posse resistant.
Ergo et ignorantes Papam esse haereticum debent audire eos, qui eos volunt de perfidia et iniquis conaminibus
Papae haeretici informare. Quod autem scientes Papam esse haereticum teneantur ignorantibus eius perfidiam
revelare, probatur ex hoc, quia non minus debet unusquisque praeservare (si potest) proximum a morte spirituali,
quam a morte corporali. Sed si videt alium volentem proximum suum neci tradere corporali, debet hoc ei ut sibi
praecaveat intimare. Ergo multo magis si scit Papam haereticum satagere omnes Christianos occidere
spiritualiter eos inficiendo haeretica pravitate: debet inscios, (si convenienter potest) de iniqua malitia Papae
haeretici informare.
Nona ratio est haec. Si quis tenetur peccata vitare, ita (si potest) tenetur pericula tam corporalia quam spiritualia
tam in se quantum in aliis praecavere. Sed propter hoc quod quilibet tenetur vitare peccata debet corrigentem se
audire. Ergo similiter tenetur audire illum, qui pericula tam corporalia quam spiritualia denunciare conatur. Sed
declarantes perfidiam Papae haeretici et pericula omnium fidelium, tam corporalia quam spiritualia denunciare
noscuntur. Ergo audire eis negare non debet.
CAP. XI
Discipulus Quantum intelligo omnes rationes praedictae, etiam forte omnes aliae quae possunt fieri ad
conclusionem eandem, duobus fundamentis inniti videntur. Quorum primum est, quod unusquisque tenetur
proximos suos sicut seipsum diligere, et eis facere quod vellet sibi fieri. Secundum est, quod fides catholica est
omni homini praeferenda, ut ob timorem, amorem, et favorem, vel gratiam cuiuscunque mortalis nullatenus
omittatur, quod ad salvationem, exaltationem et dilatationem fidei Christianae noscitur pertinere. Quare pro
conclusione praedicta define allegare: quia aliae rationes eandem virtutem forte cum praedictis haberent. Nunc
dic qua poena secundum assertionem praedictam ignorantes ignorantia damnabili Papam esse haereticum, et de
eius perfidia nolentes informari, sunt plectendi, et an sint haeretici vel credentes, aut fautores Papae haeretici
reputandi.
Magister Respondetur, quod ad sciendum qua poena ignorantes ignorantia damnabili Papam esse haereticum:
quia nolunt scire, vel etiam quia non curant aut contemnunt scire, sint plectendi, oporteret primo videre, an sint
haeretici credentes, an fautores vel defensores Papae haeretici iudicandi.
Discipulus Ab hoc primo incipias.
Magister Nonnullis apparet, quod tales non sunt haeretici stricte accipiendo haereticorum vocabulum. Nec sunt
proprie fautores vel defensores Papae haeretici. Quia fautio et similiter defensio aliquem actum positivum
exteriorem importare videntur. Tales autem ignorantes per hoc solummodo, quod nolunt vel non curant aut
contemnunt scire Papam esse haereticum, nullum actum exteriorem exercent. Ergo propter hoc solummodo non
sunt fautores vel defensores Papae haeretici iudicandi. Dicitur ergo quod sunt credentes, non quidem explicite
erroribus Papae (cum nesciant eum errare) sed sunt credentes ipsi Papae haeretico ipsum esse catholicum
damnabiliter reputantes.
Et isto modo videtur accipi nomen credentium extra de haereticis capitulo excommunicamus primo. Aliter autem
accipitur nomen credentium eodem capitulo excommunicamus duo. Quod vero tales Papam esse catholicum,
quando est haereticus damnabiliter, reputantes credentes valeant nuncupari, videtur posse probari. Nam omnes
damnabiliter errantes (et potissime ex adhaesione ad personam Papae haeretici) vel sunt credentes, vel fautores,
vel defensores, vel receptatores. Non enim plures inveniuntur, qui propter crimen ex adhaesione ad personas
haereticorum secundum iura sunt puniendi.
Sed qui damnabiliter reputat Papam esse catholicum, qui est haereticus, non est ex hoc solummodo fautor vel
defensor Papae haeretici, sicut dictum est prius. Nec est propter hoc receptator Papae haeretici. Ergo propter hoc
solummodo debet inter credentes merito computari. Nec propter hoc est haereticus iudicandus. Quia erroribus
Papae haeretici minime credit. Nec forte crederet, si sciret errores eius. Quia ex hoc solummodo peccat, quia non
vult, aut contemnit, vel non curat Papam esse haereticum. Nullum etiam praestando auxilium, consilium,
defensionem, receptationem, vel favorem: nec forte actu ei obedit, licet forsitan sit obedire paratus: imo potest
contingere quod ex alia causa quam ex causa haeresis, puta propter contentionem inter eum et Papam haereticum
de temporalibus vel ex causa alia ei renuit obedire, paratus eum totus viribus impugnare: nolens tamen scire
quod sit haereticus: nec volens permittere quod haereticus publicetur.
382

