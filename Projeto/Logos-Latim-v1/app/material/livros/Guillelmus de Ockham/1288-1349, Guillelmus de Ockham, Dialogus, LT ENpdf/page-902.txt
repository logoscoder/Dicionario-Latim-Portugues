habent ius eligendi simul ex iure divino et iure gentium. Et ideo, cum quaeris an habeant ius
eligendi ex iure divino vel ex iure humano, dicunt quod nec ex solo iure divino nec ex solo
iure humano, sed ex utroque simul, et hoc extendendo ius humanum ad ius gentium et non
solum ad ius civile et canonicum.
13.5

CAP. VII.

Discipulus: Ista opinione diffuse aliquantulum declarata, videamus qualiter secundum eam ad
allegationes in contrarium adductas superius, 5 ca., respondetur.
Magister: Ad primum respondetur quod, quo ad ea in quibus sufficienter et utiliter iure
divino et iure naturali catholicis est provisum, non habet papa potestatem aliquod immutandi
in praeiudicium quorumcunque catholicorum et in detrimentum seu periculum boni
communis; et ideo caput in spiritualibus omnium Christianorum non habet plenam potestatem
ordinandi et statuendi a quibus debeat eligi caput, cum ius eligendi ex iure divino et naturali
competat Romanis: praesertim cum si haberet plenam potestatem hoc posset redundare in
detrimentum et periculum boni communis, sicut ostensum est prius.
Discipulus: Quare dicunt isti quod papa non habet in hoc plenam potestatem, cum secundum
eos nullam habeat potestatem in hoc, ex quo Romani habent ius eligendi ex iure divino.
Magister: Non dicunt quod papa in nullo casu habeat potestatem quo ad hoc; imo volunt
quod papa, etiam ex ordinatione Christi et ex potestate collata sibi a Christo, in aliquo casu
habeat potestatem ordinandi qui debeant eligere suum successorem. Ad cuius evidentiam
dicunt esse sciendum quod Christus sufficienter providit ecclesiae in omnibus necessariis, et
ideo committendo ecclesiam beato Petro dedit beato Petro et successoribus eius plenitudinem
potestatis in spiritualibus quo ad omnia necessaria ecclesiae suae, salvo iure aliorum quando
debito modo volunt et possunt uti iure suo: ita ut papa in omnibus necessariis possit supplere
in spiritualibus defectum aliorum qui nolunt vel non possunt uti iure suo; et ideo, quia ex iure
divino Romani habent ius eligendi episcopum suum, papa non habet potestatem ordinandi de
electione eadem in praeiudicium Romanorum quando Romani vellent et possent ad bonum
commune uti iure eodem. Similiter, quia in casu catholici alii habent ius eligendi summum
pontificem, ideo etiam papa non haberet potestatem ordinandi de eadem electione quando in
tali casu alii catholici vellent opportune uti eodem iure. Sed si Romani et alii catholici nollent
aut non possent uti iure eodem, tunc papa haberet potestatem ordinandi de electione
successoris sui.
Discipulus: Quare isti dicunt quod papa habet huiusmodi plenitudinem potestatis quo ad
necessaria, et non dicunt absolute quod habet plenitudinem potestatis in omnibus?
Magister: Hoc dicunt quia ipsi putant quod Christus dedit legem tam perfectae libertatis
quod, revocatis ceremonialibus et legalibus veteris legis, papa super Christianos nullam habet
potestatem nisi quo ad illa quae praecepta sunt vel prohibita a Deo et quo ad ille quae de
necessitate sunt facienda, non ad illa quae non sunt de necessitate facienda. Unde quod aliquis
faciat aliquid quod est supererogationis nulli potest praecipere, nisi in casu quando esset de
necessitate faciendum, et tunc non deberet reputari supererogationis, sed necessarium: sicut
propter culpam posset alicui imponere ieiunare in pane et aqua vel intrare monasterium vel
aliquid hiuusmodi, sed in tali casu non esset illi supererogationis, sed necessarium, quia
impletio debitae punitionis est inter necessaria computanda.
902

