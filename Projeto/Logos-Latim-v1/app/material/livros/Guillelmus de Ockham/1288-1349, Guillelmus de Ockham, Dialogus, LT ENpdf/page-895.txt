13
PART

WILLIAM OF OCKHAM, DIALOGUS,
3, TRACT 2, BOOK 3, CHAPTERS 5-7
13.1

13.2
13.3

CORRECTED TEXT BY JOHN KILCULLEN AND JOHN SCOTT.

COPYRIGHT (C) 1999, THE BRITISH ACADEMY

CAP. V.
13.3.1.1.1

How can the Emperor have the right to elect a pope?

Discipulus: Si imperatori potest competere ius eligendi summum Pontificem, dic secundum
opinionem illam unde hoc habet.
Magister: Questio tua potest duplicter intelligi: uno modo ut sit sensus, Unde habet imperator
ut sit capax huiusmodi potestatis sive iuris?, alio modo ut sit sensus, Unde habet hoc ius,
scilicet ius eligendi summum pontificem? Si intelligatur primo modo -- scilicet, Unde habet
imperator quod sit capax huius potestatis sive iuris? -- respondetur quod talem capacitatem
habet ex hoc ipso quod est Christianus catholicus et discretus et Romanus. Si enim esset
imperator et non esset Christianus, non esset capax huius iuris, quia nullus praeterquam
Christianus potest habere ius eligendi summum pontificem; per illos enim qui foris sunt illa
quae religionis Christianae sunt tractari non debent (hoc excepto, quod in casu necessitatis
posset etiam alius quam Christianus baptizare). Si etiam esset imperator et Christianus, sed
non catholicus sed haereticus, quamdiu talis existeret potestatem seu ius eligendi summum
pontificem non haberet, quia nullus haereticus manens haereticus est capax huius iuris. Si
etiam esset imperator Christianus et catholicus, sed non discretus (hoc est, non habens usum
rationis sed in furorem versus), quamdiu talis existeret non esset capax huiusmodi iuris vel
potestatis, saltem ut posset in actum exire. Quamvis enim si prius haberet huiusmodi
potestatem sive ius et in furorem postea verteretur non eo ipso huiusmodi potestatem vel ius
amitteret, tamen si primo esset alienatus a sensu sibi non deberet huiusmodi potestas sive ius
conferri, nec etiam posset sibi conferri sic ut posset stante alienatione actum potestatis
huiusmodi exercere.
Si autem interrogatio tua intelligatur secundo modo -- a quo scilicet imperator habet vel
habere potest huiusmodi potestatem sive ius -- respondetur dupliciter: uno modo quod
imperator huiusmodi potestatem seu ius potest habere a summo pontifice, quia summus
pontifex ius eligendi papam posset concedere clerico vel clericis, laico vel laicis, prout sibi
placuerit. Quod probatur tripliciter, primo sic. Qui est caput in spiritualibus omnium
Christianorum habet disponere et statuere a quo sit caput omnium eligendum, praesertim cum
Christus non ordinavit specialiter et explicite a quo debeat eligi idem caput. Sed papa est
caput omnium Christianorum in spiritualibus; igitur ad ipsum pertinet ordinare quis debet
eligere summum pontificem, et per consequens a solo papa potest habere imperator ius
eligendi summum pontificem.
Secundo sic. Qui potest summum pontificem ordinare potest committere cui vult potestatem
eligendi summum pontificem, et eius successor potest concedere cui voluerit ius eligendi
successorem. Sed beatus Petrus ordinavit summum pontificem sibi successurum, scilicet
beatum Clementum; igitur et successor eius potuit concedere cui voluerit potestatem eligendi
summum pontificem.

895

