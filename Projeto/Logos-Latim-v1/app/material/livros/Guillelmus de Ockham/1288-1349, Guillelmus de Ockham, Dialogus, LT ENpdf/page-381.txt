Magister Respondetur, quod in hoc casu est magna cautela et prudentia procedendum, et forma mandati est
diligentissime inspicienda: aliaeque circumstantiae subtiliter sunt pensandae. Ad cuius evidentiam dicitur esse
sciendum, quod sicut ex sacris canonibus 3 quaestione 3 si quis episcopus et capitulo non enim, et capitulo si
Dominus, et aliis innumeris colligitur evidenter, non esse superioribus obediendum in omnibus, si enim aliquid
praecipiunt, quod est contrarium scripturis divinis, aut iuri naturali, aut vergat in patens dispendium honoris vel
fidei orthodoxae, vel communis boni, aut in salutis spiritualis et corporalis detrimentum: non debent eis subditi
obedire: sed sententiam beati Gregorii debent in memoria retinere, qui (ut legitur 2 quaestione 7 capitulo
admonendi,) ait: Admonendi sunt subditi, ne plus quam expediat sint subiecti: ne dum student plus quam necesse
hominibus subiici compellantur vitia eorum venerari, et ita in dispendium communis boni subditi superioribus
nullatenus debent obedire.
Per hoc ad propositum respondetur. Quod si subditis mandant superiores, nedum ut tales volentes perfidiam
Papae haeretici declarare, nullatenus audiant, nullam causam rationabilem (quare audire non debeant)
assignantes: subditi (tanquam sinceri fidei zelatores et fidem omni homini praeferentes) eis rescribent, quod eos
intendunt audire ad instar praelati, cui mandat Alexander tertius; ut habetur extra de haereticiis capitulo si
quando, quod si mandatum apostolicum adimplere non debeat, causam rationabilem (quare adimplere non
valeat) per literas studeat intimare: ita in hoc casu subditi debent suis superioribus intimare, quod eorum
mandatum adimplere non debeant, dum tamen in audiendo tales nullum sit periculum. Non audiendo enim posset
grande fidei periculum imminere.
Si autem in tali mandato causa rationabilis exprimatur, quare subditi audire non debeant volentes Papae haeretici
perfidiam declarare, quia sunt de calumnia, mendaciis vel detractione aut inimicitia convicti, non essent (saltem
in publico) audiendi: nisi verisimiliter appareat, quod vias scirent dare probabiles, quibus perfidia Papae haeretici
panderetur. In omnibus enim talibus non voluntatem praelatorum, qui forte timore, ambitione, vel cupiditate
essent corrupti, sed honorem Deum et defensionem fidei deberent attendere, et illud dictum Petri Actor.# 5
obedire oportet Deo magis quam hominibus, memoriter retinere.
Discipulus Dic ad secundam instantiam.
Magister Respondetur quod non solum arduis in negociis, ubi peritia propria non suppetit: tunc sunt peritorum
consilia requirenda, quando quis videret periculum imminere: sed etiam quando eminens periculum nunciatur,
maxime si a fide dignis et providis intimatur non volentibus denunciato periculo obviare, attendat illud apostoli 1
ad Thessalonicos 15 Cum dixerint pax et securitas, tunc et repentinus superveniet etiam interitus, scilicet Fidei
orthodoxae. Sicut in corporibus infirmorum postquam convaluerint, forte superveniet nonnullorum interitus
corporalis.
Discipulus Breviter tange alias rationes.
Magister Septima ratio est, quae ex praedictis accipi fulcimentum. Quae potest sic formari. Illi debent audiri, qui
grande periculum omnibus imminere asserunt: et affirmant, ne audire nolentes cum eos apprehendit periculum
necessitate dicant intra se illud Sapientis 5 Poenitentiam agentes et prae angustia spiritus gementes his scilicet
qui nobis nunciaverunt pericula quae super evenerunt nobis: hi sunt quos aliquando habuimus in derisum et in
similitudinem improperii nos insensati vitam illorum existimabamus sine honore.
Unde de nolentibus audire pericula nunciantes dicitur Ezech.# 33 audiens autem quisquis ille est sonitum
buccinae et non observaverit veneritque gladius et tulerit eum: sanguis ipsius super caput ipsius erit: sonum
buccinae audivit, et non se observavit, sanguis eius in ipso erit. Ille audit sonum buccinae, qui audit in confuso,
quod sunt aliqua imminentia pericula putantes: sed non observat se quicunque in speciali ad occurrendum
periculis annunciantibus renuit informari. Et ideo cum periculum apprehendit ipsum, se per ignorantiam non
potest excusare: sed sanguis ipsius super caput eius erit, sicut sunt aliqui volentes catholicos de perfidia Papae
haeretici informare, et grandia pericula futura populo Chirstiano praedicunt. Ergo qui non audierint diligenter
informationes eorum, nequaquam poterunt per ignorantiam excusari, si Papa haereticus infecerit populum
Christianum.
Discipulus Auctoritas Ezechiae loquitur de speculatore super specula, seu populum constituto. Et ideo si
episcopus vel praelatus, qui est speculator super subditos constitutus nunciaret Papam esse haereticum, et illi
informationes nolint audire non essent per ignorantiam excusati. Secus est de illis, qui nunciant Papam esse
haereticum, et non sunt speculatores super populum constituti. Quia tales audiri non debent.
Magister Dicitur quod ista responsio non impedit rationem praedictam: quia licet praedicta verba Ezechielis
principalius intelligantur de speculatoribus super populum constitutis: tamen debent etiam de quibuscunque
nuncitantibus imminentia pericula Papae vel personae cuiuscunque intelligi. Cuius ratio assignatur, quia propter
charitatem et amicitiam, qua unusquisque debet proximum suum diligere, sicut seipsum, quilibet quantum ad
simplicem admonitionem et informationem ac simplicem instructionem mutuamque defensionem, et
subventionem, quantum licet cuicunque pro gradu suo et officio debet esse alterius speculator, custos, defensor,
protector, adiutor, informator, consiliarius, et instructor: licet nullus debeat super proximum suum
iurisdictionem, potestatem, aut auctoritatem indebite usurpare. Cum ergo quilibet debeat speculatorem
nunciantem gladium venientem audire: quod non est verum tantummodo de speculatore, qui iurisdictione et
381

