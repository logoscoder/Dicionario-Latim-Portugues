scienter cum detractoribus commisceri. Ad quintam, quod non est audienda lingua nequam, quae scitur esse
nequam. Ad sextam de Antero papa respondetur, quod nemo debet scienter audire aliis detrahentes.
Ad aliam respondetur, quod aurem cito praebere criminibus contingit dupliciter: vel absque credulitate
solummodo audiendo; vel adhibendo fidem et credendo, primo modo nemo debet cito aurem praebere
criminibus, quando narrantur ab illis, quos scit mendosos, falsos, detractores, vel in quocunque crimine irretitos:
quia omnes tales debet habere suspectos, ne falso vel mendaciter vel mala intentione crimina referre nitantur, et
ideo illos debet repellere, et quantum sibi competit pro gradu suo et officio ad correctionem et punitionem eorum
tenetur fideliter laborare. Si vero criminum relatores non fuerint antea aliquo crimine, puta nec detractione, nec
mendacio, nec aliquo alio irretiti, cito eis auris est praebenda, solummodo audiendo et ad cautelam in memoria
retinendo. Sed secundo modo, scilicet fidem adhibendo et credendo nullus debet aurem cito praebere criminibus,
hoc enim vitio criminali minime caret.
Ad ultimam auctoritatem respondetur, quod vir sanctus mentem suam ab obtrectationibus et rumoribus illorum
hominum, quos scivit esse maledicos, debet disiungere, non solummodo eis fidem minime adhibendo, sed nec
eos absque causa magna aliqualiter audiendo.
Discipulus Quare dicitur, quod tales absque causa magna audiri non debent: cum per hoc innuatur, quod ex
causa magna detractores et maledici debeant audiri?
Magister Respondetur quod quemadmodum nullus criminosus est regulariter ad accusandum et testificandum in
iudicio admittendus, tamen in quibusdam criminibus enormibus ad accusandum et denunciandum deberet
admitti, licet nunquam fides ei debeat adhiberi, nisi per legitima documenta suae assertionis probaverit veritatem,
ita detractores regulariter audiri non debent; in casu tamen magno pro magno periculo evitando, praesertim si
aliqua indicia veritatis praecederent, deberent audiri ad aperiendum vias investigandi citius veritatem, nullus
tamen debet credere eis.
CAP. X
Discipulus Licet Dominum summum pontificem nunc Dei providentia in cathedra sancti Petri sedentem,
Dominum videlicet Iohannem 22 catholicum atque sanctum ab omni haeretica pravitate alienum absque omni
dubitatione existimem, et ideo omnia quae dicta sunt de papa haeretico et dicentur, de ipso nullo modo
intelligam, quia tamen probabiliter existimo, quod papa (cum non sit confirmatus neque in gratia neque in fide)
in haereticam valeat incidere pravitatem, in quo cum Fatre Michaele quondam generali Ministro Fratrum
Minorum complicibusque suis convenio, qui (ut audio) probare nituntur, quod in his, quae proponunt contra
Dominum summum pontificem, sunt a catholicis audiendi: eorumque scripta contra doctrinam ipsius et
personam eius a fidelibus sunt videnda, et cum deliberatione provida discutienda et examinanda, quod et
Dominus noster summus pontifex de scriptis eorum fecisse dignoscitur, cum ad scripta eorum etiam sub Bulla
subtiliter et sufficienter respondit: peto ut motiva dicentium, quod volentes informare ignorantes papam esse
haereticum de erroribus eiusdem papae haeretici atque pertinacia eius, si periti et bonae famae reputati ante
fuerunt, sint ab ignorantibus papam esse haereticum audiendi, forsitan enim pro tempore, quo aliquis papa
futurus efficeretur haereticus, posset esse utilius vel ad probandum vel ad improbandum, expedit enim
nonnunquam scire motiva impugnantitium veritatem.
Magister Mihi videtur, quod intendis ponere casum, quod papa in rei veritate sit haereticus, et quod aliqui
catholici satagunt eius errores et perfidiam publicare.
Discipulus Ita est ut dicis: unde procedas ac si papa esset haereticus, quamvis in rei veritate non sit.
Magister Quod catholici imponentes papae (quantumcunque fuerit haereticus) pravitatem haereticam sint ab
ignorantibus papam esse haereticum audiendi: illi praecipue, qui antea bonae famae fuerunt, videtur multis
modis posse probari, primo quidem sic. Illi, qui sunt pro aliqua causa ab aliquibus defendendi, sunt multo fortius
audiendi ab eisdem, cum minus sit audire aliquos, quam defendere eosdem, sed catholici imponentes papae
haereticam pravitatem, sunt etiam ab ignorantibus papam esse haereticum, defendendi, ergo multo fortius audiri
debent ab eisdem.
Discipulus Video, quod ratio ista dependet ab illis, quae dicta sunt, supra libro 7 a capitulo 37 usque ad
capitulum 55 quia per illa videtur minor posse probari, ideo istam rationem noli amplius pertractare: sed si
aliquas cogitasti, adducas.
Magister Secunda ratio ad eandem conclusionem talis est, velox ad audiendum debet praebere aures illis, qui
errores et perfidiam papae haeretici impugnare nituntur, sed omnis homo debet esse velox ad audiendum, tardus
vero ad loquendum, ergo et cetera.
Discipulus Ista auctoritas beati Iacobi pro istis non facit: quia homo velox debet esse ad audiendum bona: non
autem ad audiendum mala, ergo per hanc auctoritatem probari non potest, quod ignorantes papam esse
haereticum debeant audire illos, qui volunt eius errores et perfidiam publicare.
Magister Respondetur, quod auctoritas beati Iacobi non tantum de bonis, sed etiam de malis audiendis debet
intelligi, quia dicit beatus Iacobus: debet esse quisque velox ad audiendum: sicut debet esse tardus ad
loquendum, nam eodem modo proportionabiliter debet intelligi, quod beatus Iacobus dicit, sit omnis homo velox
ad audiendum mala, non ut credat vel approbet: sed ut caveat et evitet.
378

