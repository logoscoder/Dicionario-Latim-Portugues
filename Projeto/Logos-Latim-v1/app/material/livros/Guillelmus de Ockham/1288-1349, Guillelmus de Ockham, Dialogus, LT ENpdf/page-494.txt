potentia figitur. ad hanc raptus est Apostolus, ut ipsum Deum in se, non in aliqua figura videret. Et post: hoc est
tertium coelum, scilicet visio, qua Deus videtur facie ad faciem. et iste est paradisus si dici potest etiam
paradisorum.
<!--[if !supportEmptyParas]--> <!--[endif]-->
Et post: ad illud tertium coelum se raptum dicit, quasi diceret, non humano sensu vidit et si in corpore anima
existente viderit non sit contra illud, quod Deus dicit Moysi: non videbit me homo et vivet. tunc enim Apostolus
non vidit ut homo, id est secundum usum sensuum corporis: quia ablatus est eis omnis sensus hominis: quia
necesse est abstrahi ab hac vita mentem, quando <unus> in illius ineffabilis visionis lucem assumitur. et non sic
incredibile est quibusdam sanctis nondum ita defunctis, ut sepelienda cadavera remanerent, etiam istam
excellentiam revelationis fuisse concessam. Cur igitur non credamus quod pro tanto Apostolum doctorem
gentium <fuerat> raptum usque ad istam excellentissimam visionem. voluit Deus demonstrare vitam, in qua post
hanc videndus est in aeternum. Et cur non dicatur ista paradisus regio, ubi animae ubi ipse Deus est, ubi scilicet
ipsam Dei substantiam verbum Dei et Spiritum sanctum ineffabiliter videt? post: hoc est tertium coelum, ad quod
se raptum dicit Apostolus, ut <deum videret> sicut illi supple angeli Deum vident. et post tertium cognitio etiam
divinitatis, ad quam raptus est Apostolus. et post: raptus est in Paradysum: id est in eam tranquillitatem, qua
fruuntur illi, qui sunt in celesti patria Hierusalem: et sic videre potuit, quod nunquam corporeis sensibus
impeditus videre posset. Et post: audivit archana verba, id est percepit intimationem de secreta Dei scientia.
<!--[if !supportEmptyParas]--> <!--[endif]-->
Ex his tria colliguntur aperte. PRIMUM est, quod beatus Paulus vidit divinam essentiam in raptu, quia hoc in
verbis praedictis pluries sententialiter et verbabiliter replicatur. SECUNDUM quod sanctae animae nunc vident
Deum, cum dicatur, tertium coelum esse spirituale, ubi angeli et etiam sanctae animae esse dicuntur, ubi scilicet
ipsam dei substantiam verbumque ac Spiritum sanctum ineffabiliter vident. Ex quibus duobus sequitur evidenter
quod anima videns Deum potest exaltari ad clariorem visionem. quia anima Beati Pauli nunc clarius videt Deum,
et videbit post iudicium, quam vidit in raptu, et animae sanctae clarius videbunt eum post iudicium quam modo
videant. TERTIUM quod sequitur ex praedictis est, quod inventor haeresum praedictarum frustra et inaniter
iactat se studuisse originalia sanctorum, ex quo in communissimis Glossis ex originalibus sanctorum acceptis
ista tam patenter expressa non vidit.
<!--[if !supportEmptyParas]--> <!--[endif]-->
SECUNDO sic: quando aliqua forma eadem secundum speciem participatur ab uno perfectius, et ab alio minus
perfecte, non est dicendum quin Deus de potentia absoluta possit aliquem participantem talem formam minus
perfecte ad maiorem gradum eiusdem formae si sibi placuerit exaltare. Talis enim forma potest augeri. Igitur non
est impossibile eam de minori gradu ad maiorem transire. Sed visio Divinae essentiae ab uno participatur
perfectius, et ab alio minus perfecte. unus enim clarius videt divinam essentiam, quam alius. Sicut enim stella
differt a stella in claritate secundum Apostolum 1 ad Cor. 15, sic una anima clarius videt quam alia. quod
manifeste asserit Augustinus in libro de correctione, et recitat ius de poenitentia, distinctione 4 capitulo in domo,
qui ait: sic parat nos sibi et se nobis, ut maneat in nobis et nos in eo, quantum quisque erit particeps eius plus
vel minus, pro diversitate meritorum. Et haec est multitudo mansionum. Igitur non est dicendum, quod Deus non
possit animam videntem Deum ad clariorem gradum visionis, si voluerit, exaltare. SECUNDUM haereticale,
quod continent verba praedicta, est, quod si anima alicuius videt Divinam essentiam, totus homo compositus ex
anima illa vidente divinam essentiam et corpore exaltari non potest. Hoc enim verbum Apostoli ad Philippensos
capitulo 2 [8] apertissime obviat et repugnat. Dicit enim Apostolus, loquens de Christo: humiliavit semetipsum
factus obediens usque ad mortem, mortem autem crucis. propter quod et Deus exaltavit illum. Ex quibus verbis
patenter habetur, quod Christus post mortem, quando corpus gloriosum assumpsit, a Deo extitit exaltatus: et
tamen ante mortem et tempore mortis anima Christi vidit divinam essentiam. ergo homo compositus ex corpore
et anima poterit exaltari, licet anima eius prius viderit divinam essentiam. Haereticalis etiam assertio supradicta
verbis Beati Petri repugnat. loquens enim beatus Petrus, ut habetur Actuum 2 de Christo post passionem suam
ait: hunc Iesum resuscitavit Deus, cuius nos testes sumus. dextera igitur Dei exaltatus, et promissione Spiritus
sancti accepta a patre effudit et caetera. Ex quibus verbis colligitur evidenter, quod Christus in resurrectione sua
a deo extitit exaltatus, et tamen anima sua antea vidit Divinam essentiam. Igitur consimiliter licet animae
sanctorum videant ante diem iudicii Divinam essentiam, tamen cum corpora gloriosa in resurrectione sument,
poterunt sancti ex corpore et anima constituiti per Divinam potentiam exaltari. Et ita assertio supradicta sapit
haeresim manifestam.
<!--[if !supportEmptyParas]--> <!--[endif]-->
Amplius assertio memorata sancto Evangelio contradicit. Glorificatio enim poterit exaltatio nuncupari. Sed
Christus postquam anima sua vidit Divinam essentiam, fuit glorificatus. quod Beatus Iohannes Evangelista in
ewangelio suo 7 capitulo aperte insinuat dicens: in novissimo autem die magno festivitatis stabat deus et
clamabat dicens: si quis sitit veniat ad me et bibat, qui credit in me, sicut dicit scriptura, flumina de ventre eius
fluent aquae vivae. hoc autem dixit de spiritu sancto, quem accepturi erant credentes in eum. nondum enim erat
spiritus datus: quia ille nondum fuerat glorificatus. Ex quibus verbis innuitur, quod ille post praedicationem
suam et passionem: et per consequens postquam anima eius vidit Divinam essentiam, fuit glorificatus. igitur
494

