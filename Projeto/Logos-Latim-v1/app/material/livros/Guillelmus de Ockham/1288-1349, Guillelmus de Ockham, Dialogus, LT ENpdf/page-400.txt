Item sciens quod Papae a viris literatis hactenus providis et discretis reputatis haereses manifestae imponuntur,
qui etiam petunt cum instantia fieri concilium generale: si Papa impedit celebrari concilium generale, nec suam
declarat innocentiam de impositis criminibus manifestis, non cito credit, si ipsum credit esse haereticum. Qui
autem videns in bulla Papae assertionem aliam contineri, quae sensum haereticum potest habere: et nec ex
antecedentibus, nec ex sequentibus, nec ex aliis dictis vel scriptis talis Papae potest patenter inferri, quod sensus
haereticus de mente Papae est, cito credit et peccat mortaliter, si sic credit eum esse haereticum, quia maliciose
pervertit assertionem Papae. Et idem est tenendum de assertionibus et opinionibus aliorum.
Item qui videt aliquod scriptum Papae, in quo nihil diffinitive tanquam Papa determinat, sed tanquam privata
persona de diversis tractandis docet et inquirit. Et in eodem scripto haeresim reperit manifestam, cuius
contrariam veritatem non tenetur Papa explicite credere; si propter talem haeresim credit Papam esse haereticum,
cito credit, licet non cito credat credendo ipsum errare. Si autem in scripto Papae quae reperiat haeresim
manifestam, cuius contrarium tenetur credere explicite, et non solummodo recitatam, sed assertam aut opinatam
vel etiam dubitatam, non credit cito, si credit Papam haereticum ante dictum. Unde si quis legeret in libro,
sermone seu scripto Papae quocunque, quod Christus non fuit mortuus: quod non ascendit in coelum: aut quod
mortui non resurgent: quod non est infernus, vel aliquod tale, cuius contrarium Papa tenetur explicite credere,
non crederet cito, qui statim crederet Papam esse haereticum, postquam sibi constaret tale scriptum esse Papae.
Item, qui videns solummodo aliquas reportationes sermonum vel determinationum aut assertionum Papae, in
quibus haeresis, de qua non est mentio principalis, asseritur, si credit Papam esse haereticum, cito credit et peccat
mortaliter. Si vero audit a fide dignis talem haeresim esse de mente Papae, et quod est veraciter reportata et non
ex errore, non credit cito, si credit Papam esse haereticum.
Item, qui audit aliquos criminosos, pestilentes, inimicos Papae, leves, vel detractores conspirantes malum de aliis
credentes faciliter referentes Papam esse haereticum, cito credit, licet in rei veritate esset haereticus. Talibus
enim nunquam in praeiudicium alterius est credendum.
Discipulus Videtur quod credendum sit eis, quia non est verisimile, quod aliquis si# immemor# tam sanitatis
corporalis, quam spiritualis. Sed tales si mendaciter Papam de haeresi diffamarent, essent in periculo tam
corporis quam animae, quia et damnabiliter mentirentur, et Papa de eis gravissimam sumeret ultionem.
Magister Distinguitur de hoc: quia aut tales criminosi, pestilentes et huiusmodi solummodo in occulto diffamant
Papam de haeretica pravitate, aut publice in speciali sibi imponunt haereses manifestas, offerentes se probaturos
Papam esse haereticum, et tamen petentes iustitiam in primo casu non esset eis credendum. Et qui eis credit, cito
credit: nec etiam propter eorum verba in occulto est aliquo modo suspicandum vel praesumendum Papam esse
haereticum, quia verba in tali occulto non debent facere fidem, sed debent esse suspecta, ut nequaquam in
praeiudicium cuiuscunque credatur eisdem.
In secundo vero casu, licet talibus minime sit credendum, propter eos tamen licet suspicari Papam esse
haereticum, et dubitare de fidelitate eius in tantum quod quilibet quantum sibi licet pro gradu suo et officio
tenetur de hoc quaerere sollicite veritatem.
CAP. XXV
Discipulus Aliqualiter distinguendo interrogo, an propter verba criminosorum et detractorum et huiusmodi
pestilentium publice haeresim sive aliud crimen de aliquo asserentium maior suspicio sit habenda de Papa sive
de alio praelato vel subdito divite et potente vel paupere. Magister Ad hoc dicitur distinguendo, quod aut
imponentes vel referentes crimen de alio sunt laesi, turbati vel provocati qualitercunque ab eo, cui crimen
imponunt, sive etiam sunt aemuli, inimici, adversarii vel quocunque modo sive in agibilibus sive in
speculabilibus notabiliter contrariantes eidem, sive in causa amici sui subditi praelati vel quomodolibet talibus
adhaerentes aut imponentes vel etiam referentes crimen de alio non sunt laesi. Nec per aliquod factum aut dictum
eius vel amicorum eius sunt provocati contra ipsum, nec aliquam intentionem notabilem sive contrarietatem
neque in speculabilibus neque in agibilibus habent contra ipsum.
Si itaque aliqui diffamant vel imponunt sive referunt crimen de paupere amico secundum veritatem secundum
opinionem ipsorum laesi vel quomodolibet perturbati contra ipsum: vel sunt inimici aemuli, adversarii, perturbati
vel aliquo modo contrariantes eidem, minus credendum est eis, quam si imponerent vel referrent crimen de Papa
etiam dictis modis Papae aemuli existentes, sive non.
Similiter si referentes crimen de Papa et de paupere nec ab uno nec ab alio sunt offensi: nec aliquam rationem
contrarietatis vel inimicitiae plus habent supra unum quam supra alium, magis praesumendum est de referentibus
crimen Papae quam pauperis quod minime mentiantur si vero referentes crimen de paupere contra ipsum nullam
rationem contrarietatis vel inimicitiae habent contra Papam, quem simpliciter infamant, habent rationem
contrarietatis praedictae; magis praesumendum est tunc de crimine pauperis quam de crimine Papae, quod a
veritate nequaquam aberrant, nec eidem proportionabiliter esse credendum, dicitur de omnibus supradictis,
scilicet praelato et subdito et paupere.
Discipulus Primum probare breviter coneris.
Magister Primum scilicet quod minus credendum est adversariis, qui erga pauperem sunt offensi vel turbati,
quam adversariis Papae. Probatur primo sic. Tanto minus credendum est adversariis alicuius imponentibus sive
referentibus crimen de eo, quanto habent pauciora ipsos retrahentia a talibus diffamationibus et relationibus de
400

