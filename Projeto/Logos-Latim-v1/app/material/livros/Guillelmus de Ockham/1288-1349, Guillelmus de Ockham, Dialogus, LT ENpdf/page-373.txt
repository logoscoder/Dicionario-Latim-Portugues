significatione capitulo intelligentia, qui ait: Intelligentia dictorum ex causis est assumenda dicendi, quia non
sermoni res, sed rei subiectus est sermo.
Discipulus Desine plures auctoritates adducere, quia in tractatu De gestis circa fidem altercantium orthodoxam
super materiam hanc revertar, ubi in speciali de pervertentibus scripturam, et dicta aliorum inquiram.
Magister Si interrogaveris me de hoc in illo tractatu: narrabo tibi opinionem aliquorum de quibusdam magistris
et praelatis in particulari, quos probare nituntur: imo videtur eis, quod probant eos propter tale vitium esse
peiores et gravioribus involutos criminibus, quam sint fures, latrones, praedones, fornicatores, et adulteri, et
maiori poena et confusione plectendos.
Discipulus Isti grandia respondent, quae nunquam valebunt persolvere, et tamen quomodo persolvere
conabuntur (cum ad illum tractatum veniemus) gratia exercitii, libenter auscultabo, nunc autem qualiter ad
instantias alias supra inductas respondetur, expone.
Magister Ad secundam dici potest, quod decipere aliquem contingit dupliciter, vel falsum dicendo, quod nullum
sensum potest habere verum: aut aliquid illicitum committendo, et sic nulli est licitum decipere alium, cui
fidelitas est servanda: vel veritatem et mentem, ac intentionem et consilium occultando, aut aliquid licitum
faciendo, per quem modum in publicis bellis decipiuntur hostes: quia et eis consilia occultantur, et bellatores ubi
hostes non aestimant, collocantur: multisque aliis modis licitis decipiuntur hostes. Et isto modo condens statutum
utens verbis generalibus et ambiguis, quae ita possunt intelligi ex forma verborum de Papa catholico futuro, sicut
de Papa haeretico: si Papa superstes esset haereticus, deludit Papam haereticum non falsum dicendo, nec
iniustum ius aliquod statuendo, sed mentem suam et intentionem et sensum, quem habet de verbis sui statuti
celando: ideo nullum committit illicitum, sed pro salute sua caute deludit hostis nequitiam.
Ad tertiam respondetur, quod non semper Deus accipit verba iuramenti, sicut ille cui iuratur intelligit, teste
Gratiano, qui (22 quaestione quinto capitulo qui periurare) ait: ex his omnibus colligitur, quod iuramenta
secundum intentionem praestantis non recipientis a Deo iudicantur. Ad cuius evidentiam dicitur esse sciendum,
quod sicut iurans, ita conditor legis, doctor et simpliciter loquens aliquando utitur calliditate iniqua ad alium
malitiose et iniuste decipiendum, et in isto casu verba iurantis, legem condentis, scribentis et loquentis sic
intelligenda sunt, sicut et ille, qui simplici intentione et pura recipit verba et intelligit, et in isto casu loquitur
Isidorus, cum dicit: quacunque arte verborum (scilicet iniqua et callida ad iniuste et impie decipiendum alios)
quis iuret; Deus tamen, qui conscientiae (scilicet tam callide iniqua iurantis, quam simplici intentione recipientis)
testis est, ita haec accipit, sicut ille cui iuratur, intelligit, sic etiam quando quis calliditate iniqua ad decipiendum
alios aliquid statuit, docet vel loquitur, Deus sic accipit verba, sicut illi quibus dicuntur, intelligunt, aliquando
autem sicut iurans, ita conditor legis, docens, scribens, et loquens utitur calliditate bona, non ad alium
decipiendum iniuste, sed ad salutem suam vel aliorum, absque hoc, quod cuicunque iniuste officiat, et in isto
casu intelligenda sunt verba, sicut iurans, legem condens, Doctor aut scribens, vel loquens intelligit: quando
scilicet forma verborum talem sensum permittit, quantumcunque sit extraneus et communi intelligentiae
verborum non correspondet.
Ad confirmationem quae difficilior esse videtur, potest dici, quod quando subditi alicuius praelati vel omnes, vel
multi sunt pestilentes, insidiantes suo praelato, et ad insidiandum, et impugnandum eundem dispositi et parati: in
quo casu sicut liceret praelato inferiori Papam si esset haereticus licita cautela deludere, ita si essent sui subditi
pestilentes, liceret sibi per tale statutum eosdem deludere, aliquando autem subditi sunt benevoli, rationabiles,
prae oculis divinum timorem habentes, et in hoc casu praelatus tale statutum ambiguum absque declaratione et
interpretatione convenienti apud subditos suos nequaquam publicare deberet. Unde si vellet statutum condere ad
deludendam malitiam persequentis sensum rectum, deberet subditis explicare.
Discipulus Recitasti diversas sententias de statuto inferioris praelati sub verbis generalibus: quae de omni Papa
praesente vel futuro, ac etiam diffinitionibus eorundem possunt intelligi, obligare sibi subiectos ad reverenter
loquendum de Papae persona: nullum tamen nominando et diffinitionibus eius nullatenus reprobandis. Nunc
autem dic, quid est tenendum de tali statuto, si de nullo alio, quam de Papa haeretico posset intelligi, quia nomen
Papae haeretici expresse exprimitur in eodem.
Magister Ad hoc secundum aliquos respondetur, quod talis praelatus credens et haereticus est censendus. Quod
autem inter credentes debeat computari, videtur tali ratione posse probari. Ille, qui expresse asserit, mandat, aut
praecipit errores alicuius haeretici esse tenendos inter credentes eius erroribus est censendus, sed talis praelatus
per tale statutum assereret, praeciperet et mandaret errores Papae haeretici esse tenendos, ergo inter credentes
computari deberet. Quod etiam esset haereticus reputandus probatur ex hoc: quod qui cogit aliquos poenis,
praeceptis, statutis ad pertinaciter errores contra fidem tenendos, est inter haereticos computandus, talis esset
praelatus, qui conderet statutum, de quo est sermo, ergo esset inter haereticos computandus.
CAP. V
Discipulus Dic de praelato inferiori, qui sciens diffinitiones Papae esse haereticas ipsas demandato eiusdem
Papae haeretici tanquam tenendas solummodo divulgaret inter sibi subiectos.
Magister Diversimode respondetur. Dicitur enim uno modo, quod quantumcunque talis coram Deo non esset
haereticus, nec credens erroribus Papae haeretici: tamen apud fideles, qui de occultis iudicare non possunt, esset
credens erroribus Papae haeretici iudicandus. Quod enim esset credens censendus ex hoc probatur. Quia qui
373

