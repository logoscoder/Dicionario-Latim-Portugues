Leo enim Papa ut habetur distinctione 86 capitulo 1 ait: Inferiorum ordinum culpae ad nullos magis sunt
referendae quam ad desides negligentisque correctores, qui multam saepe nutriunt pestilentiam, dum austeriorem
dissimulant adhibere medicinam. Ex quibus verbis infertur, quod culpae sequacium Papae haeretici docentium
haereses damnatas explicite in dioecesibus episcoporum ipsis episcopis sunt imputandae, si sequaces Papae
haeretici negligunt castigare: imo fautores pravitatis haereticae sunt censendi: quia illi, qui nutriunt pravitatem
haereticam, sunt fautores pravitatis haereticae. Tales autem episcopi (ut ex verbis colligitur) nutriunt pravitatem
haereticam, quae est gravis pestilentia, dum austeram dissimulant adhibere medicinam. Ergo merito fautores
pravitatis haereticae sunt censendi.
Item Gregorius ut legitur distinctione 43 Ephesiis ait: Ephesiis Paulus dixit, mundae sunt manus meae a sanguine
omnium vestrum, non enim subterfugi quo minus anunciarem vobis omne consilium Dei. Munudus ergo a
sanguine eorum non esset, si eis Dei consilium annunciare noluisset. Quia eum increpare delinquentes noluerit,
eos proculdubio tacendo pastor occidit. Ex quibus verbis dupliciter patet, quod episcopi, qui non corrigunt
sequaces Papae haeretici, damnabiliter peccant.
Primo: quia ille damnabiliter peccat, qui non est mundus a sanguine subditorum. Sed episcopi negligentes
corrigere subditos sequaces papae haeretici a sanguine eorum non sunt mundi: quia consilium Dei hoc est dictu
catholicam veritatem non eis annunciant. Ergo non sunt mundi a sanguine eorum: et per consequens damnabiliter
peccant.
Item, ille damnabiliter peccat, qui alios occidit. Sed episcopi qui non corrigunt eos tacendo occidunt, secundum
sententiam beati Gregorii. Ergo damnabiliter peccant.
Item, pastores qui gregem sibi commissum non defendunt a lupis crudeliter invadentibus, damnabiliter peccant.
Sed episcopi et praelati si non corrigunt et cohercent sequaces papae haeretici manifestas haereses praedicantes
et docentes ac tenentes, et ad tenendum alios inducentes, non defendunt gregem dominicum a lupis sibi
commissum, sed teste Esa.# propheta sunt canes muti non volentes latrare. Sunt etiam iuxta vocem dominicam
mercenarii, non pastores: quia veniente lupo fugiunt, dum sequaces papae haeretici atrociter per pravitatem
haereticam greges sibi commissos conantibus iugulare sub silentio se abscondunt. Ergo damnabiliter peccant: et
merito (si greges sibi commissi pravitate inficiantur haeretica) est eis tandem infectio imputanda.
Item, illi sunt per episcopos cohercendi, cum quibus nec ipsi nec subditi communicare debent. Sed nec ipsi
episcopi, nec eorum subditi communicare debent cum haereticis sequacibus papae haeretici, 34 quaestione 3
capitulo illud et capitulo clericus et capitulo cum quibus; quia excommunicati sunt, extra de haereticis,
absolvendum, et capitulo excommunicamus. Ergo sequaces papae haeretici sunt per episcopos cohercendi.
Quinto, principaliter videtur posse probari eadem conclusio, sic. Putridae carnes sunt a corpore resecandae per
illum qui corporis curam gerit: ne totum corpus penitus corrumpatur. Et similiter ovis scabiosa et morbida
repellenda est a caulis per illum qui curam caularum gerit ne totus grex inficiatur: teste Hieronymo qui, ut
habetur 24 quaestione 2 capitulo resecandae, ait: Resecandae sunt putridae carnes et ovis scabiosa a caulis
repellenda est, ne tota domus massa et corpus et pecora ardeat et corrumpatur et putrescat et intereat acrius. In
Alexandria una scintilla fuit: sed quoniam non statim oppressa est, totum orbem eius flamma populata est.
Sed sequaces papae haeretici sunt putridae carnes reliquas partes corporis corrumpentes et sunt oves scabiosae et
morbidae inficientes gregem, teste Hieronymo qui, ut legitur distinctione 45 capitulo illud, ait: Sicut ex una ove
morbida universus grex inficitur: sic etiam ex uno fornicante vel aliud quodcunque scelus committente (et per
consequens uno haeretico doctrinam papae haeretici publice praedicante) plebs universa polluitur. Ergo sequaces
papae haeretici tanquam putridae carnes et oves scabiosae sunt per episcopos a corpore resecandi, et a caulis
fidelium repellendi.
Sexto, episcopi et praelati voce prophetica iubentur ab omnibus malis spiritualiter recedere et exire, et eos
omnino non tangere, teste Esa.# qui 52 capitulo recedite, ait: recedite, exite inde, pollutum nolite tangere. Quod
exponens beatus Augustinus in libro de verbis domini, et habetur 23 quaestione 4 capitulo 1 ait: tolerandi sunt
quidem mali pro pace, nec corporaliter ab eis recedendum est, sed spiritualiter. Et idem, ut habetur causa et
quaestione praedictis, capitulo ecce, inquit: dicit propheta, recedite et exite inde, ne immundum tetigeritis
quoquomodo. Ergo malos pro pace tolerabimus, a quibus exire et recedere iubemur, ne tangamus immundum.
Istam recessionem spiritualiter intelligimus.
Ex quibus verbis patet aperte, quod praelati ab universis malis spiritualiter tenentur recedere. Cum igitur a
sequacibus papae haeretici spiritualiter non recedunt, nisi eos corrigendo et cohercendo, si possunt: ergo episcopi
et praelati sequaces papae haeretici debent corrigere et arcere. Quod autem episcopi et praelati spiritualiter non
recedant a talibus sequacibus, nisi cum eos (quando possunt) corrigunt et castigant, patet aperte per beatum
Augustinum qui, ut habetur 23 quaestione 4 capitulo ecce, ait: spiritualiter autem exire est facere quod pertinet
ad correctionem malorum quantum licet pro gratia cuiuslibet salva pace. Et infra: hoc ergo est ore non parcere,
immundum non tangere, voluntate non consentire.
Item, ut habetur causa et quaestione praedictis, capitulo ecce, ait: clamamus nos et dicimus vobis, recedite, exite
inde, et immundum ne tetigeritis, scilicet tactu cordis tantummodo, non corporis. Quid est enim tangere
immundum, nisi consentire peccatis? Quid est enim exire inde, et nisi facere quod pertinet ad correctionem, quod
pro uniuscuiusque gratia atque persona salva pace fieri potest. Et infra: quicquid inter nos malorum esse noscitis,
421

