si sua prudentia faciliter potest id scire. Ex quibus verbis colligitur, quod omnes illos ignorantia non excusat, qui
nolunt scire, qui ideo ignorant, quia non dant operam ad sciendum, qui negligunt scire, qui contemnunt scire, qui
habent copiam peritorum, qui sua prudentia possunt scire, et ita omnis talis ignorantia est damnabilis: et per
consequens est crassa et supina vel peior. Ex quo infertur, quod constitutio.
Papae quantum ad subiectum constitutionis contentae in ipsa omnes tenentur scire, si omnes tangit et rumor de
tali constitutione ad omnes regiones Christianorum pervenit: et nemini licet ignorare ea, de quibus in regione ubi
moratur ignorare est publicus rumor. Si autem rumor de tali constitutione non ad omnes regiones Christianorum
pervenit, commorantes in regionibus in quibus nullus est rumor de constitutione talis Papae eam scire non
tenentur: quia ignorantia probabilis eos excusat. Ignorans enim sicut errans quemadmodum insinuat Glossa 1
quaestione 4 notandum, non est necesse quod sit nimis scrupulosus et diligens et curiosus in inquirendo: nec
quod sit nimium negligens et dissolutus in inquirendo. Ille autem, qui in regione moratur, ubi de constitutione
Papae nova nulla fit mentio, non est nimium negligens et dissolutus. Ergo in inquirendo, ignorantia probabili
laborat: et per consequens est merito excusandus, licet constitutionem Papae non sciat. Si vero constitutio Papae
non tangit omnes, sed aliquas determinatas personas, puta tantummodo Episcopos, vel tantummodo monachos,
vel tantummodo presbyteros, seu rectores, vel aliquas alias certas personas, vel collegia, non omnes tenentur
scire constitutionem eius: sed tantummodo illi quos constitutio tangit: et illorum subiecti solummodo, qui in
regionibus manent, ubi inter tales personas de constitutione huiusmodi est publicus rumor. Per hoc dicitur ad
propositum de constitutione haereticali, propter quod cum talis constitutio Papae omnes tangit, quia fidem
omnium quantum in se est destruit et enervat, omnes illi qui in regionibus commorantur in quibus est rumor
publicus de constitutione tali scire tenentur non ad servandum, sed ad resistendum pro posse. Illi autem qui
morarentur in regionibus, ubi non est rumor de tali constitutione, eam scire non tenentur, et ideo si eam non
impugnant, per ignorantiam probabilem excusantur.
Discipulus Nunquid secundum istos ad hoc quod aliqui teneantur scire constitutionem haereticalem Papae,
requiritur quod in omnibus civitatibus illius regionis fiat talis rumor?
Magister Respondetur distinguendo, quod manentium in aliqua regione quidam ex consuetudine in una civitate
morantur continue non transeundo de civitate in civitatem, quidam vero ad civitates diversas proficiscuntur.
Primi non tenentur scire constitutionem haereticam Papae, antequam rumor de tali constitutione Papae
haereticali ad civitatem pervenit. Alii vero tenentur scire si in aliquam civitatem sunt soliti proficisci ubi rumor
talis fuerit dimulgatus.
Discipulus Ista non videntur bene dicta, quia subditi et simplices non tenentur habere explicitam fidem de
multis, quae credit Ecclesia. Ergo multo fortius non tenentur habere notitiam explicitam de constitutionibus
Papae haereticalibus, quantumcunque fuerit rumor, quod de fide constitutiones haereticales edidit.
Magister Respondetur distinguendo de constitutionibus Papae haereticalibus: quia aut continent haeresim
contrariam veritati catholicae quam quilibet tenetur scire explicite, puta si diffiniret, quod fides Christiana est
falsa, vel quod Christus non fuit mortuus, aut quod animae reproborum minime cruciantur, aut quod non est alia
vita futura, etiam talem constitutionem omnes manentes in civitatibus, ad quas rumor vel fama de constitutione
tali pervenit, scire tenentur. Quemadmodum veritatem contrariam tenentur explicite credere veritatem catholicam
et pro illo loco et tempore eam exterius confiteri: ita haeresim contrariam debent discredere et mente et pro loco
et tempore exterius reprobare et horrere.
Si vero non contineat talem haeresim contrariam veritati catholicae, quam omnes tenentur credere explicite, est
haeresis quae contrariatur veritati quam aliqui credere tenentur explicite, et aliqui ad hoc non tenentur. Illi qui
non tenentur explicite credere veritatem contrariam haeresi distincte in constitutione Papae non tenentur scire
constitutionem Papae haereticalem: nisi in casu. Illi vero qui tenentur credere explicite veritatem, tenentur etiam
scire constitutionem Papae haereticalem, si fama de tali constitutione ad civitatem ubi morantur pervenit.
CAP. XIX
Discipulus Nunc tracta secundum praemissa secundum quaesitum praecedentis capituli: an scilicet propter verba
criminosorum asserentium constitutionem haereticalem Papae esse noviter editam debeant ignorantes inquirere
veritatem.
Magister Respondetur, quod si aliqui criminosi diffamant Papam in genere dicentes: quod in constitutione sua
haeresim diffinit, neque constitutionem neque haeresim specificando, non est necesse propter verba eorum
inquirere veritatem. Si autem in speciali tam haeresim quam constitutionem specificant dicendo, in tali
constitutione Papa talem haeresim diffinit: videtur quod illi, qui veritatem contrariam credere tenentur explicite,
licet non debeant credere criminosis, debent tamen cauta sollicitudine quaerere veritatem, legendo scilicet in
statuto constitutionem eandem.
Hoc probatur primo sic. In dubiis via tutior est tenenda, extra de spon.# iuuenis.# et de poena distinctione 7
capitulo si quis positus, et extra de homicidio significasti et capitulo ad audientiam. Sed quaerere veritatem de
constitutione Papae, cum nuntiatur haeresim continere, est via tutior. Quia omni caret periculo. Non quaerere
autem veritatem, magnum habet periculum: propter hoc nisi quaereretur veritas posset in nonnullis periclitari
fides. Ergo propter huiusmodi famam veritas sollicite est quaerenda.
393

