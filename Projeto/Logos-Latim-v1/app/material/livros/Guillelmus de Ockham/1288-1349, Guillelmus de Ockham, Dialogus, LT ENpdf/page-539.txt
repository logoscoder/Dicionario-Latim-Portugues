sententias seu opiniones veras et falsas solidas et fantasticas recitabis, quas fortius munire
coneris. Non solum enim verorum assertio et declaratio, verum etiam pro falsis et fantasticis
sententiis allegationes apparentes, licet sophisticae, ad manifestationem divulgationem et
exaltationem saepe occasionaliter conferunt veritatis, quia et per eas studiosorum exercitantur
ingenia et ex ipsarum irrationabilitate veritas contraria clarius elucescit: cum opposita iuxta se
posita magis appareant et veritas exagitata magis splendescat in lucem, ac querendo
opponendo disputando et ad allegationes contrarias respondendo veritas lucidetur.
Nequaquam igitur propter librorum penuriam est opus tam utile dimittendum, praesertim cum
in praenominatis libris, quos potes habere, plura quae tangunt discutienda valeas reperire, et
plurima quae legisti, quae sicut opinor a tua memoria non penitus exciderunt, vel verba vel
sententiam recitando possis cum opportunitas fuerit allegare.
Magister: Importunitate me vincis, ut tecum tractatum aggrediar: qui non dubito in
praeiudicium veritatis et iustitiae detrimentum nimias esset passurus calumnias malignorum,
si in ipso quid circa investiganda sentiam explicarem. Ideoque, sicut tu vis, quam de
opinionibus recitandis reputem approbandam in hoc tractatu nullatenus indicabo; per hoc
enim veritas non incurret periculum sed vitabit, eo quod propter approbationem meam, ut
arbitror, nullus veritati firmius adhaereret, sed plures, ut timeo, ex odii invidiae et rancoris
malitia ipsam verbis et factis acerbius et nequius impugnarent: quod de aliis a quibusdam,
stimulante invidia, mihi fieri non ignoro. Veruntamen si unquam advertero quod quid teneam
exprimendo veritas quiverit exaltari, hoc expressis verbis non differam divulgare. Tu, igitur,
cum velis omnino hunc componi tractatum, ipsum accelera exordiri.
2.4

CAP. I

Discipulus: Romani iura imperii non iura sed iniuriae et iniustitiae ac crudeles tyrannides non
indigne censeri deberent, si nullatenus expediret unum imperatorem seu principem cunctas
mundi provincias gubernare, cum Romani super universum orbem sibi usurpaverint
principatum. Quo circa de iuribus Romani imperii plurima quaesiturus, ante omnia interrogare
decrevi an ad totius generis humani commodum et utilitatem pertineat totum orbem terrarum
in temporalibus uni imperatori seu principi seculari subesse. Circa quod diversas et adversas
narra sententias.
Magister: Circa interrogationem quam proponis est una opinio quod per unum principem
secularem, qui non incongrue imperatoris nomine censeretur, mundus quo ad temporalia
optime regeretur, nec sufficienter paci et quieti totius societatis humanae potest per aliud
regimen provideri.
Discipulus: Pro ista opinione allegare conare.
Magister: Ista opinio videtur multipliciter posse probari. Nam illud regimen est maxime
universo mundo expediens per quod mali facilius iustius severius et efficacius ac salubrius
coercentur et boni vivunt quietius inter malos. Ob hoc enim sunt rectores et principes
principaliter constituti, teste beato Petro, qui canonica sua prima, c. 2, duces asserit missos a
regibus "ad vindictam malefactorum, laudem vero bonorum". Cui concordat beatus Paulus, ad
Rom., 13, docens potestates seculares esse a Deo ad terrorem malorum et securitatem
bonorum, dicens: "Vis autem non timere potestatem? Bonum fac, et habebis laudem ex illa.
Dei enim minister est tibi in bonum. Si autem malefeceris, time. Non enim sine causa gladium
portat." Horum sanctorum apostolorum sententiam secutus est beatus Augustinus, qui, ut
legitur 23, q. 5, c. Non frustra, ait: "Non frustra sunt instituta potestas regis, ius cognitoris,
539

