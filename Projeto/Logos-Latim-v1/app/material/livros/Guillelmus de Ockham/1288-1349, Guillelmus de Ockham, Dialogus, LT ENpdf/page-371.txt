idem praelatus condere tale statutum, non intelligens statutum de illo, qui habetur pro Papa, nec de
diffinitionibus suis; sed de futuro Papa catholico, et de diffinitionibus eius orthodoxis, verbis enim generalibus et
figurativis locutionibus, atque ambiguis etiam verbis aequivocis ac multiplicibus licet deludere sententiam
perfidorum.
Magister Licet videatur, quod talis praelatus suam intentionem occultando deludens Papam (etiam haereticum)
graviter peccet, quia non videtur a vitio simulationis immunis: tamen motiva dicentium, quod taliter liceat
aliquos deludere, non differas inducere.
Magister Quod liceat taliter deludere tales ad eorum sententiam declinandam, sic videtur posse probari. Cui licet
uti insidiis ad hostes seu aemulos expugnandos: eidem licet uti verbis generalibus ac aequivocis, et multiplicibus,
atque sermonibus figurativis ad malignorum sententiam declinandam, sed omni iusto, et sancto licet uti insidiis
ad hostes seu aemulos expugnandos 24 quaestione 3. Dominus noster, ergo homini iusto et sancto licet uti verbis
generalibus et aequivocis, ac multiplicibus, et etiam sermonibus figurativis ad malorum sententiam declinandam.
Secundo sic, dolus qui potest esse absque mendacio, verbo et facto est licitus contra hostem, sed delusio, quae fit
verbis generalibus, aequivocis, multiplicibus et figurativis, est dolus quidam: et potest esse absque mendacio,
verbo et facto, ergo huiusmodi delusio hostis est licita. Maior dictis maiorum ostenditur, ait enim beatus
Hieronymus, ut habetur 23. quaestione 2. capitulo. utilem: Utilem simulationem et in tempore assumendam
Hiehu regis Israel nos doceat exemplum, qui cum non potuisset interficere sacerdotes Baal, nisi finxisset se
idolum velle colere, finxit dicens: congregate mihi omnes sacerdotes Baal, et cetera. Et infra: Achab servivit sibi
in paucis, et ego serviam sibi in multis, et David quando mutavit faciem suam coram Abimelech, et dimisit eum
et abiit, nec mirum, si licet iustos homines sibi aliqua simulare pro tempore ad suam et aliorum salutem, cum et
ipse Dominus noster Iesus Christus non habens peccatum nec peccati carnem, simulationem carnis peccatricis
assumpsit, condemnans in carne peccatum.
Unde Glossa super Psalmum secundum articulum dicit, quod dolus contra hostem bonus est. Ita Origenes, ut
legitur distinctione 43. capitulo in mandatis, loquens de viro malis moribus involuto se ingerente ad scrutandum
secreta fidei, ait: Si ingesserit se et provocaverit nos dicere, quae eum minus agentem recte non oporteat audire,
prudenter eum debemus eludere, ubi dicit Glossa: nota dolum esse bonum contra hostem. Item Glossa 22
quaestione 2 capitulo. Dominus noster, ait sic: Igitur per insidias et per dolum possumus licite vincere hostes
nostros: dum tamen fidem non rumpamus hosti. Ex quibus patet, quod dolus, qui potest esse absque peccato,
facto vel verbo est licitus contra hostem. Minor, scilicet quod delusio quae fit generalibus verbis, etiam est dolus,
qui potest esse absque mendacio, verbo et facto, patet. Quia verba, in quibus potest veritas reperiri, possunt omni
carere mendacio, sed in verbis aequivocis et multiplicibus atque ambiguis, ac etiam figurativis potest veritas
reperiri: aliter vir iustus nunquam eis uti deberet, ergo talia verba omni possunt carere mendacio, ergo ad hostis
malitiam declinandam licitum est uti talibus, quae bonum intellectum possunt habere.
Discipulus Non ex opinionibus singulorum, sed ex communi usu nomina sunt intelligenda, ergo si talia verba
communiter intellecta habeant malum sensum, sub malo sensu deberent intelligi. Item, non licet eum decipere,
cui fidelitas est servanda, sed hosti cuicunque servanda est fidelitas, sicut etiam fides sibi promissa est ei
servanda, ergo nulli licet hostem quemcunque per verba generalia, aequivoca, multiplicia, seu ambigua, vel
figurativa decipere.
Item, verba cuiuscunque intelligenda sunt, sicut ea Deus accipit, Deus autem accipit verba alicuius, sicut
intelligit ille cui dicuntur, sed subditi, quibus dicerentur# verba talis statuti, intelligerent ea de Papa, qui a
multitudine Christianorum haberetur pro Papa, ergo sic deberent intelligi. Quod autem Dominus Deus accipiat
verba hominis, sicut ille intelligit, cui dicuntur, patet. Nam Deus non facit differentiam inter verba iuramenti et
simplicis loquelae, teste Chrysostom.# qui (ut habetur 22 quaestione quinto capitulo iuramenti) ait: Dominus
noster inter iuramentum et loquelam nullam vult esse distinctionem, quia sicut in iuramento nullam convenit esse
perfidiam, ita quoque in verbis nostris nullum debet esse mendacium, sed Deus accipit verba iuramenti, sicut ille
intelligit cui iuratur, teste Isidoro# qui (ut legitur 22 quaestione quinto capitulo. quacunque) ait: quacunque arte
verborum quis iuret, Deus tamen, qui conscientiae testis est, ita haec accipit, sicut ille cui iuratur intelligit, ergo
etiam Deus sic accipit verba talis statuti, sicut illi, qui illo astringuntur, intelligunt.
Et confirmatur haec ratio, quia statutum non debet esse captiosum, ut scilicet aliter intelligatur, quam illi quibus
dicitur intelligunt distinctione quarta erit, sed subditi talis praelati, nescientes Papam esse haereticum, neque
scientes diffinitionem eius esse haereticam, intelligerent tale statutum de illo qui habetur pro Papa, et de
diffinitionibus eius, ergo sic deberet intelligi. Et haec sunt, quae movent animum meum ad tenendum, quod
sermonibus ambiguis, et generalibus nullius est deludenda malitia, ad quae gratia exercitii satagas respondere.
Magister Sunt nonnulli, qui ista frivola putant: quorum tibi responsiones breviter recitabo. Ad primum itaque
dicitur, quod ambiguitas, et similiter generalitas verborum quandoque incidit in iudiciis, quandoque in
contractibus, quandoque in legibus constitutis, quandoque in doctrina alicuius scribentis aut docentis, quandoque
in simplici assertione, seu narratione alicuius verbi. Quando igitur ambiguitas, vel generalitas verborum incidit in
iudiciis vel contractibus, non est semper recurrendum ad mentem loquentis: quem scilicet ex virtute verborum
potest habere sensum, secundum quod ex verbis Glossae, extra de sponsalibus, capitulo ex literis, colligitur
evidenter.
371

