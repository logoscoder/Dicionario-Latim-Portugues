custodiunt sententiam et caetera. Et Ezech.# 3 Si dicente me ad impium morte morieris non annunciaveris ei,
neque locutus fueris ut avertatur a via sua impia et vivat, ipse impius in iniquitate sua morietur, sanguinem autem
eius de manu tua requiram.
Et ad Titum 1 oportet episcopum sine crimine esse et prius amplectentem eum qui secundum doctrinam est
fidelem sermonem, ut potens sit exhortari in doctrina sana et eos qui contradicunt arguere. Et post: increpa illos
dure, ut sani sint in fide. Item primo Corinth.# 5 auferte malum ex vobis ipsis. Item infra ad Titum 3 peccantes
coram omnibus arguentur, ut caeteri timorem habeant. Item ad Gala.# 2 cum autem venisset Cephas Antiochiam,
in faciem et restiti, quia reprehensibilis erat.
Discipulus Sufficiant istae auctoritates ex divinis scripturis acceptae: ideo aliquas auctoritates sanctorum patrum
ad eandem conclusionem adducas.
Magister Huic Hieronymus consentire videtur, cum dicit in prologo Bibliae: sancta quippe rusticitas solum sibi
prodest. Et quantum aedificat ex vitae merito ecclesiam Christi, tantum nocet si destruentibus non resistat. Item
Innocentius 39 ut legitur extra de simonia capitulo licet Heli, ait: licet Heli summus sacerdos in se bonus
existeret, quia tamen filiorum suorum excessus efficaciter non corripuit et in se pariter et in ipsis
animadversionis divinae vindictam accepit, dum filius eius in bello peremptus est, et ipse corruens de sella
fractis cervicibus expiravit. Ad corrigendos ergo excessus subditorum tanto diligentius debet praelatus assurgere,
quanto damnabilius eorum offensas deserit# incorrectas. Et illa ultima sententia sub eodem verbo ponitur extra
de accusationibus qualiter et quando.
Item idem extra de officio iudicis ordinarii capitulo inrefragabili, in consilio generali ait: inrefragabili
constitutione sancimus, ut ecclesiarum praelati ad corrigendum subditorum excessus, maxime clericorum et
formandos mores prudenter ac diligenter intendant, ne sanguis eorum de suis manibus requiratur. Ubi Glossa
dicit: durum verbum est illud praelatis negligentibus subditorum correctionem. Item Anacletus scribens cunctis,
ut legitur 83 distinctione capitulo nihil, ait: nihil illo pastore miserius, qui luporum gloriatur laudibus, quibus si
placere voluerit atque ab his amari delegerit, erit et hinc ovibus magna pernicies. Nullus igitur pastorum placere
lupis et gregibus ovium potest.
Item papa Nicolaus, ut legitur distinctione 43 capitulo dispensatio, ait: Dispensatio est nobis coelestis seminis
iniuncta. Ve si non sparserimus, ve si tacuerimus. Quod cum electionis vas formidet, et clamet, quanto magis
cuilibet exiguo metuendum est. Metuendum est ergo, si non leve discrimen incumbit pontificibus silvisse quod
congruit et caetera. Item Gregorius ut legitur distinctione 43 ait: sicut incauta locutio in errorem detrahit, ita
indiscretum silentium eos qui erudiri poterant in errore derelinquit. Saepe namque doctores rectores improvidi
humanam amittere gloriam formidantes loqui libere recta pertimescunt.
Cui concordat Hieronymus ut legitur distinctione 45 capitulo sed illud, dicens: sed illud non ociose
transcurrendum est, quod uno peccante ira Dei super omnem populum venit, hoc quoque accidit, quando
sacerdotes qui populo praesunt erga delinquentes benivoli videri volunt et illi verentes peccantium linguas ne
forte de eis male loquantur sacerdotalis severitatis immemores nolunt complere, quod scriptum est: peccantem
coram omnibus argue. Et infra: dum uni parcunt, universae ecclesiae moliuntur interitum, quae est ista
misericordia, quae ista bonitas, uni proficere et omnes in discrimen adducere?
Item Anacletus, ut legitur distinctione 43 capitulo scimus, ait: Scimus autem multos ob illud infestare doctores
suos ut eos perdant et placita propriae voluntatis adimpleant: non propterea tamen doctores inquantum vires
suppetunt a recta aemulatione et bona intentione recedere debent, scientes quia beati qui persecutionem patiuntur
propter iusticiam.
Item Leo papa, ut habetur 24 quaestione 3 illud sane, ait: illud sane plurimum mihi displicere significo, quod
interdictionis tuae clerici quidam esse dicuntur, qui adversariorum conveniant pravitati et vesaniae vasis
misericordiae vasa misceantur, quibus investigandis et severitate congrua cohercendis debet diligentia tua
vigilanter insistere, ut his quibus prodesse non poterit correctio, non parcat abscissio. Oportet et enim vos
evangelici meminisse mandati, quod ab ipsa veritate praecipitur, ut si vos oculus aut pes aut dextra
scandalisaverit manus, a compage corporis auferatur, quia melius sit his in seculo carere membris, quam cum
ipsis in aeterna supplicia ire. Nam superfluo extra ecclesiam positis resistimus, si ab his qui intus sunt in eis quos
decipiunt vulneramur, abiicienda prorsus pestifera haec a sacerdotali vigore patientia est, quae sibimet peccatis
aliorum parcendo non parcit.
Item Gregorius in Registro, ut legitur extra de regulis iuris capitulo quamvis, ait: non potest esse pastorum
excusatio, si lupus oves comedit, et pastor nescit. Item Cornelius, ut habetur distinctione 47 capitulo quo ad nos
pertinet: Conscientiae nostrae convenit semper dare operam, ne quis culpa nostra de ecclesia pereat.
Discipulus Plures allegasti auctoritates, ex quibus accipere nescio argumentum ad probandum, quod episcopi et
praelati debent cohercere sequaces pseudopapae haeretici. Quare da mihi vias, quibus auctoritates ad propositum
valeam applicare.
Magister Tribus propositionibus tanquam certis suppositis, satis potest conclusio suprascripta ex auctoritatibus
allegatis inferri: quarum prima est haec, quod non minus deberent episcopi et praelati corrigere haereticos sibi
subiectos, quam alios criminosos. Secunda est, quod omnes praelati et episcopi omnes sibi subditos haereticos
vel catholicos debent per se vel per alios non criminosos de veritate fidei informare, extra, de officio iudicis
423

