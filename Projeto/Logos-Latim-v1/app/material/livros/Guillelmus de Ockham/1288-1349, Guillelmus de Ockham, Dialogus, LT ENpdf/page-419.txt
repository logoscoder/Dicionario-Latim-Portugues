Si itaque episcopi et praelati publicant et divulgant solenniter per se vel per alios diffinitionem haereticalem
Papae, sunt fautores expresse pravitatis haereticae. Si etiam publicant doctrinam Papae haereticalem, cuius
contrariam veritatem tenentur credere explicite, peccant mortaliter, et sunt censendi fautores haereticae
pravitatis. Si vero publicant aliquam diffinitionem haereticalem Papae seu aliquam assertionem haereticalem,
quam absque diffinitione solenni pertinaciter tenet et asserit: et ipsi publicantes contrariam tenentur credere
explicite, peccant mortaliter, et sunt censendi fautores haereticae pravitatis.
Si vero non publicant aliquam diffintionem haereticalem Papae, sed aliquam assertionem eius haereticalem,
quam absque diffintione solenni pertinaciter tenet et asserit: et ipsi non tenentur explicite credere contrariam
veritatem, non sunt censendi fautores haereticae pravitatis, sed antea examinari debent sollicite, an ex ignorantia
vel simplicitate vel pertinacia talem assertionem praedicant et divulgant, et in hoc probantur publice praedicantes
et docentes.
Discipulus Quare qui diffinitionem Papae haereticalem publicant, sunt fautores haereticae pravitatis; et publice
praedicantes haeresim manifestam, vel docentes non sunt censendi fautores haereticae pravitatis, nec etiam
peccare mrotaliter? Magister Huius ratio assignatur talis. Sicut maior deliberatio requiritur ad iuramentum,
quam ad simplicem loquelam (et ideo gravius peccat periurus, quam qui simplici loquela mentitur) ita cum
maiori deliberatione debet Papa solenniter diffinire quam absque tali diffinitione solenniter docere vel etiam
publice praedicare, et gravius peccat, si assertionem contra fidem diffinit solenniter, quam si absque tali
diffinitione aliquid contra fidem publice praedicat vel docet. Si enim publice diffinit aliquid contra fidem,
habetur pro tenente ultimata deliberatione assertionem suam contra fidem. Sed si solummodo praedicat vel docet
contra fidem, non habetur propter hoc pro tenente ultimata deliberatione assertionem suam.
Et ideo post praedicationem publicam examinandus est, an sit paratus corrigi vel non. Si inveniatur paratus
corrigi, non est haereticus reputandus. Si autem non est paratus corrigi, pro haeretico est habendus. Sicut Papa
gravius peccat aliquid solenniter diffiniendo contra fidem, quam solummodo publice praedicando vel docendo:
sic gravius peccat qui solennem diffinitionem haereticalem Papae praedicat et divulgat, quam qui eandem
assertionem vel consimilem solum modo publice docet vel praedicat. Et ideo publicando diffinitionem
haereticalem Papae est fautor haereticae pravitatis, sed non solummodo publice praedicando.
Discipulus Quare non requiritur tanta deliberatio ad publice docendum vel praedicandum, quanta requiritur ad
aliquid solenniter diffiniendum?
Magister Actus publice praedicandi et docendi est multo communior et pluribus convenit, quam aliquid
solenniter diffinire. Sicut simpliciter loquela est actus multo communior quam iuratio. Et sicut non requitur tanta
deliberatio ad simplicem loquelam, sicut ad iuramentum (quia saepe est loquendum et raro iurandum) ita non
requiritur tanta deliberatio, cum quis publice docet et praedicat: sicut cum Papa aliquid tanquam catholicum
diffinit solenniter. Et ideo quia iste actus diffiniendi solenniter determinando aliquid tanquam catholicum
exerceri non debet, nisi deliberatio ultimata praecedat.
Et in hoc casu est error inexcusabilis: quia ad hoc consilium nullus debet accedere, nisi sit sufficienter certus,
qualiter non potest aliquis esse de falso. Et propter consimilem rationem nullus debet praedicare solenniter
diffinitionem Papae tanquam catholicam circa ea quae tangunt fidem, nisi sit certus, quod est consona veritati. Et
ideo excusabilis est, qui solenniter publicat diffinitionem haereticalem Papae tanquam catholicam. Secus est de
illis, qui non sunt praelati, ad quos solennis publicatio non spectat. Et ideo si legunt vel recitant coram aliis
multis diffinitionem haereticalem Papae, quam nesciunt esse haereticalem Papae, non sunt ex hoc ipso fautores
haereticae pravitatis reputandi.
CAP. XXXVIII
Discipulus Postquam autem discrevisti de episcopis et praelatis divulgantibus et praedicantibus solenniter
doctrinam haereticalem Papae per se vel per alios, tracta de episcopis et praelatis, qui sive publicent solenniter
doctrinam haereticalem Papae sive non sustinent et permittunt, quod doctrina Papae erronea in suis dioecesibus
et inter suos subditos publicetur et doceatur et teneatur. Nec sequaces Papae haeretici talia praesumentes
corrigunt vel castigant. Peto enim scire, an literati tales episcopos et praelatos reputant fautores haereticae
pravitatis peccare mortaliter, et qua poena sint plectendi. Dic autem primo modo de culpa eorum.
Magister Quidam dicunt quod episcopi et praelati talia sustinentes aut sciunt aut scire tenentur, quod sequentes
Papae doctrinam erroneam contra fidem tenent et docent: aut nesciunt nec scire tenentur: quia forte sequaces
Papae haeretici ita occulte et secrete procedunt, quod eorum excessus ad noticiam praelatorum pervenire non
possunt.
Item aut assertio Papae haeretici est condemnata explicite, aut tantum implicite. Si talis assertio est haeresis
implicite tantummodo condemnata, praelati sive sciant sequaces Papae docere et tenere doctrinam Papae
haereticam, sive ignorent, non sunt propter hoc, quod non corrigunt taliter tenentes et docentes, fautores
pravitatis haereticae reputandi; quemadmodum praelati et episcopi licet sciant theologos in suis dioecesibus
(circa ea quae ad fidem spectant) contraria opinari (et per consequens sciunt quod alteri tenent et docent errores)
quia non est possibile quod utraque contradictoriarum sit consona catholicae veritati: tamen non tenentur eos
corrigere, si neuter docet errorem explicite condemnatum.
419

