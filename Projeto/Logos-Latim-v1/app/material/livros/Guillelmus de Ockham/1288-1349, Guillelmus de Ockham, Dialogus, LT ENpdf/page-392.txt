Sic etiam dicunt de religiosis, quod religiosi subditi nullam constitutionem Papae scire tenentur, antequam
praelati eorum publicaverunt eam inter ipsos, haec sententia videtur posse probari.
Primo sic: si quilibet# teneretur scire constitutionem Papae post duos menses vel post sex: frustra Episcopi
tenerentur eam publicare. Sed Episcopi tenentur publicare constitutionem Papae. Ergo ante publicationem non
omnes tenentur scire constitutionem Papae. Maior videtur manifesta. Minor ostenditur sic. Non minus tenentur
Episcopi publicare constitutionem Papae quam ea quae in conciliis provincialibus singulis annis aguntur. Sed illa
debent Episcopi publicare, sicut in concilio tali decernitur, ut habetur distinctione 18 decernimus. Ergo
constitutiones Papae noviter editas publicare tenentur.
Item, non transitur ab extremo in extremum, nisi per medium. Sed Episcopi sunt medii inter Papam et suos
subiectos. Ergo non tenentur subiecti scire constitutiones Papae nisi eis per Episcopos tanquam per medium
intimentur.
Tertio sic. Nullus potest ad impossibile obligari. Sed impossibile est illiteratos intelligere constitutiones Papae:
nisi praelati exposuerint eis. Ergo non tenentur eas scire, antequam per praelatos eorum fuerint eis expositae.
Discipulus Ista sententia decreto Innocentii tertii superius allegato adversari videtur, cum dicitur: nec sit
necessarium, cum constitutio solenniter editur et publice promulgatur, ipsius notitiam singulorum auribus per
speciale mandatum vel literas inculcare. Ex quibus verbis colligitur, quod nonnulli tenentur scire constitutionem
solenniter editam et publice promulgatam, licet eorum auribus neque ab ipso, neque ab aliquo inferiori per
speciale mandatum, vel literis fuerit intimata. Et ita ad hoc, quod teneatur scire constitutionem Papae, illa
publicatio praeter primam quae fit in curia Papae requiritur.
Item, non est consuetudo Ecclesiae, quod omnes constitutiones Papae noviter editae priusquam obligent per
Episcopos dimulgentur. Ergo prima solennis dimulgatio sufficit ad hoc, quod constitutio Papae obliget universos.
Hoc etiam Glossa super dicto capitulo Innocentii tertii videtur asserere, quae dicit, quod videtur sufficere quod
per solam famam ad ipsum pervenit.
Item, praeceptum superioris non minus obligat, quam praeceptum inferioris. Ergo simpliciter dimulgatio facta
per superiorem non minus obligat quam dimulgatio facta per inferiorem. Sed dimulgatio constitutionis Papae
facta per Episcopum ligat inferiores Episcopo. Ergo non minus ligat omnes dimulgaatio facta per Papam.
Item, sicut Episcopi sunt superiores Abbatibus, Decanis, Archidiaconis et huiusmodi inferioribus praelatis, ita
Archiepiscopi sunt superiores Episcopis. Sed constititio Papae ligat Episcopos, licet ad eos per Archiepiscopos
nequaquam perveniat, extra, de postul.# capitulo primo. Ergo et constitutio Papae ligat inferiores Episcopis, licet
Episcopi non publicaverint constitutionem eandem. Hac inter alia movent me contra praedictam sententiam. Ideo
aliam sententiam libenter audirem.
Magister Sunt quidam qui Glossas de ista materia negare nolunt. Sed eas, ut affirmant, explanant de
constitutionem Papae dupliciter diffinientes, aut enim publice feruntur non solum in curia Papae, sed in universis
regionibus Christianorum Papam de aliqua determinata materia constitutionem noviter edidisse: aut talis rumor
ad omnes regiones Christianorum vel aliquas non pervenit.
Item, aut constitutio Papae nova omnes tangit, aut aliquas determinatas personas vel aliqua collegia certa. Si
itaque aliqua constitutio nova Papae in eius curia solenniter et publice promulgatur, quae omnes tangit, et
publicus rumor, aut sermo de tali constitutione ad omnes regiones Christianorum pervenit: omnes conclusiones
constitutionis huiusmodi scire tenentur, praecipue illi qui de facili per se vel per alios eam scire possunt. Ab hac
tamen regula secundum quosdam excipiuntur milites, rustici, iuniores, et mulieres, qui constitutionem talem scire
non tenentur. Et secundum quosdam vero, si eam de facili possunt scire, eam ignorare non debent: praecipue si
sit constitutio, quae bonum commune respiciat.
Huius ratio assignatur talis. Ignorantia crassa et supina et peior nullum excusat. Sed ignorantia iuris quantum
libet tangat quod per se potest de facili scire, est ignorantia crassa et supina vel peior. Ergo talis ignorantia
nullum excusat. Maior probatur auctoritate Alexandri tertii: qui, ut habetur extra, de ordinato ab eo qui
renunciavit episcopatui, capitulo 1 ait: Si ab eodem sacros ordines scienter quis acceperit, qui indignum se facit,
excusationem officii non habebit. Ubi autem non scienter, poterit, nisi crassa et supina fuerit ignorantia, discretus
pontifex dispensare.
Ex quibus colligitur, quod ignorantia crassa et supina dispensationem licitam impedit: et per consequens
ignorantia crassa et supina non excusat. Quod Glossa extra de electione capitulo innotuit, asserit manifeste
dicens: ignorantia crassa et supina vel peior non excusat. Minor, scilicet quod ignorantia iuris quantumlibet
tangeret quod potest de facili scire, est ignorantia crassa et supina vel peior, et talis ignorantia est damnabilis,
teste Augustino qui, ut habetur distinctione 37 capitulo ultimo ait: non omnis ignorans immunis est a poena. Ille
enim potest excusari a poena, qui quod disceret non invenit. Illis autem ignosci non potest, qui habentes a quo
addiscerent, operam non dederunt.
Ex quibus verbis colligitur evidenter, quod ignorantia illa, quae spectat ad ipsos, qui possunt faciliter scire,
minime excusatur, quod etiam Apostolus 2 ad Corinthos 15 aperte insinuat, cum dicit: ut etiam recitatur
distinctione 37 ut itaque, qui ignorat ignorabitur, quod Gratianus ibidem dicit intelligendum de eo, qui noluit
intelligere, ut bene ageret, ubi dicit Glossa qui ignorat et qui negligit scire, vel qui contemnit scire. Et infra: nec
etiam excusatur quis per ignorantiam, qui potest habere copiam peritorum, ff.# de iur.# et fac.# igno.# regula, vel
392

