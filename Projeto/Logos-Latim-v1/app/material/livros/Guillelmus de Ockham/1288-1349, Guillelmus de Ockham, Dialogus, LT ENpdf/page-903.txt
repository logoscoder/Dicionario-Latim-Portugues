Discipulus: Quid dicunt ad hoc quod accepisti, quod Christus non ordinavit explicite a quo
debeat eligi caput Christianorum, igitur hoc reliquit papae?
Magister: Dicitur quod quia Christus de hoc nihil ordinavit specialiter vel explicite, ideo
voluit quod quo ad hoc quibuslibet conservarentur iura sua quae ex iure gentium, quo scilicet
gentes rationabiliter utuntur, habent; et ideo quo ad hoc nullam potestatem commisit papae in
praeiudicium Romanorum.
Discipulus: Dic qualiter respondetur ad secundam allegationem inductam superius eodem
capitulo quinto.
Magister: Respondetur quod gesta sanctorum non semper ad consequentiam sunt trahenda, et
ideo saepe ex exemplis quid debeat fieri de communi lege probari non potest, licet frequenter
ex eis quid in casu valeat fieri possit ostendi. Ex hoc igitur quod beatus Petrus sibi
successorem instituit, quid papa valeat facere ex ordinatione speciali Christi probari nequit; ex
hoc tamen elici potest quid papa posset qui esset talis in omnibus qualis fuit beatus Petrus.
Hinc dicit Gratianus, ut habetur 8, q. 1, [para.] His omnibus: "Illud autem beati Petri", quod
scilicet dignitatem pontificalem tradidit beato Clementi, "ab illis valet in argumentum assumi
qui tales sibi substituunt qualem successorem beatus Petrus quaesivit".
Discipulus: Si papa habet potestatem eandem quam habuit beatus Petrus, quare non potest
sibi substituere successorem sicut beatus Petrus substituit?
Magister: Ad hoc dupliciter respondetur. Uno modo respondet glossa, ubi prius, super verbo
"beatus", ubi quaerit, "Nunquid papa adhuc posset facere sibi successorem?", et respondet
dicens "Non, quia hoc esset immutare statum ecclesiae, ut 25, q. 1, Quae ad perpetuam, et
quia statutum facit in illud tempus quo non est futurus iudex".
Discipulus: Nunquid ista responsio placet aliis?
Magister: Non, quia neutra ratio responsionis valet, ut videtur eis. Prima non, quia papa
potest immutare statum ecclesiae quo ad ea super quae habet potestatem a Christo. Sicut enim
rex potest iubere aliquid quod neque ante ipsum quisquam nec ipse unquam iusserat, 8, dist.,
Quae contra, ita etiam papa aliquid novi potest iubere et multa quae consueverant fieri ex
causa rationabili revocare. Secunda etiam ratio non placet eis, quia per illam rationem
probaretur quod nullus episcopus, etiam de licentia papae, posset sibi eligere successorem,
cuius contrarium habetur 7, q. 1, Petisti.
Discipulus: Dic aliam responsionem.
Magister: Aliter dicitur quod beatus Petrus fecit sibi successorem ex speciali revelatione vel
inspiratione Christi, vel hoc fecit de voluntate et consensu Romanorum catholicorum, qui
habebant ius eligendi.
Discipulus: Utrumque istorum, ex quo per scripturas non ostenditur, eadem facilitate
contemnitur qua probatur.
Magister: Ad hoc respondetur quod illud quod in scripturis nec explicite nec implicite
reperitur, nec etiam patenti ratione convincitur, eadem facilitate contemnitur quo probatur; sed
903

