Discipulus Nunquid ille qui esset iudex Papae haeretici, potest absque manifesta probatione in iudicio Papam
haereticum detinere: vel aliter circa diffinitivam coartare.
Magister Respondetur quod tanta et talis posset fieri iudici fides extra iudicium de perfidia Papae haeretici et de
imminente per eum periculo: quod iudex ante sententiam iudicialiter captam posset Papam haereticum detinere.
Quod probatur sic. Aeque vel magis potest iudex detinere illum, de quo est facta sibi fides extra iudicium, qui
maiori et periculosiori et perniciosiori crimine alligatur, quam alium de maiori solum suspectum. Quia fides de
maiori crimine magis debet movere iudicem ad detinendum criminosum quam sola suspitio de minori. Sed iudex
potest detinere illum qui de minori crimine et minus periculosiori, quam sit crimen haeresis, est ei suspectus.
Ergo multo magis potest detinere Papam haereticum, de quo est sibi facta fides certa extra iudicium, quod est
haereticus, quod intendit fideles avertere a fide orthodoxa.
Maior probatur auctoritate Alexandri tertii, qui (ut habetur extra, de deposito capitulo 1) mandavit, ut furem
suspectum iudices vel legati sub quaestione ad rationem ponerent, etiam si oporteret vinculis alligatum, donec
reddere compelleretur pecuniam. Ubi dicit Glossa super verbo quaestione: Nota quod suspecti torquendi sunt et
in vinculis detinendi. Ex quibus verbis patet, quod Alexander loquitur in casu, in quo non fuit convictus, sed
suspectus tantummodo. Et ita suspecti solummodo possunt in vinculis detineri.
Item ex c.# Caroli Imperatoris, ut distinctione 19 capitulo in memoriam, sic habetur: si vero (quod non decet)
quilibet sive sit praesbyter sive diaconus aliquam perturbationem machinando, et nostro ministerio insidiando
redarguatur falsam ab Apostolica sede detulisse epistolam, vel aliud quod inde non venerit salva fide et integra
apud Apostolicum humilitate, penes ipsum sit potestas, ut eum in carcerem aut in aliam detrudat custodiam:
usque quo per episcopum vel per idoneos suae partis legatos apostolicam interpellet sublimitatem, ut potissimum
sua sancta legatione dignetur discernere, et quid de talibus Romana lex statuit diffinire.
Ex quibus verbis datur intelligi, quod ante sententiam, et antequam sit certum, aliquem esse falsarium, licite in
carcere detinetur. Quod Glossa super verbo carcerem, aperte insinuat dicens: si certum eum falsarium, deponitur
50 distinctione si episcopus, extra, de crimine falsi, ad falsariorum. Sed ubi dubium est, fit, quod hic dicitur, in
casu qui tantum sunt suspecti licite detinentur. Quod etiam extra, de rescriptis, ex literis, innuitur manifeste. Et
hoc obtinuit consuetudo iudicum fidelium ecclesiasticorum et secularium. Igitur multo fortius si Papa est
haereticus: et suo iudici facta est fides de eius perfidia, etiam extra iudicium licebit eidem iudici praecipere (si
periculum viderit imminere) Papam haereticum etiam in vinculis detineri.
Discipulus Contra hoc duae occurrunt instantiae. Prima est, quod aliter tractandus est Papa (quamvis efficiatur
haereticus) quam alii in ecclesiastica dignitate constituti. Ergo licet aliquando criminosi crimine haeresis irretiti
valeant detineri: tamen Papa est nullatenus detinendus. Secunda est instantia, quod licet Papa efficitur haereticus,
tamen antequam degradetur, et traditus fuerit curiae seculari, gaudet privilegio clericali. Et per consequens
absque excommunicationis vinculo nullus eum detinere valebit.
Magister Istae instantiae frivolae reputantur. Unde ad primam dicitur, quod quia Papa (si efficiatur haereticus)
ipso facto tam iure divino quam iure humano est omni dignitate et auctoritate privatus: et nullo gaudet privilegio
ultra alios episcopos effectos haereticos: imo videtur, quod si non sit alius Papa, quando Papa est haereticus, non
potest recursus haberi ad Papam verum: quando autem Papa manente catholico, si alii episcopi efficiantur
haeretici, potest haberi recursus ad Papam verum: oportet in hoc casu speciali aliquid observare circa Papam
haereticum, ut scilicet contra eum strictius et rigidius, quam contra episcopos, quando Papa est catholicus per
inferiores iudices procedatur. Quia tunc non possunt habere recursum ad Papam verum. Si vero Papa labente in
haeresim manifestam electores alium Papam novum elegerint catholicum, videtur eodem modo procedendum per
iudices inferiores Papa circa Papam haereticum et circa alios episcopos haeretica labe respersos: nisi Papa
haereticus maiori uteretur potentia temporali. Tunc enim animosius et efficacius esset procedendum contra
ipsum. Quia ubi instat maius periculum, ibi est fortius et plenius consulendum.
Ad secundam instantiam respondetur, quod licet Papa haereticus non careret omni privilegio clericali, non
propter hoc tamen iudex eius vel alius auctoritate iudicis detinens ipsum sententiam excommunicationis
incurreret: quia licet iudici et aliis auctoritate eius violenter clericos detinere, extra de sententia
excommunicationis, ut famae.
Discipulus Illa decretalis non loquitur, nisi de laicis, qui auctoritate praelatorum possunt capere clericos
violenter. Ergo saltem nullus laicus sive sit rex sive princeps, vel alius valet capere Papam haereticum absque
sententia excommunicationis.
Magister Respondetur quod hoc generale est, quod omnis superior habens iurisdictionem coactivam potest
subditum detinere et capere absque sententia excommunicationis. Et ideo quia reputant se sufficienter probare,
quod in casu laici habent iurisdictionem coactivam super Papam haereticum: de qua probatione visum est libro 6
ideo dicunt, quod in casu possunt laici etiam absque auctoritate clericorum violenter Papam haereticum detinere
et in vinculis custodire. Cum vero dicis, quod decretalis allegata non loquitur, nisi de laicis, qui auctoritate
superiorum possunt absque excommunicationis sententia clericos detinere, respondetur quod in illa decretali
unus solummodo casus excipitur, in quo licet laicis in clericos manus iniicere violentas. Cum quo stat, quod
multi alii casus excipiantur. Et ita potest aliquis laicus in casu in Papam haereticum absque excommunicationis
causa vel sententia manus iniicere violentas.
385

