ut refertur, promovet et exaltat, igitur est haereticus censendus. Maior est manifesta. Minor in facto consistit, et
ideo per legitima documenta est probanda. Ex dictis aperte colligitur, quod duo promittebantur probanda in
principio istius capituli: quod scilicet assertor haeresis antedictae possit converti ad catholicam veritatem: tamen
nullo modo poterit excusari, quin fuerit haereticus.
<!--[if !supportEmptyParas]--> <!--[endif]-->
TERTIO principaliter est dicendum, quale revocationem ipsum oportet facere: si velit inter catholicos reputari,
qui scilicet declaret ipsum non esse haereticum: licet per nullam revocationem poterit declarare se non fuisse
haereticum. Ad cuius evidentiam est sciendum, quod errantes PRIMO modo, SECUNDO et TERTIO, de quibus
dictum est in tertio notabili, ad hoc quod debeant catholici reputari, necesse est quod simpliciter et absolute sine
omni conditione (sicut dictum est in quinto notabili) revocent suum errorem, et fateantur se errasse. Errantes
autem QUARTO modo, de quo dictum est in quinto notabili suprascripto, si cognoverint se errasse primam
revocationem absque omni conditione ad hoc, quod pro catholicis habeantur satisfacere restringuntur. Si autem
aliquis erraverit quarto modo, non tenetur aliquid revocare proprie loquendo: sicut ante dictum est in sexto
notabili: sed sufficit sibi facere protestationem, nisi per alia verba eius, aut opera possit de pertinaci animositate
convinci.
<!--[if !supportEmptyParas]--> <!--[endif]-->
Ex istis duo liquide constant. PRIMUM est, quod omnes haeretici, sive scientes sint haeretici, sive nescientes
haeretici (de quorum differentia dictum est in tertio notabili suprascripto) et omnes catholici, qui sciunt se ex
ignorantia vel ex simplicitate contra fidem errasse: ad hoc quod pro catholicis habeantur, tenentur errorem suum
pure et absolute et simpliciter sine omni conditione, notificatione, et palliatione revocare, et se errasse confiteri.
SECUNDUM est, quod catholicus errans ex sola simplicitate non tenetur aliquem errorem revocare, sed si nihil
habetur contra ipsum, nisi quod talem errorem tenuit absque omni pertinacia opinando, antequam sibi constiterit
quod erravit: sufficit quod protestetur se ex intentione nihil dixisse: etiam quod paratus est revocare, si
cognoverit se errasse.
<!--[if !supportEmptyParas]--> <!--[endif]-->
PRIMUM istorum auctoritate, exemplis, et ratione probatur, auctoritate quidem: PRIMO Leonis Papae prima
quaestione septimo capitulo saluberrimum, evidenter ostenditur. Ait enim: Saluberrimum, et spiritualis
medicinae utilitate plenissimum est, ut sive presbyteri, sive diaconi, sive subdiaconi, aut cuiuscunque ordinis
clerici, qui se videri correctos volunt, atque ad fidem catholicam, quam quidem amiserant, rursum reverti
ambiunt, prius errores suos, et ipsos auctores erroris a se damnatos sine ambiguitate fateantur, et sensibus pravis
etiam peremptis, nulla desperandi supersit occasio, nec ullum membrum talium possit societate violentari: cum
per omnia professio propria coeperit illis obviare. Ex quibus evidenter colligitur, quod omnes errantes contra
fidem, qui volunt videri correcti, suos errores revocare tenentur. Sed dices forte, ex hac auctoritate videtur posse
inferri, quod qualitercunque errantes teneantur errorem suum revocare, si voluerint videri correcti: cuius tamen
oppositum assumitur in secundo, quod sequitur ex dictis.
<!--[if !supportEmptyParas]--> <!--[endif]-->
Ad hoc est facile respondere: quod errantes primo modo, secundo, tertio et quarto, si errasse cognoverint,
tenentur velle videri correcti, et ideo pure et sine omni conditione suos errores revocare tenentur. Errantes autem
quarto modo, si se errasse nequaquam cognoverunt, non tenentur de hoc velle videri correcti pro tunc: sed nec
tenentur tunc scire se errasse. Ad praedictam conclusionem est concilium Martini Papae: in quo, ut legitur prima
quaestione septimo capitulo: si quis episcopus vel alicuius episcopi presbyter aut diaconus vel accolitus
opinionem offenderit: et ob hanc causam fuerit excommunicatus, nullus episcopus in communione eum recipiat,
nisi prius in communi concilio, porrecto fidei suae libello, satisfaciat omnibus, ita liberam suam teneat
purgationem, hoc idem et de fidelibus laicis sit decretum, si in aliqua haeresis opinione fuerint nodati. Ex quibus
verbis datur intelligi: quod omnes errantes contra fidem, qui errores suos revocare tenentur, pure suam debent
confiteri fidem, et per consequens pure et absque conditione suos errores revocare. Hoc etiam ex decreto Papae
Lucii, quod ponitur extra, de haereticis, ad abolendam, potest intelligi, vel colligi evidenter.
<!--[if !supportEmptyParas]--> <!--[endif]-->
Verum quia auctoritates praedictae, et alia de ista materia, ad intellectum perversum possunt trahi, sunt duo
notanda. Quorum PRIMUM est, quod in auctoritatibus praedictis quaedam ponuntur, quae sunt de iure humano
et positivo. Aliquid autem continent, quod est de iure divino, quod omnes summi Pontifices, et omnia generalia
concilia mutare non possunt. Asserunt autem auctoritates praefatae, quod errantes contra fidem errorem suum
revocare pure tenentur, quod verum est secundum legem divinam, quantum ad simplicitatem revocationis,
praesertim si aliqui scandalizati fuerint de errore, debent enim errorem dimittere, et propter scandalum eruendum
fateri se errasse, et veritatem catholicam fateri, iuxta illud Matthaei decimo. Omnis igitur qui confitetur me
coram hominibus: confitebor et ego eum coram Patre meo qui in coelis est, et ad Romanos 4 corde creditur ad
iustitiam, ore autem fit confessio ad salutem. Quod autem secundum concilium Martini Papae errantes debeant
libellum fidei suae in concilio communi porrigere: et secundum Lucium Papam, haeretici debent suam haeresim
abiurare: et ex iure humano et ex iure positivo (quod ex causa iusta instituitur) potest ex rationabili causa mutari.
<!--[if !supportEmptyParas]--> <!--[endif]-->
510

