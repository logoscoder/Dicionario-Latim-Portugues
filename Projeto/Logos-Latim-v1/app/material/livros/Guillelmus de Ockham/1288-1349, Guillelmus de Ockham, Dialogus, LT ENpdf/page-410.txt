scilicet consiliis, persuasionibus, et reprobationibus haeresis quam intendit a peccato quod proponit convertendo
et a diffinitione haeretica retrahendo, etiam si oportet cum perturbatione et indignatione Papae.
Discipulus Secundum ista si Papa publice requireret Cardinales vel alios super assertione haereticali, quam
diffinit solenniter sive determinare intendit, ipsi publice deberent reprehendere et corripere de intentione sua
perversa. Quod tamen auctoritate Innocentii tertii, quae ponitur extra de haereticis capitulo cum ex iniuncto,
repugnare videtur. Ait enim: Nec quisquam suae praesumptionis audaciam illo defendat exemplo, quo asina
legitur reprehendisse prophetam, vel quod dominus ait; quis ex vobis arguet me de peccato? Cum aliud sit
fratrem in se peccantem occulte corripere, quod quisque tenetur efficere secundum regulam evangelicam. In quo
casu sane potest intelligi quod Balaam fuit correptus ab asina et aliud est delinquentem corripere manifeste: quod
utique nulli licet secundum evangelicam veritatem. Nam qui etiam dicit fratri suo, fatue: reus est gehennae ignis.
Ex quibus verbis colligitur, quod nulli subdito licet manifeste et publice corripere vel reprehendere superiorem
suum praelatum: licet in occulto licite possit eum corripere. Quare Cardinales et alii publice requisiti a Papa
volente assertionem haereticalem solenniter diffinire, non debent ei publice contraire, nec corripere manifeste.
His etiam Glossa super verbo quicunque, concordare videtur, cum dicit: ad hanc correctionem quilibet tenetur
secundum quod hic dicit. Et hoc intellige de occulta correctione sive reprehensione, articulo 23 quaestione 5 non
putes: sed manifeste corripere pertinet ad praelatos vel ad eos qui habent potestatem aliquam in aliquos 23
quaestione 2 capitulo duo ista et capitulo forte.
Pater enim potest filium corripere: et praelatus subditum et manifeste et occulte. Unde Apostolus: argue, obsecra,
increpa, et 45 distinctione capitulo 18 quaestione 1 qui autem. Sed filius non potest publice reprehendere sive
corripere patrem, nec subditus praelatum, ut hic sequitur in litera. Et 21 distinctione nolite, erubescit enim lex
filios castigaturos parentes, in authenticis de nuptiis, si vero expectet, versus finem. Et haec est canonica
correctio secundum evangelicam veritatem ait. Occulta ad omnes, manifesta ad praelatos vel ad alios aliquam
potestatem habentes pertineat. Ex quibus videtur, quod Papa a nullo debet manifeste et publice corripi seu
reprehendi.
Magister Ad ista respondetur dupliciter. Uno modo, quod Innocentius et Glossa loquuntur de reprehensione seu
correctione coactiva vel punitiva. Ista enim solummodo pertinet ad praelatos vel alios potestatem habentes: non
autem loquuntur de quacunque manifesta et publica correctione seu reprehensione. Constat enim, quod qui
aliquem in iudicio accusat de crimine vel etiam in iudicio de crimine ipsum denuntiat, aliquomodo ipsum publice
et manifeste reprehendit sibi crimen publice imponendo, et de eo fieri iustitiam postulando: et ita reprehendit
eum et corripit. Manifestum autem est, quod annunciatio, accusatio et denunciatio in iudicio ad alios spectat,
quam ad praelatos eorum qui corripiuntur et reprehenduntur.
Et ita aliqua correctio et reprehensio manifesta et publica spectat ad alios quam ad praelatos. Sed correctio et
reprehensio coactiva pertinet solummodo ad praelatos, vel ad alios in alios potestatem habentes. Et ideo quamvis
Cardinales vel alii requisiti a Papa super aliqua assertione haeretica diffinienda antequam constiterit, quod Papa
in suo proposito est pertinax, ipsum non debeant reprehendere seu corripere coactive vel aliqualiter puniendo.
Debent tamen de necessitate salutis assertionem suam haereticalem reprobare, et ipsi efficaciter suadere, ne
aliquo modo talem assertionem haereticam diffinire praesumat.
Aliter respondetur, quod praedictae responsioni non obviat: quia Innocentius et Glossa loquuntur in aliis
criminibus, quam in crimine haereticae pravitatis, quia subditi praelatum suum ubi eum voluerunt in iudicio
accusare, vel rite denunciare de crimine alio, quam de crimine haeresis, reprehendere seu corrigere manifeste
non debent, quamvis possunt eum reprehendere in occulto. De crimine autem haeresis possunt et debent
praelatum suum reprehendere et corripere manifeste, etiam extra iudicium, si crimen eius publicum et
manifestum extiterit.
Quod patet per exemplum de beato Paulo, qui beatum Petrum in publico reprehendit, sicut libro 5 capitulo 2
probatum extitit. Quod etiam expresse Clemens, ut legitur 2 quaestione 7 capitulo sacerdotes, asserere videtur
aperte, cum dicit: sacerdotes et alii Ecclesiae ministri omnesque plebes Episcopos suos diligere debent; et eorum
praeceptis obedire; etiam si ipsi aliter (quod absit) agant, quam debeant, nisi in fide erraverint. Cui Eusebius
Papa eisdem causa et quaestione capitulo oves, videtur concordare, cum dicit: oves quae suo pastori commissae
sunt, eum nec reprehendere nisi a fide exorbitaverit, nec ullatenus accusare possunt. Ex quibus verbis colligitur
manifeste, quod si Papa a fide erraverit, licet cardinalibus et aliis ipsum corrigere et arguere et reprehendere
manifeste. Et ita verba Innocentii et Glossae superius allegata non debent intelligi, cum praelati crimine
haereticae pravitatis sunt infecti.
Discipulus Prosecuti sumus unam probationem, qua patet, quod tacens quando potest prohibere diffinitionem
haereticalem Papae est fautor pravitatis haereticae. Nunc alias allegationes, si tibi occurrunt, adducas.
Magister Non minus peccat, nec minus est fautor haereticae pravitatis ille, qui tacet, cum potest prohibere
diffinitionem haereticalem Papae, quam ille est fautor iniectionis manuum violentae, qui talem violentiam
prohibere potest et non facit. Sed qui potest prohibere talem violentiam et non prohibet est fautor iniectionis et
eandem poenam incurrit cum illo. Ergo qui tacet cum potest prohibere contradicendo, reclamando vel
reprobando diffinitionem haereticalem Papae, est fautor haereticae pravitatis: quia est fautor haereticalis
diffinitionis seu declarationis Papae.
410

