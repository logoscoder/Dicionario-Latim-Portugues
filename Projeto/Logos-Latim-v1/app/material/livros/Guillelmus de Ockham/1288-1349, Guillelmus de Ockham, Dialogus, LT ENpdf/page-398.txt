aliquis damnabiliter cito credere, quia statim credit, quando aliquid sive bonum sive malum narratur de alio.
Nam et David, ut legitur 2 Reg.# 3 ut audivit, Ioab interfecisse Abner, credidit, nec tamen in hoc peccavit. Sed
qui credit cito malum de proximo, levis corde est et si malum quod cito credit de proximo est peccatum mortale,
credendo cito mortaliter peccat. Est ergo videndum, quis credit cito malum de proximo, et quis non credit cito.
Dicitur igitur quod aliquis potest credere malum de aliquo dupliciter. Quia vel credit malum de aliquo, quod
ipsemet percipit de ipso, vel solummodo ex relatione seu narratione aliorum. Si autem aliquis credit malum de
aliquo ex aliquo, quod ipsemet percipit de ipso, hoc potest esse dupliciter aut illud potest fieri bene et male, aut
tantummodo male.
Si potest fieri bene et male: ergo ut communiter illud non fit, nisi male (licet in casu singulari et speciali et raro
posset fieri bene.) Aut frequenter fit bene et frequenter fit male. Sicut frequenter homines cum mulieribus bona
intentione loquuntur: Saepe etiam bona intentione visitant eas, et dant munera ipsis, ac diversa solacia habent
cum eis: et saepe cum eis mala intentione talia fiunt.
Si in hoc casu vel consimili aliquis credat peccatum mortale de alio, peccat mortaliter, quod est iudicium
temerarium contra charitatem, quam habere debet ad proximum, quia illa quae possunt fieri bene et male, in
meliorem partem interpretari debemus, sicut dicit Beda, ut habetur extra de regulis iuris, estote.
Si autem illud, ex quo quis credit malum de alio, est tale quod ut communiter fit male: raro autem vel nunquam
fit bene, licet posset fieri bene, sic non peccat quis suspicando malum de alio peccat tamen firmiter credendo
malum de ipso. Et multo magis peccat credendo malum gravius, quam sit illud, quod videt de alio: maxime si
illud malum, quod credit de alio, est aliquod enorme excedens peccata, quae ab hominibus communiter fiunt.
Sicut si quis videns aliquem multum iratum contra alium, crederet quod ille iratus intenderet eundem occidere,
multo magis peccaret, quam solummodo credendo iram, quam videt esse peccatum mortale. Et tamen credendo
ipsum ex hoc solo, quod irascitur, peccare mortaliter (si iratus ultra non procedat) peccat mortaliter.
Potest enim quis irasci multum et interesse contra alium zelo iustitiae et intentione bona absque peccato mortali,
et quandoque venialiter solum. Veruntamen suspicando vel dubitando talem iram esse peccatum mortale in ipso
non est peccatum mortale. Si etiam ex illis quae habent aliquam speciem mali, quae tamen possunt in casu fieri
absque peccato mortali, quis credat aliud peccatum grave committere, peccat graviter.
Et de hoc videtur poni exemplum 34 distinctione capitulo 1 ubi Nicolaus Papa scribens Aldino Archiepiscopo de
immoderata familiaritate, quam habuit quidam Episcopus cum filia sua, noluit credere, quod idem Episcopus
carnaliter peccaverat cum filia sua eadem, licet illa immoderata familiaritas habuit speciem mali, sed vult propter
scandalum, quod eandem familiaritatem dimittat, scribens in haec verba: Nicolaus, et caetera relatum est
apostolatui nostro de hoc Episcopo, quod cum quadam filia sua immoderatam tenuit familiaritatem. Et ob illud
mala fama orta sit ei: pro quare a sanctitate tua caeterisque coepiscopis tuis ammonitus correctusque est: sed
nullatenus emendatus.
Quae res in hoc maxime displicet, et magis ac magis de se reddit opinionem deteriorem, quo beatitudini tuae et
coepiscoporum tuorum rationibus non obedit, et per inobedientiam in culpam prothoplausti relabitur. Oportet
igitur fraternitatem tuam synodale cum Episcopis et suffraganeis tuis convocare consilium, et salutaribus eloquiis
Episcopum convenire, atque illi pastorali auctoritate praecipere, quatenus ab omnium bestiarum vel volucrum
venatione penitus alienus existat, atque ab immoderata filiae suae familiaritate se omnino cohibeat.
Quod si parere contempserit, et tam pro venationis inclinatione quam pro immoderata filiae suae conversatione
vitanda vobis ammonentibus obedire distulerit, a vestro collegio excommunicatus abscedat. Quod si in hoc
contumax apparuerit, a ministerio cessare debebit. Ex his verbis colligitur, quod Episcopus immoderatam
familiaritatem habuit cum filia sua. Et qualis fuit illa immoderata familiaritas, Glossa super verbo fama exprimit
dicens: coram omnibus eam deosculabatur et ponebat manum in gremio eius. Quod spem mali videtur habere,
quia ut communiter osculum mulieris nimium iteratum et positio manus in gremium sive sinum ex immundo
corde procedit, et cor impudicum praetendit, et tamen ex tali specie mali noluit nihilominus Nicolaus Papa non
solum credere, sed nec etiam suspicari, quod idem Episcopus in lapsum carnis inciderit, et etiam noluit quod ei
indiceretur purgatio, non obstante male fama ex hoc orta de ipso, testante Glossa, quae ibidem ait: non quod
aliquid in ipso aestimaretur propter foedus naturale, sed quia coram omnibus eam nimis osculabatur et ponebat
manum in gremium eius, et ideo non fuit ei indicta purgatio.
Discipulus Quare non fuit ei indicta purgatio, ex quo extitit diffamatus, teste Nicolao, qui in verbis praemissis
dicit, ob illud mala fama orta est ei?
Magister Respondetur, quod purgatio non debet diffamato indici, nisi quando de crimine diffamatur. Iste autem
Episcopus de crimine, puta de lapsu criminis, minime extitit diffamatus: sed erat tantummodo diffamatus de
immoderata familiaritate filiae suae, quae quamvis fuerit immoderata, et ut communiter immoderata familiaritas
mulieris sit cum peccato mortali: tamen talis immoderatio potest carere peccato mortali: quia non omnis
immoderatio est peccatum mortale. Ideo iste Episcopus non fuit de crimine diffamatus. Quare sibi non debuit
indici purgatio: sed debuit ammoneri, quia etiam de venialibus ammonitio fieri potest.
Discipulus Unde accidit, quod aliquis credit malum de alio, ex illo quod frequenter fit bene et male, et ex illo
quod habet spem mali et frequenter fit male, et nunquam vel raro bene.
398

