Et sic laborant ignorantia damnabili affectata, videlicet aut crassa aut supina damnabiliter sunt credentes
haeretici et excommunicationis sententia sunt ligati. Si autem laborant ignorantia probabili aut invincibili, quae
non est damnabilis, sunt aliquo modo credentes, sed non damnabiliter censendi credentes. Nec sunt de numero
illorum credentium qui extra de haereticis capitulo excommunicamus, primo, excommunicationis sententia
innodantur.
Discipulus Dic quomodo fautores haereticae pravitatis a credentibus distinguuntur.
Magister Fautores haereticae pravitatis sunt censendi credentes haereticorum erroribus, de quibus legitur extra
de haereticis capitulo excommunicamus. Secundi sunt credentes haereticis, de quibus etiam fit mentio extra de
haereticis capitulo excommunicamus, primo, quia fautores haereticae pravitatis et pravitatem haereticam reputant
catholicam veritatem, et ipsos auctores reputant catholicos vel saltem recte tenentes.
Discipulus Dic de fautoribus tam haereticorum quam haereticae pravitatis quomodo a credentibus distinguuntur.
Magister Respondetur ad hoc, sicut dictum est de fautoribus haereticae pravitatis.
CAP. XXVIII
Discipulus Iuxta distinctionem praedictam de fautoribus haereticorum et haereticae pravitatis, de omnibus
interrogabo diversa. Incipiam autem primo a fautoribus haereticae pravitatis iudicandis.
Magister Omnes modos favendi haereticae pravitati non est facile numerare. Et ideo videtur difficile dare
regulam generalem, qua de omnibus cognoscitur an faveant vel non faveant haereticae pravitati.
Discipulus Dic aliquos modos favendi haereticae pravitati, ex quibus alii faciliter agnoscantur.
Magister Quamvis favere haereticae pravitati aliquomodo distinguatur a credere haereticae pravitati, quia favor
videtur actum exteriorem respicere; credere autem actum interiorem: tamen in omnibus modis exterioribus
quibus aliquis ostendit aut declarat se credere haereticorum erroribus, eisdem modis videtur favere eisdem
erroribus. Et ideo quicunque dicit se erroribus adhaerere, aut laudat eos tanquam catholicos, vel divulgat
tanquam consonantes veritati, vel legit, docet aut praedicat tanquam tenendo, vel scribit animo adhaerendi, vel
suadet, praecipit, consulit, aut quovis modo inducit alios ad tenendum eos, videtur haereticae pravitati adhaerere.
Qui etiam quoquomodo prosequitur impugnantes errores eosdem, aut propter impugnationem huiusmodi
quomodolibet adversatur vel etiam infestat docentes, tenentes, et praedicantes contrariam veritatem, fautor
pravitatis haereticae est tenendus.
Discipulus Sunt aliqui modi speciales, quibus sit quis dicendus fautor pravitatis haereticae a Papa haeretico si
essent haeretici ad invicem?
Magister Difficile vel fere impossibile est secundum quosdam, quod aliquis faveat aliquo modo errori Papae,
quin possit eodem modo favere errori alterius, quamvis si Papa esset haereticus de facto aliquibus modis, aliqui
faverent erroribus eius, qui non faverent de facto erroribus aliorum.
Discipulus Qui sunt isti modi?
Magister Unus modus est consentiendo affirmationi diffinitioni erroneae Papae haeretici contra fidem. Si enim
Papa esset haereticus et contra fidem aliquid diffiniret: quicunque diffinitioni suae erroneae consentiret, esset
fautor haereticae pravitatis. Quicunque etiam consuleret vel induceret, aut hortaretur eum ad diffiniendum
aliquid contra fidem esset fautor haereticae pravitatis. Quicunque etiam solenniter in scholis diffinitionem suam
haereticalem legeret, et tanquam tenendam, vel super ipsam non approbando, vel approbando, Glossas,
apparatus, literam, vel scripta quaecunque componeret, esset fautor haereticae pravitatis.
Quicunque etiam (cum posset convenienter) eandem diffinitionem haereticalem minime impugnaret, esset inter
fautores pravitatis haereticae numerandus, qui etiam impugnantes, detestantes et reprobantes diffinitionem
praedictam propter hoc quomodolibet infestaret, diffamaret, reprobaret, vitaret vel vitandos aut quocunque modo
molestandos putaret, non esset a fautoria pravitatis haereticae alienus.
Qui etiam scripturas catholicas contrarias praedictae diffinitioni, eo quod contrariae essent eidem, teneri, legi,
praedicari vel doceri, praesumeret prohibere, inter fautores pravitatis haereticae esset non immerito
computandus. Qui iuraret vel promitteret, quoquomodo diffinitionem talem Papae se esse in perpetuum
servaturum, esset fautor haereticae pravitatis. Qui etiam catholicas scripturas ad reprobandum diffinitionem
haereticalem Papae positas in detestationem earum combureret tanquam erroneas, aut aliquod circa eas lubricum
exerceret, a fautoria pravitatis haereticae nequaquam esset immunis. Qui etiam in favorem Papae haeretici novos
errores confingeret, quemadmodum Sergiani in favorem Sergii Papae Episcopi secundum multos finxerunt
errores, dicentes Papa non posse damnari, sicut in quodam antiquissimo opere edito contra Sergianos legi, esset
inter fautores pravitatis haereticae numerandus.
CAP. XXIX
Discipulus Quoniam iuxta canonicas sanctiones ad cautelam futurum est aliquid faciendum: quia ut leges
imperiales insinuant, et recta ratio dictat, providere quis debet, quod contingi potest. Unde et viri prudentes et
providi et discreti pacis in tempore munitiones parant, fortes aedificant, civitates fabricant, divitias congregant, et
thesauros, propinquos et amicos confoederant, ut si eis rabies bellorum ingereret, hostilis aggressio facilius
reprimatur.
Idcirco quamvis his temporibus a Papa catholico fides catholica defendatur virilius, et haeretica pravitas
animosius expurgetur, quia tamen potest contingere, ut si nostris diebus vel futuris Papa surgat haereticus,
405

