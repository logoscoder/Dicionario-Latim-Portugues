naturali tertio modo dicto vel secundo modo habuerit ius condendi leges, illam tamen
potestatem transtulit in imperatorem, et ita fuit in potestate eius transferre in aliquem vel
aliquos ius eligendi imperatorem.) Similiter si illi quibus est aliquis praeficiendus sunt in
huiusmodi subiecti alicui superiori, ille superior potest ordinare quod illi non habeant ius
eligendi, licet haberent ius eligendi ex iure nature illo modo dicto, si scilicet nec per ipsos nec
per superiorem esset contrarium ordinatum.
Et ita videtur istis quod propositio praeaccepta est evidens reputanda. Sed summus pontifex
est specialiter quodammodo praeficiendus Romanis, quia non habent episcopum alium. Ergo
ipsi ex iure natura illo modo dicto, scilicet ex iure naturali ex suppositione (ex hoc scilicet
supposito quod debent habere episcopum), habent ius eligendi ipsum, nisi per ipsos Romanos,
vel alium superiorem Romanis qui habeat in huiusmodi potestatem, contrarium statuatur vel
ordinetur. Ipsi enim Romani poterunt cedere iuri suo et transferre ius eligendi summum
pontificem in alium; poterant etiam transferre in alium ius instituendi electores summi
pontificis. Superior etiam Romanis qui in huiusmodi habuerit potestatem poterat concedere
ius eligendi aliis quam Romanis. Sed ille superior fuit Christus, et non papa. Et ideo Christus,
et non papa, poterat privare Romanos iure eligendi summum pontificem. Sed Christus non
privavit Romanos iure eligendi episcopum suum. Quando enim Christus praefecit beatum
Petrum omnibus Christianis, dans sibi potestatem ut ubi vellet sedem eligeret ita ut ibi esset
quodammodo proprius illorum episcopus, non privavit illos iure illo, quod omnibus competit
quibus est aliqua praeficienda potestas, sive secularis sive ecclesiastica (nisi per illos quibus
est praeficienda potestas secularis sive ecclesiastica, vel per superiorem, contrarium
ordinetur). Ergo, cum beatus Petrus elegerit sedem Romae, sequitur quod Romani habent ius
eligendi successorem beati Petri, qui eis scilicet praeficiendus est in spiritualibus. Et ita
Romani ex iure divino, extendendo ius divinum ad quodcunque ius naturale, habent ius
eligendi summum pontificem.
Discipulus: Videtur quod secundum istam opinionem melius diceretur quod ex iure gentium
Romani habent ius eligendi suum episcopum, quia hoc est de iure gentium quod omnes
quibus est aliquis praeficiendus habeant ius eligendi praeficiendum, nisi cedant iuri suo vel
superior eis ordinet contrarium.
Magister: Quamvis multa quae spectant ad ius gentium sint iura naturalia tertio modo sumpto
iure naturali, tamen secundum istam opinionem magis proprie dicitur quod Romani habent ius
eligendi episcopum suum ex iure divino, sive ex iure naturali tertio modo dicto, quam ex iure
gentium, pro eo quod ad ius gentium non spectat habere episcopum catholicum, sed hoc
spectat ad ius divinum. Praeficiendum etiam eligi ab illis quibus est praeficiendus, licet
spectet ad ius gentium, spectat nihilominus ad ius divinum, pro eo quod concludi potest ex
illis quae in scripturis sacris habentur, una cum aliis. Et ita illa duo supposita ex quibus
colligitur quod Romani habent ius eligendi episcopum suum spectant ad ius divinum, quamvis
diversimode; unum autem solum spectat ad ius gentium. Et propter hoc magis proprie dicitur
quod Romani habent ius eligendi episcopum suum ex iure divino, sive ex iure naturali tertio
modo dicto, quam ex iure gentium.
Isti tamen, quia de verbis non curant contendere, dicunt quod sufficit eis quod Romani habent
ius eligendi episcopum suum ex hoc ipso, quod debent habere episcopum, et quod illi quibus
est aliquis praeficiendus ab illis eligi debet, nisi cedant iuri suo vel per superiorem contrarium
ordinetur. Utrum autem debeat dici proprie loquendo quod Romani habent ius eligendi ex iure
divino, vel ex iure naturali tertio modo dicto, vel ex iure gentium, vel simul ex iure divino et
iure gentium, magnam vim non faciunt. Apparet tamen nonnullis quod proprie dicitur quod
901

