Et ex hoc potest tertia ratio formari, homo debet esse velox ad audiendum illa quae scire potest esse utilia sibi et
toti communitati, sed scire papam esse haereticum (quando est haereticus) potest esse utile cuilibet fideli et toti
communitati fidelium: quia per hoc facilius et melius eius malitiae resisterent, ergo quilibet debet libenter audire
volentes errores et perfidiam papae haeretici publicare. Quarta ratio est haec. Illa debet homo catholicus libenter
audire, quae debet velle scire, illa autem quae cavenda sunt, debet catholicus velle scire, quia cavenda nisi
sciantur caveri non possunt, non tantum autem debet catholicus cavere peccatum in se: sed etiam debet quantum
in se est cavere pericula, quae communitati vel fidei imminere dicuntur, si autem papa infectus fuerit haeretica
pravitate: periculum imminet fidei orthodoxae, et per consequens offerentes se ad prodendum et ad monstrandum
perfidiam papae haeretici, debent libenter audiri.
Quinta ratio est haec. Hoc debet catholicus libenter inquirere, cuius veritatem (cum non sciat) tenetur inquirere,
sed si catholicis etiam ignorantibus papam esse haereticum nunciatur eius perfidia, ipsi tenentur veritatem
inquirere, ergo tales nunciantes papam haereticum debent audiri. Maior videtur probatione minime indigere.
Minor auctoritatibus divinae scripturae videtur posse probari, nam sicut supra allegatum existit, Deuteronomio
13 sic legitur: Si audieris in una urbium tuarum, quas Dominus Deus tuus dabit tibi ad habitandum, dicentes
aliquos: egressi sunt filii Belial de medio tui: et adverterunt habitatores urbis tuae atque dixerunt: exeamus et
serviamus diis alienis quos ignoratis, quaere sollicite et diligenter rei veritatem perspecta. Ex quibus verbis datur
intelligi, quod cum aliqui dicunt, quod aliqui volunt fidem corrumpere, veritas est sollicite inquirenda, ergo si
aliqui asserunt papam haereticum velle fidem corrumpere orthodoxam: illi fideles et ignorantes papam tali
respersum perfidia, debent sollicite quaerere veritatem, quod etiam Iobe# 29 innuitur, cum ipsemet Iob dicit:
causam quam nesciebam diligentissime investigabam. Ex quibus verbis colligitur, quod cum alicuius causae,
quae potest esse in detrimentum omnium, veritas ignoratur, debet diligentissime investigari, hinc Salomon
Proverbio 25 ait: gloria regum est investigare sermonem, quod verum est, cum periculum imminet publicae
utilitatis.
Discipulus Istae auctoritates nihil faciunt pro conclusione intenta, quia auctoritates praedictae et consimiles de
praelatis et iudicibus sive regentibus (duntaxat) debent intelligi, quia illorum et non aliorum est inquirere
subditorum excessus, cum mala fama de eis exierit secundum canonicas sanctiones.
Magister Dicunt alii, quod verba auctoritatum praedictarum, et etiam sacrorum canonum, quibus asseritur, quod
praelati ad corrigendos subditorum excessus debent assurgere, nequaquam intelligis, quia correctio est duplex,
una est potestative per publicam punitionem, et haec pertinet ad praelatos, et in sublimitatibus constitutos, alia
est per simplicem monitionem, et haec pertinet ad omnes charitatem habentes, quia unicuique praecipitur
amovere malum cuiuslibet subditi et praelati (si potest) sic inquisitio sive investigatio peccati alterius, una est
potestativa et iudicialis, qua quis compellit alios ex officio, vel potest compellere dicere veritatem de peccato, et
etiam de mala intentione alterius: vel etiam periculi, quod potest sibi et aliis imminere, alia est per simplicem
interrogationem absque omni praecepto et solennitate, seu compulsione et punitione nolentium, quam scirent
dicere veritatem, et ista inquisitio, seu investigatio peccati vel periculi (quod sibi potest et aliis imminere) spectat
ad omnes, qui curam de se et aliis habere debent, omnes autem non solum de ipsis: sed etiam de proximis, quos
(sicut seipsos debent diligere) tenentur aliquam curam et sollicitudinem pro loco et tempore (et cum aliis
circumstantiis determinatis requisitis) habere, iuxta illud Apostoli ad Romanos 12 sollicitudine non pigri, quod
non tantum dicitur ad praelatos, sed etiam ad subditos, quorum est aliquam sollicitudinem non solum pro se, sed
etiam pro omnibus aliis inferioribus, aequalibus et superioribus, quando convenienter possunt, habere.
Discipulus Ista responsio apparentiam videtur habere, si quilibet teneretur pro omnibus superioribus et aliis
aliquam sollicitudinem et causam habere, et ideo indica si hoc potest aliquo modo probari.
Magister Hoc Apostolus in diversis locis insinuare videtur. Nam 1 Corinth.# 12 expresse, ut apparet, probare
conatur, quod exemplo membrorum corporis, quorum quodlibet aliquam sollicitudinem videtur habere de alio
debet esse sollicitus. Unde ibidem Apostolus: Non sit schisma in corpore: sed in idipsum pro se invicem sollicita
sint membra, et si quid patitur unum membrorum: compatiuntur omnia membra, sive dum gloriatur unum
membrorum: congaudent omnia membra.
Ex quibus verbis colligitur evidenter, quod cum simus membra unius corporis, quilibet pro omnibus debet esse
sollicitus, hoc dicit Glossa non sit schisma, id est discordantia in corpore humano vel in ecclesia, ubi debet esse
unitas, sed omnia membra potius sollicita sint, ita ut tendant in idipsum: id est in id sollicitudinis, quod sit ipsum
indifferens, ut non minus pro alio quam pro seipso sollicita sint. Ex quibus aperte colligitur, quod omnes de
omnibus sollicitudinem debent habere, quod etiam Apostolus ad Ephes.# 4 aperte insinuare videtur, cum dicit:
digne ambuletis vocatione qua vocati estis cum omni humilitate et mansuetudine, cum patientia supportantes
invicem in charitate, solliciti servare unitatem spiritus in vinculo pacis.
Ex quibus patenter habetur, quod sicut omnes se debent invicem supportare, ita pro invicem debent esse solliciti,
ne unitas in eis rumpatur, unitas autem spiritus in catholicis rumpitur, si papa efficeretur haereticus, ergo omnes,
qui sunt membra corporis Christi, debent esse solliciti, ne fides catholica, quae est fundamentum unitatis spiritus,
et omnium bonorum spiritualium, corrumpatur, et ita omnes tenentur audire illos, qui volunt perfidiam papae
haeretici satagentis fidem corrumpere orthodoxam ad occupandum periculo fidei publicare.
379

