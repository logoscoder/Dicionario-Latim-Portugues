Quarto: non minus est hareticus reputandus, cuius consilio sive cooperatione crimen haereticae pravitatis
committitur, quam ille est dicendus homicida, cuius consilio seu cooperatione homicidium perpetratur. Sed ille,
cuius consilio et cooperatione himicidium perpetratur, dicitur homicida. Ergo omnes consulentes et cooperantes,
quod Papa diffiniat assertionem, quae est haeretica, committunt crimen haereticae pravitatis: et per consequens
sunt inter haereticos computandi sive numerandi.
Maior non videtur probatione aliqualiter indigere. Minor auctoritate Augustini quae ponitur in de poenitentia
distinctione 1 capitulo periculose, videtur aperte posse probari, cum dicit: periculose se decipiunt, qui existimant,
eos tantum homicidas, qui manibus hominem occidunt, et non potius eos per quorum consilium, fraudem et
exhortationes homines extinguuntur. Nam Iudaei nequaquam dominum propriis manibus interfecerunt. Scriptum
est enim: Nobis non licet interficere quenquam. Sed tamen illis mors domini imputatur: quia ipsi cum lingua
interfecerunt dicentes: crucifige, crucifige eum. Ex quibus verbis patet, quod homicida censetur, qui consilio,
exhortatione, et per consequens cooperatione hominem interfecit.
Cui Coelestinus tertius, ut legitur, extra de cleri.# pugnantibus in duello capitulo haereticus, concordare videtur,
cum dicitur: homicidium tam dicto quam facto sive consilio aut defensione non est dubium perpetrari. Hinc
Glossa extra de homicidio capitulo licet, ait: nota quod homicidium committitur, facto, consilio, defensione i. d.#
si quis non dicam. Quod ex scriptura divina videtur trahere fulcimentum: cum etiam secundum scripturam
sacram ille dicatur occidere, cuius intuitu quis occidit, ut legitur 3 Reg.# 21 uxor Regis Achab, non ipse Achab,
iussit occidi Naboth Iezrahelitam, ut vineam suam traderet regi: et tamen dixit Helias Propheta ad eum, occidisti
et possedisti. Patet ergo quod aliter quam manu potest quis committere homicidium: quia consilio et etiam
praecepto et cooperatione. Ergo et eadem ratione perfidia haeresis potest consilio perpetrari.
Discipulus Nunquid secundum istos potest aliter dici haereticus quam ille qui dicitur homicida, cuius consilio
homicidium perpetratur.
Magister Respondetur quod verius et magis proprie dicitur haereticus ille, qui consentit diffinitioni Papae
haereticali, quam ille dicitur homicida, cuius consilio homicidium perpetratur. Nam ille qui solum consilio
committit homicidium, non habet rationem completissimam homicidii: eo quod nequaquam manu interfecit: sed
ille qui consentit diffinitioni haereticali Papae, nihil deficit de completissima ratione haeretici: quia ad
completissimam rationem haeretici sufficit, quod quis pertinaciter adhaereat assertioni contrariae catholicae
veritati. Haec autem ratio invenitur ita in consentiente dictae diffinitioni, sicut in Papa diffiniente, licet istam
pertinaciam unus ostendit uno modo, et alius alio modo. Quia unus diffiniendo, et alius diffinitioni consentiendo.
Et ideo ita proprie est unus reputandus haereticus, sicut alius. Non autem ita est de homicidio, quia licet quis
dederit consilium de homine occidendo, non propter hoc homo vere realiter occiditur.
Discipulus Puto quod pro opinione praedicta fortiora motiva quam sint praescripta non est facile invenire. Ideo
ad praesens sufficiant. Et dic an in aliquo casu consentientes dictae diffinitioni valeant excusari.
Magister Respondetur, quod in nullo casu neque per ignorantiam neque per timorem mortis possunt excusari a
peccato mortali. Quod non per ignorantiam, patet per hoc, quod actui tam solenni sicut debet esse diffinitio
summi Pontificis circa illa quae spectant ad fidem nullus debet assentire: nisi sit certus certitudine sufficienti. De
assertione autem haereticali nullus potest esse certus, sicut nec potest esse certus de falso; tali diffinitioni nullus
consentire debet.
Discipulus Quid si credit se esse certum, quod talis diffinitio continet catholicam veritatem: licet in rei veritate
doctrinae catholicae adversetur?
Magister Respondetur, quod non sufficit quod quis credat se esse certum, sicut ad excusandum Sarracenos et
Iudaeos non sufficit quod credunt leges et sectas suas esse bonas, nec ad excusandum haereticos sufficit quod
credant se esse certos, quod non obviant catholicae veritati. Quilibet ergo qui vult consentire diffinitioni Papae
debet esse certus, quod consonet catholicae veritati: et non sufficit quod credat se esse certum: quia ignorantia
iuris in hoc casu non excusat, licet forte attenuet.
Discipulus Quare non potest quis consentiens diffinitioni haereticali excusari a peccato mortali per timorem
mortis?
Magister Ad hoc respondetur, quod ideo minime excusatur, quia pro nullo metu debet quis peccatum mortale
incurrere. De his extra quae vi metus ve causa fiunt capitulo sacris 32 quaestione 5 ita ne. Quia, ut dicit Nicola
secundum quod legitur 31 quaestione 3 Lotharius: cum nec occisores corporis sint timendi contra iustitiam
homines impellentes, Salvatore dicente Matthaei 10 nolite timere eos qui corpus occidunt: animam autem non
possunt occidere.
Discipulus Nunquid per timorem mortis potest quis consentiens diffinitioni Papae haereticali excusari a perfidia
haereticae pravitatis?
Magister Respondetur, quod timor mortis et forte gravium tormentorum excusaret consentientem a perfidia
haeresis: sed timor perditionis bonorum et rerum et famae seu cuiuscunque rei temporalis minime excusaret,
quin esset inter haereticos computandus.
Discipulus Nunquid consentientes diffinitioni Papae haereticali omnibus poenis (quibus Papa haereticus) sunt
plectendi.
Magister Respondetur, quod vere et proprie sunt haeretici iudicandi.
413

