Discipulus Debent ergo catholici aliquas occupationes dimittere et intendere illis, qui volunt perfidiam papae
haeretici divulgare?
Magister Non dicunt isti, quod omnes teneantur omnes alias occupationes dimittere: sed dicunt, quod
iudicandum est de audientia danda illis, qui volunt perfidiam papae haeretici publicare: sicut iudicandum est de
aliis actibus affirmativis, qui cadunt sub praecepto, quod non obligant ad semper: sed loco et tempore cum
circunstantiiis[sic] dobitis[sic] requisitis, et ideo non est facile certam regulam dare in speciali, quo tempore
tenetur quis de necessitate salutis audire illos, qui volunt perfidiam papae haeretici divulgare.
Potest tamen dici, quod tunc ad hoc tenetur unusquisque quando non habet rationabilem excusationem, quare
tunc eos minime audire teneatur. Si enim sit aliis occupationibus utilibus et urgentibus occupatus, potest
rationabiliter respondere: modo mihi non vacat audire, si autem non sit aliqualiter occupatus, nec impeditus: se
excusare non potest, si autem dimittit illos audire, vel quam de periculo fidei minime curat, aut quam reputat
facta fidei ad se nullatenus pertinere, vel quia reputat papam catholicum, ut ei complaceat aut saltem ei
nullatenus displiceat, non audiendo peccat mortaliter, et inter credentes damnabiliter papae haeretico (licet nulli
errori eius explicite credat) est merito computandus.
Discipulus Cerno, quod isti non damnant omnes istos, qui nolunt audire eos, qui volunt perfidiam papae
haeretici divulgare: sed tantummodo illos, qui absque rationabili causa eos audire recusant, putantes quod nec
timor papae, quem reputant catholicum: nec dilectio ad ipsum: nec odium ad publicantes perfidiam eius: nec
aliquid tale eos valeat excusare: sed solummodo utilior occupatio, cui sunt intenti, aut alicuius periculi maioris
vitatio, divulgationis inutilitas vel aliud simile eosdem apud Deum valeat excusare, et ad istam intentionem
aliquas rationes (si quas audisti vel vidisti, aut etiam cogitasti sine magna discussione causa abbreviationis
breviter tangendo) allega.
Magister Sexta ratio est haec. Qui non est ex se sufficiens ad agendum recte ea, quae incumbunt sibi aliorum qui
eum cupiunt informare debet audire consilia, sed quilibet debet esse sollicitus, sicut probatum, existit, de fide
catholica, ne per quemcunque aliqualiter subvertatur: debetque corrumpere fidem volentibus quantum sibi licet
pro gradu suo et officio obviare viriliter, ergo si non est sufficienter informatus de illis, qui volunt fidem
destruere, debet audire eorum consilia, et informationes, qui eum cupiunt de talibus informare.
Minor ex his quae dicta sunt supra in ratione quinta videtur posse probari. Maior autem auctoritatibus divinae
scripturae insinuatur aperte. Eccles.# 32 sic scribitur: fili sine consilio nihil facies: et post factum non poenitebis,
et Proverbior.# 13 capitulo ubi ait Salomon qui autem sapiens est audit consilia, et idem in eodem ait: qui autem
cum consilio agunt, reguntur sapientia, et, ut legitur Tobiae 4 Tobias filium suum instruens ait: consilium autem
a sapiente semper perquire. Ex quibus aliisque verbis quam pluribus colligitur evidenter, quod in arduis negotiis
non solum audienda, sed etiam requirenda sunt consilia peritorum, cum ergo negotium fidei, quando scilicet
fides catholica impugnatur praecipue ab illo, qui plurimos trahere potest ad suos errores, cuiusmodi est papa
haereticus, sit arduissimum negotium: in hoc casu oportet non solum audire, sed requirere consilium et
informationes eorum qui perfidiam papae haeretici non ignorant, undecunque innotuit eis.
Discipulus Quamvis antea cogitaverim, quod rationes istae nequaquam discuterentur prolixe: volo tamen contra
istam movere duas instantias, quarum prima est: quod quamvis in arduis peritorum sunt informationes et consilia
requirenda: non tamen sunt requirenda, nisi ab his, ad quos huiusmodi spectant negotia. Negotium autem fidei
quando papa esset haereticus, non spectat nisi tantummodo ad praelatos, et non ad simplices nec ad laicos, unde
ad religiosos pauperes et alios, nisi essent Cardinales vel Patriarchae aut episcopi, nullatenus pertineret, et ideo
alii non tenerentur audire volentes perfidiam papae haeretici declarare: praesertim si fuerit a superioribus eis
iniunctum vel praeceptum, quod eos audire non debeant.
Secunda instantia est, quod quamvis in arduis sint consilia requirenda, non oportet consilia quaerere, nisi quando
videtur periculum imminere, et ideo illi qui nesciunt papam esse haereticum, cum non sentiant ex perfidia papae
haeretici aliquod periculum imminere: non tenentur eos audire, qui volunt eos de perfidia papae haeretici
informare, hae sunt instantiae quae rationem praedictam totaliter videntur refellere: et tamen quomodo
respondere contingat ad ipsas, enarra.
Magister Putant nonnulli, quod istae instantiae ex ignorantia intelligentiae scripturarum emanant, primam autem
instantiam dicunt absurditatem perniciosam et periculosam et haereticalem ac etiam stultissimam continere, quae
est illorum assertio et inventio, qui suam desidiam, immo nequitiam pessimam palliare nituntur, est autem haec
absurditas, quod negotium fidei, quando papa esset haereticus, nullo modo spectat ad simplices et pauperes, sed
solummodo ad praelatos, puta Cardinales, archiepiscopos, et episcopos: et non ad pauperes religiosos, nec ad
laicos, nec ad clericos sub episcopis constitutos, quam absurditatem Diabolicam arbitrantur ex astutia Diaboli ad
subversionem fidei adinventam, quomodo enim defensio patriae pertinebit ad omnes, si defensio fidei, quae est
amplius quam patriam defendere, non spectat ad omnes? aut quomodo defensio propriae vitae pertinebit ad
subiectos simplices et pauperes, si defensio fidei, quae debet esse unicuique carior, quam vita corporalis non
spectat ad omnes?
Discipulus An negotium fidei spectat ad omnes, discussum est libro 6 ideo de hoc ad praesens pertranseas: et
tantummodo dic, quomodo respondetur ad hoc, quod dicitur quod si superiores iniunxerint subditis ne audiant
illos, qui volunt perfidiam papae haeretici divulgare, non debent eos audire.
380

