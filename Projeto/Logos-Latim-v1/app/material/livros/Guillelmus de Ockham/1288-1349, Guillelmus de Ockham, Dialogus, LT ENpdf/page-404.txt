quod loquitur de amico trahente ad infidelitatem vel peccatum. Ad dictum Iohanne 4 Nolite omni spiritui
credere. Patet quia signanter dicit, omni spiritui credere: quia alicui spiritui nullatenus est credendum. Propter
quod subdit ibidem cui est credendum: sed probate spiritum si ex Deo sit: quamvis si qui dixerint Papam esse
haereticum, non statim credendum est eis, sed quia nunciant periculum esse oppositum orthodoxorum, probandi
sunt, hoc est examinandi sunt sollicite, si legitima documenta attulerit ad probandum Papam esse haereticum:
puta si bullam ostenderint haereticalem vel transsumptum ipsius publice et solenniter promulgatum, est
credendum et dicendum Papam esse haereticum.
Ad quartam rationem respondetur, quod maior falsa est, propter tres instantias, tum quia notorium est
credendum, licet secundum ordinem iudiciarium minime sit probatum: tum quia confesso de crimine absque
omni ordine est credendum: tum quia extra iudicium et in multis est credendum absque ordine iudiciario
observato. Ad omnes igitur auctoritates unico verbo respondetur, quod omnes intelligendae sunt de credulitate
iudicis in iudicio, quando crimen impositum non est notorium, nec reus confitetur crimen impositum.
Et ideo si crimen haeresis Papae imponitur, de quo coram iudice accusatur, iudex, nisi sit notoria haeresis Papae,
vel ipse confiteatur, non debet credere illa credulitate, quae habenda est in iudicio, antequam ordine iudiciario
observato probetur, licet credulitate quae spectat ad aliquem non tanquam ad iudicem credere possit in casu
Papam esse haereticum.
Si enim aliqui fide digni, de quorum fidelitate iudex non dubitat, referunt assertione iudicii se audivisse Papam
negare fidem vel resurrectionem mortuorum, iudex potest credere eis illa credulitate, quae inter socios habenda
est, sed non debet habere illam credulitatem quae ad iudicem spectat, antequam in iudicio probatum legitime
extitit, nisi sit notorium iudici et aliis, vel nisi Papa in iudicio haeresim confiteatur.
CAP. XXVII
Discipulus Quamvis cogitaverim per singula quae allegata sunt pro sententia supra capitulo 13 recitata
discurrere: quia tamen prolixitatem magnam volo vitare, illis usque post completionem huius operis
remanentibus indiscussis, ad fautores haereticorum et praecipue Papae haeretici me converto, de quibus in primis
peto ut dicas secundum unam sententiam vel plures, qui fautores haereticorum debent reputari.
Magister De fautoribus haereticorum distinguitur, quia aut favent tantummodo personis haereticorum, eis
scilicet praebendo consilium et auxilium qualecunque, nihil de eorum erroribus penitus intromittendo, quomodo
saepe Christiani Iudaeis, Sarracenis et aliis infidelibus favent, quamvis eorum erroribus penitus non faveant, nec
adhaereant. Saepe enim reges et principes favendo Iudaeis et infidelibus eos in officiis publicis praefecerunt:
quamvis eorum errores minime approbarent.
Christiani etiam qui, ut habetur extra, de Iudaeis et Sarracenis capitulo ad liberandam, Sarracenis consilium vel
auxilium ad terrae sanctae stipendium impendere arma, ferrum et galearum ligamina deferentes eisdem. Illi
etiam, qui eis galeas vel naves vendebant, poterant fautores Sarracenorum non immerito approbari: et tamen
erroribus contra fidem non favebant: nec fuerunt per Ecclesiam fautores pravitatis haereticae vel infidelitatis
iudicati. Aut fautores haereticorum favent eorum erroribus ipsos approbando, docendo, divulgando, animo
alliciendi vel attrahendi aliquos ad probationem eorum: et hi non solum fautores haereticorum, sed etiam sunt
fautores haereticae pravitatis. Primi autem sunt fautores haereticorum duntaxat: sed non sunt censendi fautores
haereticae pravitatis.
Discipulus Mihi apparet secundum praedicta, quod aliqui sunt vel possunt esse fautores haereticorum, quamvis
non sint fautores haereticae pravitatis. Sed nunquid econverso aliqui sunt vel possunt esse fautores haereticae
pravitatis, quamvis non sint fautores haereticorum?
Magister Respondetur quod sic. Sicut enim potest quis tenere doctrinam alicuius non propter eum, sed quia
reputat eam veram: et tamen in nullo est fautor et amicus eius: imo potest esse aemulus et inimicus eius mortalis.
Ita potest quis favere erroribus aliquorum, licet personis eorum non faveat, sed penitus adversetur.
Discipulus Ex his mihi videtur, quod isti habent de fautoribus ponere distinctionem trimembrem: quia aliqui sunt
fautores haereticorum tantummodo et non haereticae pravitatis: aliqui haereticae pravitatis et non haereticorum:
aliqui vero sunt fautores haereticorum et haereticae pravitatis.
Magister De hoc ita dicunt, ut eis imponis.
Discipulus Dic ergo secundum istos, quomodo fautores a criminibus, de quibus supra inquisivimus,
distinguuntur.
Magister De quibus fautoribus interrogas?
Discipulus Primo dic de fautoribus haereticorum.
Magister De fautoribus haereticorum adhuc distinguitur: quia quidam scienter favent haereticis, hoc est scientes
eos esse haereticos. Quomodo multi Christiani favent scienter Iudaeis et Sarracenis, quos sciunt esse Iudaeos et
Sarracenos: sicut etiam saepe parentes favent filiis et filii parentibus, quamvis sciunt eos esse haereticos. Alii
ignoranter favent, quia ignorant esse haereticos.
Primi scilicet, si qui favent scienter et non favent haereticae pravitati: non sunt credentes nec haereticis nec
eorum erroribus: quia non approbant ipsos errores, nec ipsos reputant inter catholicos numerandos. Qui autem
ignoranter favent haereticis, hoc est nescientes eos esse haereticos, sunt aliquo modo censendi credentes: quia
ipsos, qui sunt haeretici, credunt inter catholicos computandos.
404

