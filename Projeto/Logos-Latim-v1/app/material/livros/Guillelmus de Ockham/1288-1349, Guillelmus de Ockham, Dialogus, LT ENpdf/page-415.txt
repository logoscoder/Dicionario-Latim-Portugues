Magister Alia sententia est, quod omnes Episcopi et Praelati publicantes et divulgantes solenniter coram sibi
subiectis totam tenendam doctrinam erroneam Papae haeretici, tanquam catholicam, sunt fautores haereticae
pravitatis, sive sciant eam esse erroneam sive ignorent. Haec per rationem pro prima parte superioris sententiae
factam videtur aperte posse probari. Nam qui consentit dando opem vel operam, ut haereticalis doctrina tanquam
catholica doceatur et teneatur, est fautor haereticae pravitatis. Sic sunt Episcopi et Praelati, qui per se vel per
alios doctrinam erroneam Papae haeretici tanquam catholicam publicant et divulgant. Ergo sunt approbati
fautores haereticae pravitatis. Minor evidens est. Maior testimonio Pii Papae ostenditur, qui, ut legitur
distinctione 83 capitulo quid enim prodest, ait: Quid enim prodest illi suo errore non pollui, qui consensum
praestat erranti. q.d.# nihil ergo nihil prodest, ut excusetur a fautoria haeresis ille, qui consentit dando opem vel
operam, ut error Papae tanquam catholicus divulgetur.
Secundo sic. Non minus peccare videtur, qui non resistit errori, quam qui errorem divulgat, et tanquam
catholicum publicat. Sed qui non resistit errori, censetur ipsum approbare, secundum quod per plures
auctoritates, quarum aliquae sunt allegatae, aperte probatur. Ergo multo fortius qui errorem publicat et divulgat,
tanquam catholicum, eundem approbare dinoscitur. Qui autem errorem approbat, fautor erroris existit. Ergo
Episcopi et Praelati publicantes et divulgantes doctrinam erroneam Papae haeretici, eiusdem doctrinae
haereticalis sunt fautores.
Tertio sic. Qui aliis offendicula erroris praeparat, fautor erroris est censendus. Sed qui doctrinam Papae erroneam
publicat et divulgat, praeparat audientibus offendicula erroris. Ergo fautor erroris est censendus.
Quarto sic. Ille, qui doctrinam novam haereticalem Papae tanquam catholicam publicat et divulgat, sequitur
opiniones falsas et novas. Sed qui consequitur opiniones falsas et novas, non solum fautor haeresum, sed etiam
haereticus est censendus, teste Augustino qui ait, ut legitur 24 quaestione 3 capitulo haereticus: Haereticus est,
qui alicuius temporalis commodi et maxime vanae gloriae principatus que sui gratia, novas vel falsas opiniones
vel gignit vel sequitur. Ergo Episcopi et Praelati, praesertim si ut aliquod commodum consequantur a Papa, et
vitent incommodum, opiniones falsas et novas Papae publicant et divulgant, non solum fautores, sed etiam
haeretici sunt censendi.
Quinto sic: qui aliis est causa et occasio favendi et adhaerendi pertinaciter haereticae pravitati, videtur esse fautor
pravitatis eiusdem, et sibi imputari debet. Sed Episcopi et Praelati publicantes et divulgantes doctrinam erroneam
Papae haeretici sunt aliis causa et occasio favendi et pertinaciter adhaerendi eidem doctrinae erroneae. Ergo
taliter publicantes sunt fautores haereticae pravitatis: et si aliquando audientes eisdem faverint et pertinaciter
adhaerere praesumpserint, publicantibus et divulgantibus imputari debet.
Maior patet: quia ita punitur, qui causam praestat, sicut ipse faciens, sicut notat Glossa extra de homicido
capitulo suscepimus. Quod etiam ex aliis sacris canonibus elicitur evidenter. Quemdadmodum enim qui causam
damni vel occasionem dat, damnum dedisse videtur, extra de iniuriis de damno dato capitulo ultimo. Ita qui
causam aut occasionem peccati dat, peccare videtur. Qui ergo causam et occasionem favendi et adhaerendi
doctrinae erroneae dat, peccat mortaliter. Tale autem peccatum videtur ad fautoriam vel crimen haeresis debere
reduci. Ergo talis est fautor haereticae pravitatis reputandus.
Discipulus Videtur quod haec ratio non procedat. Nam secundum Augustinum ut legitur 23 quaestione 5
capitulo de occidendis, saepe bonum et licitum potest esse occasio mali, et tamen tale malum habenti aut facienti
bonum ex quo provenit imputari non debet. Ergo quamvis ex provulgatione et publicatione doctrinae Papae
audientes faveant et adhaereant pertinaciter eidem doctrinae erroneae publicantibus imputari non debet. Aliter
enim sequeretur, quod nullus deberet aliquam doctrinam erroneam coram aliis ad improbandum legere, vel etiam
recitare: quia ex tali recitatione posset contingere, quod aliqui audientes qui doctrinam huiusmodi nunquam ante
audiverant, favere eidem inciperent, et pertinaciter adhaererent.
Magister Ista ratio faciliter (ut nonnullis apparet) refellitur. Nam sicut ex dictis maiorum elicitur: si quis dat
operam rei licitae ac diligentiam debitam adhibet, ei minime imputatur, si aliquid mali inde acciderit. Et in hoc
casu loquitur Augustinus in praedicto capitulo dicens: absit ut ea quae propter bonum et licitum facimus si per
haec praeter nostram voluntatem quicquam mali accideret, nobis imputetur. Si vero aliquis dat operam rei
illicitae, et debitam diligentiam non adhibet, si aliquid mali acciderit, sibi merito imputandum est, extra de
homicidio capitulo presbyterum et capitulo continebatur, et ex pluribus aliis sacris canonibus elicitur evidenter.
Cum igitur qui doctrinam Papae haeretici erroneam tanquam catholicam publicat et divulgat, det operam rei
illicitae, et diligentiam debitam nequaquam adhibeat: si ex tali publicatione vel divulgatione aliquis faverit vel
pertinaciter adhaeserit doctrinae erroneae Papae haeretici, publicanti et divulganti non immerito imputatur. Secus
autem de illo, qui publicat vel legit ipsam et improbat: quia non dat operam rei illicitae. Et ideo si aliqui
audientes ex malitia propria eidem doctrinae faverint vel pertinaciter adhaeserint, publicanti et divulganti
imputari non debet.
Discipulus Dic quomodo secundum istam sententiam ad rationem in contrarium factam in praecedenti capitulo
respondetur.
Magister Ad istam respondetur, quod quando quis implet praeceptum superioris, de quo non tenetur scire,
antequam impleat, quod est contra praeceptum Dei, non peccat implendo. Si autem tenetur scire, quod est contra
Dei praeceptum, peccat implendo, licet nesciat hoc esse contra praeceptum Dei. Quia quantum ad id, quod quis
415

