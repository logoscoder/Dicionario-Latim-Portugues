Discipulus Ista ratio videtur peccare dupliciter. Primo, quia testes in iudicio sunt iurati. Extra vero iudicium non
iurant. Magis autem credendum est iuratis, quam non iuratis. Ergo magis credendum est multis in iudicio, quam
extra iudicium. Secundo, ad condemnandum Papam non sufficeret duos testes adducere: cum praesul non debeat
condemnari nisi cum 72 testibus 2 quaestione 5 praesul. Ergo nec duobus asserentibus extra iudicium Papam
esse haereticum, est credendum.
Magister Non habes mentem asserentium conclusionem supra scriptam. Non enim intendunt, quod quilibet
audiens aliquos asserentes Papam esse haereticum, statim fidem eis debeat adhibere. Sed volunt quod huiusmodi
asserentes Papam esse haereticum: antequam credatur eis, sunt cum maxima diligentia examinandi: utrum
scilicet sint parati iurare illa, quae asserunt de Papa esse vera: vel utrum possunt ea apertis ostendere documentis,
pro qua haeresi dicunt Papam esse haereticum: quomodo sciunt Papam huiusmodi haeresim affirmare: quomodo
sciunt eum esse in sua haeresi pertinacem.
Et tandem videtur expediens, quod talibus asserentibus Papam esse haereticum, antequam credatur eis,
examinentur extra iudicium, et exigant iuramentum quod circa ipsum Papam haereticum manifestam dicant
veritatem, ut forte non minus tales asserentes Papam esse haereticum, antequam credatur eis examinentur extra
iudicium, quam essent examinandi in iudicio. Quamvis ad iurandum et alia facienda non debeant compelli extra
iudicium, sicut in iudicio compelli valerent. Quibus rite factis credendum est eis extra iudicium, sicut in iudicio
creditur. Licet credulitas in iudicio aliquem alium effectum possit et debeat habere, quam credulitas sola extra
iudicium. Haec maxime servanda sunt circa extraneos ignotos, circa quos est sollicite inquirendum, cuius vitae et
opinionis extiterint.
An etiam pro alia causa quam pro causa fidei habuerint occasionem male volendi Papae. Per hoc respondetur ad
primam instantiam, quam fecisti: quia ab asserentibus extra iudicium Papam esse haereticum, videtur ad
maiorem cautelam debere exigi iuramentum. Ad secundam videtur respondere Glossa super praeallegatum
capitulo praesul quae quaerens ibidem: Nunquid contra Papam duplicantur testes? Et infra respondetur dicens:
non, imo duo sufficiunt, et in hoc est deterioris conditionis, quia ipse sine comparatione aliorum creatus est: et
ideo sine spe veniae damnandus est, ut Diabolus. Dicunt tamen quod si duo tantum testes apparent Papam de
haeretica pravitate accusantes, examinandi essent multum stricte, propter hoc quod Papa, qui est positus quasi
signum ad sagittam, habet multos offendere. Et sic etiam dicunt, quod si quis audit duos viros sibi notos, bonos,
sanctos et veraces, qui nec amore nec odio alicuius, nec timore nec cupiditate vellent alicui crimen imponere,
asserentes se scire Papam haeresim manifestam et determinatam pertinaciter tenuisse, declarantes modum
haeresis et pertinaciae, debet credere eis et reputare Papam esse haereticum.
Discipulus Quare dicunt isti, quod asserentes Papam esse haereticum, examinandi sunt, an ea quae dicunt de
Papa possunt aperte ostendere documentis?
Magister Hoc dicunt propter hoc, quod asserunt dupliciter posse aliquos perfidiam Papae haeretici declarare.
Uno modo per testimonium proprium, si videlicet affirmant se audisse Papam asserentem pertinaciter haeresim
determinatam et apertam; vel etiam docentem haeresim contrariam veritati catholicae quam credere tenetur
explicite. Puta si dicunt se audivisse Papam asserere, quod fides Christiana est falsa: vel quod Christus non est
verus Deus. Vel quod Christus non fuit passus: vel aliquid huiusmodi. Vel etiam si affirmant se audisse Papam
pertinaciter asserere vel defendere quantamcunque haeresim scripturae sanctae adversantem.
Aliter possunt aliqui perfidiam Papae haeretici declarare per testimonium proprium, seu per legitima documenta:
puta si ostenderent Bullam Papae in qua diffiniretur haeresis manifeste: vel si ostenderent copiam Bullae per
regiones fidelium publicatam: etiam si ostenderent instrumentum vel scripturam autenticam modum quo Papa
fuerit convictus de pravitate haeretica continentem.
Discipulus Si habes alias rationes ad conclusionem praedictam adducas.
Magister Adhuc tertia ratio est haec: Ad illa quae innocentiae sunt, quilibet obligatur. Sed credere viris bonae
famae et opinionis, cum aliqua asserunt et affirmant, ad innocentiam spectat, teste Ambrosio, qui, ut habetur 22
quaestione 4 capitulo innocens, ait: innocens credit omni verbo. Non vituperanda facilitas, sed laudanda bonitas.
Cum ergo viri boni et veraces asserunt et affirmant modo praedicto Papam esse haereticum, eis audiens fidem
adhibere tenetur.
Quarta ratio est haec: Illud non est omittendum, sine quo societas humana et conversatio mutua hominum rite
non posset conservari. Sed nisi unus alteri credat, nec humana societas, nec mutua conversatio hominum rite
potest conservari. Igitur tenetur unus alteri credere: nisi sit aliquo crimine irretitus, propter quod de falsitate
debeat haberi suspectus. Cum autem credendum est in uno, et in omnibus: quia si aliquibus in uno credendum
est, hoc non est, nisi quia praesumerentur veraces. Si enim non praesumerentur veraces, non esset eis
credendum. Qui autem praesumitur verax, in omnibus dictis suis praesumitur verax. Ergo veracibus asserentibus
Papam esse haereticum est credendum.
Discipulus Per istam rationem probaretur quod uni soli asserenti modo praeexposito Papam esse haereticum
esset credendum. Quia praesumitur verax. Ergo in omnibus est sibi credendum.
Magister Respondetur quod secus est de uno et de pluribus. Quia plus est credendum pluribus quam uni. Et ideo
propter assertionem multorum potest quis credere licite malum de alio quem plures asserunt esse malum. Sed
quando unus profert malum de aliquo, propter talem relationem non est magis praesumendum de illo, de quo
388

