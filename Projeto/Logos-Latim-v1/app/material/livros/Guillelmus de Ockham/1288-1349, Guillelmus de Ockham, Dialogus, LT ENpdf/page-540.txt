ungula carnificis, arma militis, disciplina dominantis, severitas etiam boni patris. Habent ista
omnia modos suos, causas, rationes, utilitates. Haec cum timentur, et mali coercentur et boni
quieti inter malos vivunt." Ab his ratio minime discrepare videtur. Nam propter idem factae
sunt leges et instituti sunt principes seculares. Unde etiam principes ministri sunt legis et
imperator lex animata vocatur. Sed leges factae sunt ut malorum coerceatur audacia et boni
tute vivant, dist. 4, Factae sunt leges, et Extra, in prologo, ibi Ideoque lex proditur. Ergo ut
coerceantur mali et boni quiete vivant est regimen principum institutum. Sed per regimen
unius principis secularis qui super universum orbem habeat potestatem mali facilius iustius,
severius et efficacius ac salubrius coercentur et boni quietius vivunt inter malos: Tum quia
talis princeps mundi esset maioris potentiae secularis ad malos fortius comprimendos et bonos
potentius defendendos, sine qua ut in pluribus nec mali coercentur nec boni sunt tuti. Tum
quia pauciores essent oppressores bonorum et fautores malorum. Tum quia si non esset unus
princeps mundi sed plures superiorem non habentes, quam plurimi essent audaciores et
proniores ad suscitandum guerras et bella quam si omnes uni principi obedirent (unde et
videmus, ut saepius, periculosiores et difficiliores ad sedandum ac crudeliores guerras inter
reges et principes ac communitates qui et que uni principi obtemperare recusant quam inter
subditos uni principi seculari parentes: tempore autem guerrarum et bellorum insolescunt mali
et boni multipliciter turbantur). Ergo quod unus sit rector et princeps mundi qui super omnes
mortales habeat potestatem orbi expedit universo.
Amplius, sicut spiritualia per sacerdotes et viros ecclesiasticos ita temporalia per principes
seculares et laicos disponuntur, teste b. Petro, qui, in ordinatione Clementis, ut habetur 11, q.
1, c. Sicut enim, ait: "Sicut enim impietatis crimen est tibi, O Clemens, neglectis verbi Dei
studiis, sollicitudines seculares suscipere, ita unicuique laicorum crimen est nisi invicem sibi
etiam in hiis quae ad communis usum vitae pertinent operam fideliter dederint". Et idem, ut
habetur eadem causa et q., c. Te quidem, ait ad eundem Clementem: "Neque enim iudicem
neque cognitorem secularium negociorum hodie te ordinare vult Christus, ne, praefocatus
praesentibus hominum curis, non possis verbo Dei vacare. Haec vero opera quae tibi minus
congruere diximus exhibeant sibi invicem vacantes laici." Quam doctrinam beati Petri beatus
Paulus confirmare videtur, 1 ad Corinth., 6, dicens: "Secularia igitur iudicia si habueritis,
contemptibiliores qui sunt in ecclesia illos constituite ad iudicandum". Quibus verbis videtur
innuere quod per contemptibiliores in ecclesia, qui sunt laici, secularia iudicia sunt tractanda,
quemadmodum spiritualia sunt per clericos disponenda. Hanc doctrinam apostolicam sancti
patres et doctores in suis scriptis postmodum tenuerunt. Nicolaus enim Papa, ut legitur in
Decretis, dist. 96, c. Cum ad verum, ait: "Cum ad verum ventum est, ultra sibi nec imperator
iura pontificatus arripiat nec pontifex nomen imperatoris usurpet, quoniam idem mediator Dei
et hominum, homo Christus Iesus, actibus propriis et distinctis officia potestatis utriusque
discrevit, ut et Christiani imperatores pro aeterna vita pontificibus indigerent, et pontifices pro
cursu temporalium tantummodo rerum imperialibus legibus uterentur, quatenus spiritualis
actio a carnalibus distaret incursibus, et Deo militans minime se negociis secularibus
implicaret, ac vicissim non ille rebus divinis praeesse videretur qui esset negociis secularibus
implicatus". Hanc eandem sententiam fere sub omnibus eisdem verbis ponit beatus Cyprianus,
ut legitur dist. 10, c. Quoniam idem. Praedictus etiam Nicolaus Papa, ut habetur eadem dist.,
c. Imperium, ait: "Imperium vestrum suis publicae rei quotidianis administrationibus debet
esse contentum, non usurpare quae sacerdotibus solummodo conveniant". Ex quibus aliisque
innumeris sanctorum assertionibus et sacris canonibus qui habentur in Decretis, dist. 10, c.
Certum et c. Suscipitis, et dist. 96, c. Denique et c. Duo sunt et c. Si imperator, et dist. 88, c.
Episcopus, et aliis locis quampluribus, colligitur quod sicut spiritualia per clericos ita
temporalia sunt per laicos disponenda. Sed quamvis totus mundus esset ad fidem conversus,
universitati fidelium expediret uni summo pontifici in spiritualibus, non solum inquantum
540

