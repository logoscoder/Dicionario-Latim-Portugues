Discipulus Si collegium potens prohibere tacendo peccat mortaliter: quis ergo primo de omnibus peccat, non
videtur, quia primus non peccat tacendo: quia ille prohibere non posset. Et eadem ratione nec secundus requisitus
peccat, nec tertius. Et sic videtur quod nullus tacendo peccat. Ergo nec totum collegium tacendo peccat.
Magister Respondetur, quod primus tacendo peccat. Tum quia debet probabiliter suspicari, quia si ipse
diffinitioni iniquae resistit, alii etiam resistent eidem. Tum quia ex quo noscit quod alii non concordabunt cum
eo, potest probabiliter dubitare, an ipse reclamando una cum aliis posset diffinitionem haereticam impedire. In
dubiis autem via tutior est tenenda sive sequenda. Via autem tutior est quod reclamet. Ergo tunc reclamare
tenetur. Tum quia tacendo scandalisat alios praebens eis occasionem tacendi in causa fidei. Ergo tacendo peccat
mortaliter.
Ita secundus et tertius, et deinceps usque ad minorem partem collegii. Postquam autem maior pars collegii
consenserit tacendo: ille qui postea fuit requisitus, si cernens quod maior parts collegii tacendo consenserit, et
Papa propter minorem partem suam diffinitionem haereticalem nequaquam dimittet: non peccat tacendo, ex quo
per suam contradictionem prohibere non posset. Et ideo respondetur, quod licet solus prohibere non posset,
tamen posset cum aliis prohibere. Et ideo quia non constat sibi, quod alii resistent, peccat tacendo.
Discipulus Quid si Papa simul requirit omnes Cardinales, et non unum ante alium, quis peccat, si omnes tacent?
Magister Dicitur quod in hoc casu peccant tacendo mortaliter, quia in hoc casu quilibet tenetur respondere, ac si
esset primus requisitus.
Discipulus Dic aliam sententiam.
Magister Alia sententia est, quod requisitus a Papa super aliqua assertione haereticali diffinienda, si scit Papam
obviare doctrinae ecclesiae et tacet, sive etiam reclamando possit prohibere huiusmodi diffinitionem sive non,
peccat mortaliter, nisi ex conditione tali, quod periculum fidei vel fidelium sequeretur.
Primum probatur: quia ad exteriorem confessionem fidei quilibet est astrictus, quando requiritur, si ex omissione
confessionis alii scandalizantur: quia quilibet tenetur vitare scandalum fratris sui. Sed Cardinalis sive possit
prohibere diffinitionem haereticalem Papae sive non possit, si tacet requisitus de veritate fidei proximos
scandalizat. Quia per eius taciturnitatem alii possunt praesumere, quod haereticae consentiat pravitati. Ergo sive
reclamando possit diffinitionem impedire haereticalem Papae sive non, tenetur in hoc casu ne infirmos et
simplices scandalizet ad exteriorem confessionem catholicae veritatis.
Secundum, scilicet quod si ex conditione tali sequeretur periculum fidei vel fidelium, quia Papa haereticus et
complices sui ad exteriorem fidelium persecutionem vel ad magis divulgandum errorem cum multorum periculo
inflammarentur, tacens non peccaret mortaliter. Probatur per illud Matthaei 12 Nolite sanctum dare canibus. Ex
quibus verbis colligitur, quod absque omni utilitate bonorum et cum damno eorum et sine conversione et
emendatione malorum non est impiis et infidelibus catholica veritas propalanda. Et ita in hoc casu tacere licet:
nec tacens consentit. Quemadmodum inter Sarracenos existens fidelis, inter quos non posset proficere, non
intelligeretur eorum consentire erroribus, licet contra eos minime clamaret.
Discipulus Dic quomodo secundum sententiam istam Glossae, quae in contrarium sonare videntur, debent
intelligi.
Magister Dicitur quod illae debent intelligi de negociis, in quibus vertitur proprium commodum vel
incommodum temporale ipsius taciturnitatis. Ubi autem ex taciturnitate ipsius potest provenire diminutio honoris
divini vel damnum spirituale proximorum: puta aversio a fide vel scandalum infirmorum per reclamationem aut
contradictionem ipsius (licet non possit prohibere vel impedire sive retrahere Papam a sua intentione nefaria)
posset tamen catholicos consolari et confirmare in fide, et ne crederent Papae haeretico praeservare, reclamare
tenetur. Et ideo taciturnitas eius, per quam divinus honor subtrahitur: et utilitas proximorum necessario
impediretur, non est absque peccato mortali. Quia ista taciturnitas tam amori Dei, quam fidei manifestae
repugnat.
CAP. XXXII
Discipulus Quia non est verisimile, quod Papa requireret Cardinales super aliqua assertione haereticali, quam
diffinire vel determinare intenderet: et eosdem sustineret et non cogeret respondere. Et ideo transeo ad
consensum consilii. De quo dic an omnes consulendo consentientes, quod Papa quamcunque haeresim solenniter
diffiniat et determinet, peccent mortaliter, et an sint fautores haereticae pravitatis.
Magister Ad hoc respondetur, quod omnes consentientes huiusmodi peccant mortaliter, nec possent per
quamcunque ignorantiam excusari. Quam vero peccent mortaliter, videtur aperte posse probari. Nam de
consulente negari non potest: quin aperte et expresse sit consentiens. Consentiens autem peccat. Papa autem
diffiniendo sive determinando assertionem, quae est haeretica, peccat mortaliter. Ergo consulens, quod eam
determinet, mortaliter peccat.
Discipulus Quamvis mihi videtur probabile, quod consentientes consulendo diffinitioni haereticali Papae, si non
possint per ignorantiam excusari, peccent mortaliter: videtur tamen quod ignorans assertionem Papae esse
haereticam: per ignorantiam valeat excusari saltem a peccato mortali. Nam si consulens Papae, quod assertionem
haereticalem diffiniat, peccat mortaliter: peccatum suum est consimile peccato Papae. Peccatum autem Papae est
peccatum haeresis. Ergo peccatum consulentis est peccatum haeresis. Sed hoc non videtur, quia ignorans non ex
ipso est haereticus quod ignorans. Ergo cum iste sit talis ignorans, non videtur quod sit haereticus reputandus.
408

