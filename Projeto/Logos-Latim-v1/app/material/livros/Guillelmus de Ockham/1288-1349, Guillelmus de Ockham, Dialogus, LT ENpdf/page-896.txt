Tertio sic. Per sacros canones, quorum plures allegati sunt superius, c. 3 huius tertii, papa
concessit aliquando regibus aliquando aliis ius eligendi, et non illicite; ergo nullus potest
habere ius eligendi summum pontificem nisi a papa.
Aliter dicitur quod imperator eo ipso quod est Christianus catholicus discretus et Romanus
habet ius et potestatem eligendi summum pontificem, nisi ipse eidem iuri tacite vel exprese
renunciet, vel electio summi pontificis vel potestas concedendi ius eligendi de consensu
Romanorum personae vel personis determinatae vel determinatis concessa extiterit, ita ut
Romani non habeant a papa potestatem sive ius eligendi summum pontificem; quod tali
ratione probatur. Christus taliter ordinavit ecclesiam ut ei in necessariis nequaquam deficeret
et ut nullus homo per suam negligentiam vel malitiam quocunque necessario privare posset
eandem. Sed inter alia necessaria ecclesiae hoc non est minimum, ut sint aliqui qui, decedente
summo pontifice, ius habeant eligendi summum pontificem successurum. In hoc ergo
Christus non defecit ecclesiae, nec posuit in potestate cuiuslibet ut posset per negligentiam
suam aut malitiam hoc necessario totam ecclesiam Dei privare. Sed si nullus haberet ius
eligendi summum pontificem nisi a papa, posset papa per negligentiam suam vel malitiam
privare totam ecclesiam dei potestate vel iure eligendi summum pontificem. Posset enim
primo, sive ex causa rationabili vel irrationabili, privare illos qui modo habent ius eligendi
summum pontificem eodem iure, et antequam idem ius aliis concederet posset praeveniri
morte, vel per negligentiam vel per malitiam collationem eiusdem iuris usque ad finem vitae
suae differre; et ita penes nullos remaneret ius eligendi summum pontificem. Quare hoc
necessario ecclesiae ipsa ecclesia, per praeventionem mortis papae vel per negligentiam aut
malitiam eius, privata maneret, ita quod absque miraculo speciali nequaquam posset ecclesia,
nec universalis nec particularis, papam habere. Ex quo infertur quod ius eligendi summum
pontificem non est et papa, et ideo ius habent eligendi Romani, non a papa, sed eo ipso quod
sunt Christiani et catholici.
Discipulus: Per rationem illam probatur quod Romani non habent ius eligendi summum
pontificem. Quia si sic, per negligentiam aut malitiam possent Romani privare totam
ecclesiam iure eligendi summum pontificem. Possent enim renunciare eidem iuri absque hoc
quod ius eligendi summum pontificem aliis quibuscunque concederent; igitur tunc remaneret
ecclesia absque iure eligendi summum pontificem.
Item, omnes Romani habentes ius eligendi summum pontificem possent fieri haeretici vel se
convertere ad aliam sectam; quo facto ius eligendi papam amitterent. Igitur tota ecclesia Dei
remaneret sine iure et potestate eligendi summum pontificem.
Amplius, si Romani non habent ius eligendi a papa, quero quo iure habent ius eligendi
summum pontificem? Aut divino aut humano. Non divino, quia non legitur in scripturis
divinis quod Deus dederit eis tale ius. Nec iure humano. Quia ius humanum aut est civile aut
canonicum; iura civilia sunt iura imperatorum et regum, et iura canonica sunt iura summorum
pontificum; igitur Romani haberent ius eligendi ab imperatoribus vel regibus vel a summis
pontificibus. Sed non habent ius eligendi ab imperatoribus; ergo a solis summis pontificibus
habent huiusmodi ius eligendi. Et ita eligendi ius est a solo papa.
Ista sunt propter quae apparet quod opinio ista et allegata ratio pro ipsa probabilitatem habere
non videntur. Sed tamen narra quomodo respondetur ad ipsa.
Magister: Ad primum istorum respondetur quod opinio illa non dicit quod soli Romani in
omni casu habent ius eligendi summum pontificem. Ad cuius evidentiam dicitur esse
896

