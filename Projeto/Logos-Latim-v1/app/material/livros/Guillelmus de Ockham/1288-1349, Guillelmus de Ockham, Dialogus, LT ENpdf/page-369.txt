scripturam catholicam esse haereticam, et dicere scripturam haereticam esse catholicam, quod Esaias propheta
capitulo 5 videtur restari, cum hoc facientibus imprecatur vae damnationis aeternae, dicens: vae, qui dicitis
malum bonum, et bonum malum, ponentes tenebras lucem, et lucem tenebras, amarum dulce, et dulce amarum.
Ex quibus verbis colligitur, quod quemadmodum uterque damnabili crimine irretitur, scilicet qui dicit malum
esse bonum, et qui licit bonum esse malum: ita uterque damnabilis est, scilicet et qui ponit tenebras, hoc est
pravitatem haereticam esse lucem, id est catholicam veritatem: et qui dicit lucem, id est catholicam veritatem,
esse tenebras, id est haereticam pravitatem, sed qui dicit scripturam catholicam esse haereticam, trahendo eam
videlicet ad sensum haereticum, et aliter exponendo, quam sensus Spiritus sancti efflagitat: est haereticus
censendus, 24 quaestione 3. haeresis, igitur ille, qui scripturam haereticam trahit ad sensum catholicum eius
errorem exponendo, haereticus est censendus, et ita qui determinationem Papae secundum mentem eius
haereticam reputat catholicam, sciens, quod ille sensus, qui secundum rei veritatem est de mente Papae, est
damnatus, debet haereticus iudicari: licet nesciat, quod ille sit sensus Papae haeretici.
Alia assertio, quae tenet, quod talis sic exponens determinationem Papae haereticam, et trahit eam ad sensum
catholicum, quem putat esse de mente Papae, non est haereticus iudicandus, videtur tali ratione posse probari.
Ille qui non errat contra fidem, non est haereticus iudicandus, licet erret contra intentionem alicuius haeretici vel
catholici, sed qui determinationem Papae habentem diversos sensus, unum catholicum et alium haereticum, trahit
ad sensum catholicum, putans eum esse de mente Papae, quamvis non sit, non errat contra fidem, sed tantum
contra mentem Papae: quia tenet quicquid spectat ad fidem, in hoc tamen errat, quod putat sensum catholicum
esse de mente Papae: qui tamen non est, ergo talis non est haereticus reputandus.
Discipulus Quae praedictarum assertionum sit verior, post consummationem istius operis sollicite indagabo,
nunc autem dic an peccet mortaliter ille, qui trahit determinationem Papae, secundum mentem Papae haereticam
ad sensum catholicum: quem tamen non credit esse de intentione Papae: sed credit quod haereticus sensus est de
mente Papae.
Magister Respondetur, quod talis qui non tantummodo recitando, sed exterius affirmando trahit
determinationem haereticam ad sensum catholicum, quem non credit esse de mente taliter determinantis, peccat
mortaliter, quia committit crimen mendacii, sive adulando, sive timore, sive ambitione taliter mentiatur: nec
potest a peccato mortali quomodolibet excusari, quia omne tale mendacium est peccatum mortale, et si ex
desiderio complacendi Papae haeretico mendacium tale procedat, gravius est, quam si ex timore solummodo
emanaret, quare in pusillanimo timor aliquo modo diminuit peccatum, in illo autem, qui homini placere
desiderat, per crimen mendacii, crimen adulationis aut cupiditatis, aut ambitionis adiungitur, et ideo talis gravius
et multiplicius peccat.
CAP. III
Discipulus Post interrogationem de trahentibus diffinitionem Papae haereticam, habentem diversos sensus,
unum haereticum, et alium catholicum, ad sensum catholicum: peto ut dicas, quid sentiendum esset de illis, qui
diffinitionem Papae haereticam in omni sensu, quem talis diffinitio posset habere, de virtute verborum traherent
ad aliquem sensum catholicum, scientes quod quilibet illorum sensuum, qui secundum rei veritatem possunt elici
ex verbis determinationis Papae, est haereticus.
Magister Respondetur, quod est quaedam assertio dicens, quod tales essent credentes errori Papae haeretici, et
etiam haeretici reputandi, nisi sollicite quaererent vertitatem, et parati essent corrigi, quam cito veritatem
invenirent. Quod enim tales credentes haereticorum errori debeant haeretici reputari, videtur sic posse probari.
Ille, qui credit haereticorum errori, qui nullum potest habere sensum catholicum, est inter credentes haereticorum
errori merito computandus, sed ille, qui pertinaciter defendit haereticorum errorem, qui nullum potest habere
sensum catholicum, est haereticus reputandus, 24 quaestione 3. qui aliorum. Cum ergo per positum tales credant
errori, qui nullum potest habere sensum catholicum, inter credentes sunt merito computandi. Et per illud patet,
quod tales nisi sollicite quaerant veritatem parati corrigi, cum invenerint, sunt haeretici iudicandi, quoniam
errans contra fidem, nisi quaerat veritatem paratus corrigi cum invenerit, est inter haereticos numerandus, 24
quaestione 3. dicit Apostolus. Ex quo infertur, quod qui exponerent et traherent determinationem Papae
haereticam in omni sensu, quem potest habere de virtute verborum ad sensum catholicum, si simul cum hoc non
persequerentur et molestarent qualitercunque diffinitionem Papae haereticam impugnantes, essent inter
haereticos reputandi: quia non quaererent cauta sollicitudine veritatem.
Alia est assertio, quae de trahentibus taliter diffinitionem Papae haereticam ad sensum catholicum dicit esse
distinguendum, quia aut tales sunt periti in arte distinguendi assertiones ambiguas diversos sensus habentes: aut
in tali arte sunt minime eruditi. Primi excusari non possunt de crimine mendacii, nec de crimine haereticae
pravitatis: sed sunt censendi sibiipsis contrarii, quemadmodum haeretici saepe reperiuntur sibiipsis contrarii,
quia secundum Augustinum 24 quaestione septimo capitulo. quod autem: Haeretici adeo calumniandi cupiditate
caecantur, ut non attendant, quod sint inter se contraria, quae loquuntur, et ideo cum tales sint periti in arte
distinguendi assertiones ambiguas, praesumptio est violenta, quod tenens assertionem Papae haereticam sub
aliquo sensu, quem sonat: et quod simul cum hoc tanquam contrarii sibiipsis tenent catholicam veritatem. Si
autem tales non sunt periti in arte distinguendi assertiones ambiguas, non sunt statim haeretici iudicandi, sed si
pertinaciter defenderent talem assertionem esse sub tali sensu sustinendam, deberent haeretici iudicari.
369

