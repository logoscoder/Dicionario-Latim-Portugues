non est inter vos sapiens quisquam qui possit iudicare inter fratrem et fratrem suum? Sed
frater cum fratre iudicio contendit, et hoc apud infideles". Ex quibus colligitur quod fideles ab
infidelibus, et quantum ad litigationem in iudicio et quantum ad omnem pacificam
participationem, debent penitus separari. Ergo uni imperatori seu principi seculari non debet
universitas mortalium esse subiecta.
Praeterea, ille non debet universitati mortalium praesidere qui eorum non potest debitam
gerere curam. Sed nullus unus potest debitam gerere curam universitatis mortalium, cum
etiam quilibet sit insufficiens ex se unius parvi regni (respectu totius mundi) curam habere,
testante Salomone, qui, ut legitur 2 Paralip. 1, loquens ad Deum, ait, "Quis enim potest hunc
populum tuum digne, qui tam grandis est, iudicare?", quasi diceret, "Nullus". Ergo multo
fortius nemo poterit digne universitatem mortalium iudicare.
2.6

CAP. III

Discipulus: Aliam recita opinionem circa interrogationem praedictam.
Magister: Alia est opinio quod expediret unum principem, non secularem sed ecclesiasticum,
universitati mortalium praesidere.
Discipulus: Pro ista opinione possumus invenire multa in tractatu de potestate papae et cleri;
ideo pauca pro eius confirmatione adducas.
Magister: Pro ista opinione potest taliter allegari. Inter caeteras excellentias quibus debet
princeps, etiam qui in temporalibus praesidet, subditos superare, sapientia videtur esse
praecipua. Unde et Salomon, qui sapientiam postulavit a Deo ut digne posset regere populum
Dei in temporalibus, a Deo legitur magnifice commendatus, cum dixit sibi Deus, ut habetur 2
Paral. 1: "Quia hoc magis placuit cordi tuo, et non postulasti divitias et substantiam et
gloriam, neque animas eorum qui te oderunt, sed nec dies vitae plurimos; petisti autem
sapientiam et scientiam ut iudicare possis populum meum super quem constitui te regem,
sapientia et scientia datae sunt tibi; divitias autem et substantiam dabo tibi". Et idem Salomon,
Proverbiorum 1, ait, "Intelligens gubernacula possidebit". Ex quibus datur intelligi quod
principi necessaria est praecipue sapientia. Sed maior sapientia reperitur in viris ecclesiasticis
quam in secularibus. Ergo non secularis princeps, sed ecclesiasticus, dignus est toti mundo
praeesse.
Discipulus: Ista ratio non videtur procedere. Quia qui aliis praeest in temporalibus debet alios
praecedere in sapientia mundana et peritia negotiorum secularium, non autem in sapientia
divina. Sed seculares praecellunt in sapientia mundana, licet ecclesiastici praecellant in
sapientia divina. Ergo qui praesidet in temporalibus debet esse secularis et non ecclesiasticus,
laicus et non clericus.
Magister: Istam responsionem quidam reprobare nituntur. Quia, ut ex scripturis divinis
colligitur, qui praeest aliis in temporalibus non solum in sapientia mundana sed etiam in
sapientia divina et in lege Dei debet esse peritior, eo quod rex, qui in temporalibus praeest,
debet in lege Dei assidue meditari, dicente Deo, qui, loquens de rege, Deut. 17, ait, "Postquam
autem sederit in solio regni sui, describet sibi Deuteronomium legis huius in volumine, et
accipiens exemplar a sacerdotibus Leviticae tribus, habebit secum legetque illud omnibus
diebus vitae suae". Iosue etiam, qui in temporalibus praesidebat, praecepit Dominus, dicens,
"Non recedat volumen legis huius de ore tuo, sed meditaberis in eo diebus ac noctibus, ut
545

