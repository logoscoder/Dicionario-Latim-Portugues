si quis catholica, qui ait: communio malorum non maculat aliquem participatione factorum sed consensione
factorum. Ex quibus verbis patet, quod qui consentit factis malorum in crimine, communicat eis.
CAP. XXXIII
Discipulus Post praedicta dic, qua poena consentientes diffinitioni haereticali Papae sunt plectendi, et an debeant
haeretici iudicari.
Magister Dicitur quod poena haereticorum sunt plectendi. Nam consentientes et facientes pari poena sunt
plectendi. Sed Papa determinans et diffiniens solenniter assertionem haereticalem est haereticus et poena
haereticorum plectendus: ergo consentientes diffinitioni haereticali suae, poena haereticorum sunt plectendi.
Maior sanctorum patrum auctoritatibus asseritur. Ait enim Lucius Papa, ut habetur 17 quaestione 4 capitulo
omnes: non solum qui faciunt rei iudicantur sed etiam qui facientibus consentiunt. Par enim poena facientes et
consentientes comprehendit. Item Nicolaus Papa, ut legitur 2 quaestione 1 capitulo notum: facientem et
consentientem par poena constringit. Item Alexander tertius, ut legitur extra de officio delega.# capitulo 1 ait:
Agentes et consentientes pari poena scripturae testimoniis puniuntur.
Hoc etiam Gregorius distinctione 89 capitulo Tanta, insinuat manifeste, ubi Glossa super verbo excommunicatos,
ait: non quod quandoque magis puniuntur consiliarii quam facientes. Hoc etiam dicto Gelasii Papae, quod
ponitur distinctione 86 capitulo duo, aperte elicitur, cum ait: Innocentius Papa Archadium Imperatorem, quia
consensit quod sanctus Iohannes Chrysostomus a sede sua pelleretur, excommunicavit. Ubi dicit Glossa super
verbo consensit, ait: consentientem maiori poena astringi quam facientem. Cui concordat Glossa 24 quaestione 3
capitulo qui aliorum, dicens: nota quod plus punitur consulens quam faciens.
Ex quibus aliisque pluribus, probatur quod consentientes et facientes pari poena sunt plectendi. Quod ex verbis
beati Pauli Roman.# 1 accipitur, ut videtur, cum ait: qui talia agunt digni sunt morte: non solum autem qui
faciunt ea sed etiam qui consentiunt facientibus. Ubi dicit Glossa consentire est tacere cum possis arguere vel
errorem adulando fovere. Si autem adulando fovere est consentire: multo magis consulere et cooperari est
consentire. Et per consequens consentientes et cooperantes diffinitioni haereticali Papae pari poena sunt
plectendi: et ita poena haereticorum feriri debent.
Discipulus Ista maior, consentientes et facientes pari poena sunt plectendi: non videtur vera de consentientibus
consulendo tantummodo, quod Alexander tertius, ut habetur extra de homicidio, capitulo Sicut, affirmare
videtur, cum dicit: qui vero se asserunt animum regis inflammasse ad odium, unde homicidium fuit secutum,
dure et aspere, sed non severe sunt puniendi, sicut (supple) qui occidunt. Ex quibus verbis videtur, quod
inflammans et per consequens consentiens consulendo non ita punitur, sicut faciens. Quod Glossa, extra de
officio delega.# asserit manifeste, dicens: in secundo casu consilii minus punitur (quam supple, faciens) plus
tanquam negligens. Glossae ergo, quae dicunt, quod consulens plus punitur quam faciens, tam Alexandri tertii
quam Glossae ultime allegatae repugnare videntur.
Magister Respondetur, quod hoc regulare est, quod consulens et faciens poena consimili puniuntur, ut si unus
est excommunicatus; alter est excommunicatus. Et si unus est suspensus, et alter similiter. Quandoque tamen
quantum ad aliquam circumstantiam poenae consimilis gravius punitur consulens quam faciens: et quandoque
econverso. Et ideo quantum ad conclusionem propositam sufficienter ostenditur, quod consentiens constitutioni
haereticali Papae poena haereticorum est plectendus.
CAP. XXXIV
Discipulus Dixisti secundum opinionem praedictam, quod consentientes diffinitioni haereticali Papae sive
consulendo sive cooperando, non solum poena haereticorum sunt plectendi: sed etiam haeretici sunt censendi.
Ideo ad propositum, quod sunt haeretici, aliqua motiva non differas allegare.
Magister Quod omnes consentientes consulendo, inducendo, suadendo, suggerendo diffinitioni haereticali Papae
sunt inter haereticos computandi, multis modis videtur posse probari. Primo sic: qui simili modo cum haeretico
est culpabilis iudicandus, crimine haeresis est irretitus. Haec videtur nota de se. Sed omnes consentientes
diffinitioni haereticali Papae sunt cum Papa haeretico simili modo culpabiles iudicandi. Hoc ex verbis Isidori,
quae recitat et probat, ut habetur 11 quaestione 3 qui consentit, colligitur evidenter, cum dicit: alius pater ait, si
quis alterius errori consentit, sciat se cum illo simili modo culpabilem iudicandum. Ergo omnes consentientes,
quod Papa assertionem, quae est haeretica, diffiniat et determinet, sunt haeretici cum Papa iudicandi.
Secundo sic: Qui alicui communicat in crimine simili crimine est irretitus. Sed consentientes, quod Papa diffiniat
pravitatem haereticam, communicat Papae in crimine haeresis. Ergo crimine haeresis involuitur.
Tertio sic: omnes credentes pertinaciter erroribus haereticorum sunt haeretici reputandi. Omnes autem
consentientes, quod Papa solenniter diffiniat haereticam pravitatem, sunt credentes pertinaciter errori Papae ergo
sunt inter haereticos computandi. Maior ex verbis Gregorii, quae ponuntur extra de haereticis, excommunicamus,
secundo, patenter habetur, cum dicit, ut allegatum est supra. Credentes autem eorum erroribus haereticos
similiter iudicamus. Minor claret: quia qui consentit errori, iudicandus est quod illi errori adhaereat. Quod etiam
sint pertinaciter credentes, patet ex hoc, quod non solum consentiunt errori, quem Papa diffinit, sed etiam
consentiunt pertinaciae suae, qua solenniter diffinit errorem. Ergo non solum communicant Papae credendo
errorem: sed etiam sibi communicant in pertinacia. Ergo pertinaces et per consequens haeretici sunt censendi.
412

