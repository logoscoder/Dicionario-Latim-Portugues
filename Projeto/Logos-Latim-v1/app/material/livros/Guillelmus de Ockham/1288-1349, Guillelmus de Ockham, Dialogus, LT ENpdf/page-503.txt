CAP. VIII
<!--[if !supportEmptyParas]--> <!--[endif]-->
Sequitur: Et in conscientia mea dico, quod libenter essemus pro alia conclusione et libentius quam pro ista
conclusione negativa: si vera ostenderetur et necessaria, et si clarum esset in fide, quod animae sanctorum nunc
viderent faciem Dei, nullus haberet tamen defendere istam fidem, nec defendere plus quam nos, sum enim
Christi vicarius licet indignus, et vicarius generalis plus habet defendere honores principaliter, quam quicunque
particularis vicarius. Item, Quomodo posset aliquis credere, quod si anima patris mei vel matris meae videret
clare faciem Dei, quod ego vellem negare: absit. Unde ubi veritas probaretur clarius, ita libenter et amplius
staremus pro conclusione affirmativa.
<!--[if !supportEmptyParas]--> <!--[endif]-->
Hic dicit, quod suae assertioni amore veritatis adhaesit. Quod ostendit per hoc, quod libentius esset pro
conclusione alia, si sibi probaretur esse vera. Si per hoc credit de haeresi excusari, turpiter est deceptus. Nam
quilibet haereticus amore veritatis, quam credit, suae haeresi pertinaciter noscitur adhaerere, et tamen hoc non
obstante, haeretici de sua pravitate haeretica nullatenus excusantur. Igitur quantumcunque iste amore veritatis,
sicut credit, adhereat conclusioni negativae praedictae: scilicet quod animae sanctorum in coelo non vident
Deum: tamen per hoc de haeresi nullatenus excusatur. Quod autem omnes haeretici, imo et Iudaei et pagani
amore veritatis, quam credunt, suis adhaereant erroribus, auctoritatibus manifestis ostenditur.
<!--[if !supportEmptyParas]--> <!--[endif]-->
Hieronymus enim, ut habetur 24 quaestione 3 capitulo haeresis, dicit in haec verba: haeresis autem grece ab
electione dicitur, quod scilicet eam sibi unusquisque sibi eligat disciplinam, quam putat esse meliorem. Ex
quibus verbis manifeste colligitur, quod haeretici illas tenent et eligunt assertiones, quas reputant veriores et ita
suis haeresibus amore veritatis, quam credunt, adhaerent libentius, quamvis multi eorum tenerent contrarias, si
eis probarentur esse verae: et tamen per hoc de haeresi nullatenus excusantur, igitur nec iste per hoc poterit de
haeresi excusari.
<!--[if !supportEmptyParas]--> <!--[endif]-->
De Iudaeis etiam idem probatur auctoritate Christi dicentis Iohanne 16 [2]: Venit hora ut omnis, qui interficit
vos, arbitretur obsequium se praestare Deo. Ex quibus verbis patenter habetur, quod Iudaei quodam veritatis
amore persequebantur Apostolos: nec tamen propter hoc fuerunt excusandi, igitur nec iste est de haeresi
excusandus propter hoc, quod libentius teneret contrarium sui erroris, si sibi ostenderetur esse verum.
<!--[if !supportEmptyParas]--> <!--[endif]-->
Item Apostolus de Iudaeis ad Roman. 4 [10,2] dicit: Testimonium enim perhibebo illis, quod aemulationem
quidem Dei habent, sed non secundum scientiam, ubi dicit Glossa, pro dilectione Dei putant se facere: sed veram
dilectionem Dei non habent. Ex quibus verbis potest patenter inferri, quod potest quis haereses impie defensare,
putans se hoc facere veritatis amore: licet verum veritatis amorem non habeat, et ideo de erroris defensione non
est excusatus, et ita per hoc, quod iste credit assertionem suam esse veram, et libentius teneret suam contrariam,
si crederet eam esse veram: non potest de haeresi excusari, licet per hoc possit haberi, quod quodam falso
veritatis amore.
<!--[if !supportEmptyParas]--> <!--[endif]-->
Paulus ante conversionem suam persequebatur ecclesiam Dei: et negabat incarnationem Christi: pro qua
libentius laborasset, si fuisset sibi probata, et tamen hoc non obstante de errore damnabili non potuit excusari.
Igitur licet iste credat assertionem suam esse veram: et libentius teneret contrariam, si sibi esse vera et necessaria
probaretur: non poterit per hoc de pravitate haeretica excusari, sed per hoc haberi potest, quod quodam falso
veritatis amore assentit errori, rursum per verba praedicta non potest plus haberi, nisi quod iste ignoranter errat,
sed ignorantia non semper excusat et specialiter non excusat in casu isto: sicut inferius ostendetur, igitur per
verba praedicta non potest de pravitate haeretica excusari.
<!--[if !supportEmptyParas]--> <!--[endif]-->
Quod ignorantia non semper excusat, patet manifeste per illud Actuum tertio, quod dicit Petrus perfidis Iudaeis:
fratres scio, quod per ignorantiam fecistis, sicut et principes vestri. Ex quibus verbis patenter colligitur, quod
Iudaei ignoranter suis erroribus adhaerebant, et tamen per talem ignorantiam non poterant excusari, sic licet iste
ignoranter teneat et defendat haeresim praedictam, et libentius teneret assertionem contrariam si sibi probaretur
esse vera: Tamen per hoc non poterit de pravitate haeretica excusari, per talem enim modum omnes Iudaei,
Sarraceni et pagani, idolatrae, et haeretici, imo universaliter omnes errantes possunt se de suis erroribus
excusare. Vix enim posset aliquis inveniri, quin diceret, quod libentius teneret assertionem contrariam, si sibi
probaretur aperte esse vera.
<!--[if !supportEmptyParas]--> <!--[endif]-->
Quis enim diceret, se libentius tenere falsum quam verum? Patet igitur ex praedictis, quod iste inventor haeresis
memoratae per verba praedicta, et similia non poterit de heresi excusari. Est tamen advertendum, quod licet
praecise per talia verba non possit errans contra fidem de pravitate haeretica excusari: non tamen est dicendum,
quod omnis errans contra fidem nitens se per verba talia excusare, est haereticus reputandus, quia potest quis
errans contra fidem in casu aliquo satagens se per verba talia excusare de pravitate haeretica, immunis existere,
503

