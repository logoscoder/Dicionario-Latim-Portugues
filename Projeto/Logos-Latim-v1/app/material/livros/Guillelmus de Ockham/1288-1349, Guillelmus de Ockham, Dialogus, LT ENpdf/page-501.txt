operibus misericordiae: scilicet quae supposita fecerunt opera misericordiae: sed etiam pro operibus
misericordiae reddetur animabus illorum ante diem iudicii generalis, patet igitur, quod ratio ista et aliae
allegationes praescriptae non plus concludunt de visione Dei, quam de habitatione coelesti, quia ita promittitur
habitatio coelestis toti supposito, sicut visio Dei.
<!--[if !supportEmptyParas]--> <!--[endif]-->
Item, si illa ratio concluderet haeresim memoratam: sequeretur per eandem rationem, quod ante iudicium nulla
anima separata salvabitur: et nulla anima separata damnabitur, nam sicut toti supposito visio clara Dei
promittitur et toti supposito Christus damnationem si non crediderit comminatur dicens, ut legitur Marco ultimo
[Mc 16,16]: Qui crediderit et baptizatus fuerit, salvus erit: qui vero non crediderit, condemnabitur. In quibus
verbis constat aperte, quod Christus aperte loquitur de suppositis: quia totus homo credit et baptizatur. Si igitur
propter hoc quod visio clara Dei toti supposito promittitur, sequeretur quod animae separatae non viderent
Deum, eadem ratione per hoc quod salvacio promittitur toti supposito et per hoc quod Christus comminatur
damnationem toti supposito, contingeret inferre quod animae separatae ante diem iudicii nec erunt salvae nec
damnatae, quod nullus catholicus ignorat esse haereticum.
<!--[if !supportEmptyParas]--> <!--[endif]-->
CAP. V
<!--[if !supportEmptyParas]--> <!--[endif]-->
Sequitur nunc alia via de tempore, pro quo merces praedicta promittitur; ubi dicit, quod si attendatur sacra
scriptura, invenitur solum post iudicium, PRIMO, quia post iudicium dicetur: venite benedicti patris mei,
percipite regnum, et illud: cum sederit filius hominis in sede maiestatis suae, sedebitis et vos et caetera et hoc:
gaudete [...] quia merces vestra multa est in coelo. Hic ponit tertiam rationem ex tempore, quo reddetur merces,
et potest sic formari.
<!--[if !supportEmptyParas]--> <!--[endif]-->
Merces praedicta, scilicet visio Dei, reddetur solum post diem iudicii, igitur animae sanctae ante diem iudicii non
videbunt Deum, consequentia videtur manifesta, antecedens probatur per illud Matthaei 25: Venite benedicti
patris mei, percipite regnum et caetera. Sed haec ratio accipit haeresim, quam probare deberet, quia accipit, quod
merces, quae est visio, non promittitur, nisi pro tempore post iudicium, quod deberet probare. Et ideo non restat
hic, nisi respondere ad probationem suam, quae propter saepe dicta est exclusa, quia, sicut dictum est, visio Dei
promittitur toti supposito, et illa promissio, quae de communi lege est facta, non implebitur ante iudicium,
promittitur etiam animae visio nihil purgandum habenti, et illa promissio fit pro tempore etiam ante iudicium
generale, promissio vel etiam verius promissionis implecio de qua fit mencio Ma<tthaei> 25 est illa que fit toti
supposito Et ideo illa nequaquam implebitur ante iudicium generale cum hoc tamen stat, quod promissio quae fit
animae nihil purgandum habenti ante dictum iudicium impleatur, et ita patet, quod ex illa auctoritate venite
benedicti patris mei et caetera non potest inferri, quod animae sanctae antea non videbunt Deum, sed potest
inferri, quod homines integri ex corpore et anima de communi lege antea non videbunt Deum.
<!--[if !supportEmptyParas]--> <!--[endif]-->
Sed si quaeratur, ubi promittitur dicta merces animae nihil purgandum habenti? dicendum est, quod Christus, ut
legitur Lucae 13 [23,43] illam mercedem promisit omni animae purgatae, cum dixit latroni: hodie mecum eris in
paradiso, hoc enim non dixit latroni pro supposito, sed pro anima eius, et non solum pro anima eius, sed pro
anima purgata, omnis ergo anima purgata vadit ad paradisum per paradisum autem, de quo ibi fit mentio,
intelligitur beatitudo regni coelestis, quae non est sine visione. Et quod de tali visione intellexerit Christus, ex
serie evangelici textus ostenditur, nam dicenti latroni ad Iesum: Domine memento mei, dum veneris in regnum
tuum, Iesus respondit dicens: amen dico tibi, hodie mecum eris in paradiso. Ex quibus verbis datur intelligi:
quod idem intelligebat Christus per paradisum, quod intelligebat latro per regnum Christi, sed latro per regnum
Christi intelligebat gloriam Christi, quae non est sine visione clara Dei. Igitur Christus per paradisum intellexit
visionem Dei, ut iste sit sensus: hodie mecum eris in paradiso, id est, sicut ego video et videbo deitatem, ita tu
hodie mecum videbis clare deitatem eandem.
<!--[if !supportEmptyParas]--> <!--[endif]-->
Ex his aliisque pluribus, quae brevitatis causa omittuntur, patenter habetur: quod falsum asserit, cum dicit, quod
in scriptura sacra invenitur quod visio Dei promittitur solum pro tempore post iudicium: quia promittitur
animabus purgatis pro tempore ante iudicium ibi, sicut dictum est: hodie mecum eris in paradiso, et Iohanne 17
[24] cum Christus dixit: volo ut ubi ego sum et ipsi sint mecum ut videant claritatem meam, et primae ad Cor. 13
[12] Cum dicit Apostolus, videmus nunc per speculum in aenigmate, tunc autem scilicet quando prophetiae
evacuabuntur facie ad faciem, prophetiae autem, de quibus loquitur Apostolus, non sunt in coelo. Igitur animae
quae sunt in coelo, vident facie ad faciem. Quod etiam dicta visio iam sit data, asserit manifeste scriptura divina,
quia Apocalypsi 6 [11] dicit beatus Iohannes: datae sunt illis sanctis (secundum animam) singulae stolae albae,
quae sunt singule visiones Dei. Cum vero dicit, post iudicium dicetur, venite benedicti patris mei percipite
regnum et caetera verum est, quod tunc dicetur suppositis integris, et ideo istud ante iudicium non implebitur,
quia supposita integra de communi lege antea non percipient regnum Dei, cum hoc tamen stat, quod animae
multorum antea videbunt Deum.
501

