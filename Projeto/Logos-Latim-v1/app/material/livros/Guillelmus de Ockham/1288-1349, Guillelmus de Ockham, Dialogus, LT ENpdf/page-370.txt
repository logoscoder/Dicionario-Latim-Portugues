Discipulus Quomodo convincetur talis de pertinacia?
Magister Respondetur, quod de pertinacia convincetur, si postquam ostensum sibi fuerit evidenter, quod assertio
Papae haeretici talem sensum habere non potest, adhuc in sua opinione permanserit. Dicitur etiam, quod multis
aliis modis potest convinci de pertinacia, puta si de veritate (quando convenienter potest) renuit informari: si
impugnatores haereticae pravitatis persequitur vel molestat: si alios minis, praeceptis, poenis, vel alio quovis
modo compellit ad suam opinionem pertinaciter defendendam, et forte aliquibus aliis modis, de quibus dictum
est supra libro quarto, est de pertinacia convincendus.
Discipulus Quid si aliquis promittit vel iurat, quod tenebit semper talem assertionem haereticam, et intendit
tenere sub sensu catholico: quem tamen sensum catholicum de virtute verborum habere non potest.
Magister Respondetur, quod talis est haereticus iudicandus: quia ex quo tenet assertionem haereticam in omni
sensu, quem de virtute verborum habere potest, et promittit seu iurat quod semper tenebit eandem, non est
paratus corrigi, et per consequens haereticus est censendus.
CAP. IV
Discipulus Ponatur quod Papa diffiniret aliquam assertionem haereticam esse tenendam, tanquam catholicam: et
alius praelatus (puta archiepiscopus, vel episcopus, vel alius sciens diffinitionem Papae esse haereticam) ordinet,
statuat, praecipiat, aut mandet sub gravi poena, quod nullus subditorum suorum audeat diffinitionem Papae
aliqualiter reprobare, sed de ea, et etiam de persona Papae, quilibet subditus suus loquatur omnino reverenter,
nomen tamen Papae in tali ordinatione, statuto, praecepto vel mandato nullatenus exprimendo, nunquid talis
praelatus est credens errori Papae et haereticus reputandus?
Magister Circa hoc sunt diversae opiniones, una est, quod talis praelatus est credens errori Papae et haereticus
reputandus, quod enim inter credentes errori Papae debeat computari, ex hoc probatur, quod statuit diffinitionem
Papae nullatenus reprobandam: sed quod de ea cum reverentia est loquendum, error autem est reprobandus, et
non est cum reverentia de errore loquendum, ergo talis ordinans, statuens, praecipiens sive mandans credit
diffinitionem Papae esse tenendam, et per consequens inter credentes errori Papae est merito computandus. Quod
vero talis praelatus sit haereticus reputandus, tali ratione probatur. Credens errori contra fidem et ad eundem
errorem tenendum alios minis compellit, statutis et praeceptis, est haereticus computandus, ut ex his quae dicta
sunt libro quarto, videtur posse probari, talis autem praelatus est credens errori Papae: et ad eundem errorem
tenendum alios compellit statutis et praeceptis, ergo non est solum credens errori Papae: sed haereticus est
censendus.
Alia est opinio; quod si praelatus inferior, puta archiepiscopus aut aliquis praelatus, praecise talibus verbis vel
aequipollentibus utatur: statuo, mando, vel praecipio, vel sub poena excommunicationis, vel etiam carceris, ut
nullus mihi subiectus diffinitiones Domini summi Pontificis audeat reprobare: vel ex eis de persona Papae
qualitercunque male loqui, sed loquatur cum omnimoda reverentia de eisdem, talis praelatus sine maiori
examinatione, non est inter credentes errori Papae, nec inter haereticos computandus.
Cuius ratio assignatur: quia propter verba generalia talia, quae ita possunt intelligi de diffinitionibus catholici
Papae, sicut de diffinitionibus Papae heretici, non est aliquis inter credentes erroribus Papae haeretici, vel
haereticos computandus: sed praedicta ita possunt intelligi de diffinitionibus Papae catholici, sicut de
diffinitionibus Papae haeretici, ergo propter talia verba generalia non est aliquis inter credentes vel haereticos
computandus.
Discipulus Ista regula esset apparens; si, quando sit tale statutum, esset aliquis Papa catholicus, sicut est Papa
haereticus.
Magister Respondetur, quod hoc non obstat, quia sicut est prudenter futuris talibus occurrendum distinctione 23.
in nomine, et ad cautelam futurorum est aliquid faciendum, extra de electionibus, licet: ita ex causa aliqua
statuuntur et etiam praecipiuntur, quae non in tempore, quo statuuntur et etiam praecipiuntur, sed in tempore
futuro locum valebunt habere, et ideo talia statuta non pro tempore, quo fiunt, sed pro tempore futuro debent
intelligi, et ideo licet aliquis praelatus, quando Papa esset haereticus, statueret sub gravi poena, quod nullus
subditorum suorum diffinitiones Papae audeat reprobare, tale statutum, quantum est ex forma verborum, non
deberet intelligi pro tempore, quo sit; nec etiam pro tempore, quo Papa esset haereticus: sed pro tempore, quo
erat summus Pontifex catholicus, et catholice de diffinitionibus circa fidem diffiniret, tale enim statutum,
quantum est ex forma verborum, taliter debet intelligi, qualiter intelligeretur, si non solum secundum veritatem,
sed etiam secundum opinionem omnium fidelium vacaret Apostolica sedes; et qualiter intelligeretur, si non
solum secundum veritatem, sed etiam secundum opinionem omnium catholicorum Papa, qui est haereticus, esset
omni auctoritate et dignitate privatus, et ideo sicut tunc non intellligeretur[sic] de diffinitionibus Papae haeretici:
ita nec nunc debet intelligi de diffinitionibus Papae haeretici, quantumcunque a multitudine Christianorum
minime crederetur, quod vacaret Apostolica sedes, aut quod Papa esset haereticus.
Discipulus Ex qua causa liceret concedere tale statutum tali intentione, quod statutum illud non debet intelligi de
diffinitionibus Papae qui est haereticus: sed de diffinitionibus futuri Papae catholici.
Magister Respondetur, quod hoc liceret in casu ad dilucidandum sententiam Papae haeretici, si enim aliquis
praelatus sciens diffinitiones Papae esse haereticas, vel etiam dubitans eas esse haereticales, probabiliter ex certis
coniecturis et causis aestimaret, quod Papa eum et sibi subiectos male tractaret, nisi tale quid statueret, posset
370

