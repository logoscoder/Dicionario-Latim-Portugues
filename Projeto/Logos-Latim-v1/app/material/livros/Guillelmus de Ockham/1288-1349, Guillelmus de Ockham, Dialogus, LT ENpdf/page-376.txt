mendacii, alius autem crimine mendacii non irretitur asserens se tenuisse mente quod corde dedebat, primus
autem mentiebatur aperte de seipso dicens se tenere quod nequaquam corde credebat, et ideo non solum tanquam
haereticus: sed tanquam falsus et mendax, bilinguis et duplex, est gravius puniendus, putandusque est omni
dolositate, proditione, falsitate, periurio et similibus (saltem secundum praeparationem cordis) iniquitatibus
involutus, quare nunquam in quocunque negotio est sibi credendum: sed pro infami et ignominioso est in
perpetuum habendus.
CAP. VII
Discipulus Audivi diversas sententias de credentibus haereticorum erroribus, quos sciunt ab ecclesia
condemnatos, nunc autem discutias de credentibus, qui non sciunt haereticorum errores esse damnatos, nec
pertinaciter adhaerent eisdem: an scilicet tales haeretici sint censendi, cum Gregorio# 9 ubi prius de credentibus
haereticorum erroribus non distinguit.
Magister Si loquaris de erroribus, qui obviant veritatibus catholicis, quas credens non tenetur explicite credere,
sed solum implicite. Dicunt quidam quod credentes huiusmodi erroribus non sunt haeretici reputandi, tales enim
credentes videntur esse illi, de quibus loquitur Augustinus ut habetur 24 quaestione 3 capitulo haereticus: ille
autem, qui huiusmodi hominibus credit, imaginatione quadam veritatis est illusus, et ideo deceptus, non
haereticus videtur esse putandus. Si autem loquaris de erroribus, qui opponuntur catholicis veritatibus, quas quis
tenetur explicite credere, videtur quibusdam quod tales credentes quamvis non pertinaciter adhaereant, sunt
haeretici reputandi, aliis dicentibus quod nullus potest credere errori contrario veritati catholicae, quam tenetur
explicite credere, nisi pertinaciter eidem errori adhaereat, quia eo ipso quod quis credit errori contrario veritati
catholicae, quam tenetur explicite credere, non est paratus corrigi, et per consequens pertinax est censendus.
Discipulus Sunt ne credentes eisdem erroribus reputandi haeretici: vel omnes pro haereticis nequaquam
habendi?
Magister Respondetur quod non: quia aliqui credentes aliquibus erroribus sunt haeretici reputandi, et alii
credentes eisdem erroribus non sunt haeretici reputandi, et hoc potest contingere dupliciter, primo quia aliqui
tenentur credere explicite veritates contrarias illis erroribus: alii non tenentur explicite credere veritates illas.
Secundo potest hoc contingere, quod aliqui pertinaciter adhaerent, aliqui non pertinaciter adhaerent.
Discipulus Quia, ut aestimo, ad sciendum quis credens haereticorum erroribus censendus haereticus: et quis non
est censendus: oportet scire, quis credens est pertinax: et quis credens non est pertinax, eo quod pertinax credens
est haereticus. Ille autem qui non credit pertinaciter credens non est haereticus reputandus, quis autem sit
pertinax: et quomodo de pertinacia debeat quis convinci, tractatum superius est libro quarto ideo circa hanc
materiam hic nolo insistere, propter quod dic breviter, quomodo debet intelligi auctoritas Gregorii 9 capitulo 1
huius libri allegata.
Magister Breviter respondetur, quod debet intelligi de credentibus haereticorum erroribus, quos sciunt esse
damnatos, vel quibus pertinaciter credunt, quo etiam modo dicitur, quod debet intelligi auctoritas Gelasii papae
posita 24 quaestione 1 capitulo 1 quicunque in haeresim damnatam semel labitur, eius damnatione seipsum
involuit.
CAP. VIII
Discipulus Postquam vidimus de credentibus explicite haereticorum erroribus: consideremus de credentibus
ipsis haereticis, qui scilicet reputarent ipsos catholicos: licet ignorarent, in quo discrepant a doctrina catholica
atque sana, an scilicet tales sint haeretici reputandi: et qua poena debeant plecti.
Magister Circa hoc possunt esse diversi modi dicendi, unus est, quod tales, si nullum errorem haereticorum
explicite credunt, qui nesciunt in speciali, qui sint errores eorum, non sunt inter haereticos computandi stricte
loquendo de haereticis: large tamen accipiendo haereticos pro implicite pertinaciter tenentibus errores, qui
sapiunt haeresim manifestam, haeretici sunt censendi. Primum istorum declaratur sic, sicut ille, qui nullam
veritatem catholicam explicite credit, quamvis credat in genere fidem catholicam esse veram, non est catholicus
reputandus: sic ille, qui nullum errorem contrarium veritati catholicae explicite credit, non est inter haereticos
computandus, sed ille, qui credit aliquos catholicos, qui tamen suunt haeretici: et nescit in speciali aliquem
errorem eorum nulli errori contrario fidei explicite credit, ergo talis non est inter haereticos computandus nomine
haereticorum stricte sumpto.
Secundum, scilicet quod large accipiendo nomen haereticorum pertinaciter credentes haereticis, licet nullum
errorem ipsorum in speciali et explicite credant, sunt haeretici iudicandi, sic videtur posse probari, tenentes
pertinaciter errorem, ex quo et quibusdam veris, quae negari non possunt, sequitur haeresis manifesta, possunt
haeretici nuncupari large accipiendo vocabulum, sed tales credunt errorem, ex quo et quibusdam veris sequitur
haeresis manifesta, verbi gratia: si aliquis haereticus teneret pertinaciter animas reproborum in inferno minime
cruciari, et quod animae sanctae non vident Deum in coelo, et quod omnia de necessitate eveniunt, credentes
pertinaciter talem esse catholicum tenerent errorem: ex quo et quodam vero (quod negari non potest) sequitur
haeresis manifesta.
Sequitur enim: talis, puta Martinus vel Iacobus, est catholicus: et Martinus vel Iacobus tenent irrevocabiliter,
quod animae reproborum non cruciantur in inferno: et quod animae sanctorum in coelo non vident Deum: et
quod omnia de necessitate eveniunt, ergo animae reproborum non cruciantur in inferno: nec animae sanctorum in
376

