Bulla asserens haeresim est pertinax. Et per consequens haereticus reputandus: quia non est paratus corrigi, et
ultimata deliberatione haeresim diffinuit. Nec propter secundum: quia Bullae Papali fides debet adhiberi.
Discipulus Videtur quod isti sint sibiipsis contrarii. Nam asserere videntur, quod Papae haeretico in nullo
negotio est credendum. Ergo nec Bullae suae fides debet aliqualiter adhiberi. Et ita Papa propter suam Bullam
minime est haereticus reputandus.
Discipulus [sic] Dicunt quod ipsos nequaquam intelligis. Cum enim dicunt, quod Papae haeretico nullo modo est
credendum, intelligendum est pro se vel contra alium. Et tamen sicut cuilibet criminoso credendum est contra se.
Unde si criminosus confiteatur factum suum, creditur sibi, quia aliter propter confessionem propriam minime
damnaretur. Si tamen criminosus confiteatur vel asserat crimen alterius, sibi nullatenus est credendum. Similiter
dicunt, quod diffinitioni haereticali Papae haeretici bene credendum est contra Papam, ut propter eam haereticus
iudicetur: sed Bullae huiusmodi in aliis non est credendum. Si enim in eadem Bulla vel alia Papae haeretici
aliquid asseratur contra fidem, vel etiam in praeiudicium cuiuscunque catholici, sibi nullatenus est credendum:
quia nullo negotio supra alium Papae haeretico est credendum.
CAP. XVIII
Discipulus Dicas secundum exemplum de copia Bullae Papae haeretici, in qua haeresis affirmatur: quod propter
talem copiam sive transsumptum Papa debeat haereticus iudicari.
Magister Hoc videtur posse probari sic. In omnibus credendum est copiae sive transsumpto Bullae Papae
catholici. Ergo credendum est copiae sive transsumpto Bullae Papae haeretici, in his qua sunt contra ipsum.
Antecedens videtur probatione minime indigere. Consequentia probatur propter hoc, quod tantum valet copia
sive transsumptum Bullae Papae catholici (quantum ad omnia quae continet) quantum valet ipsa Bulla haeretici
Papae contra se. Sed ipsa Bulla Papae catholici valet quantum ad omnia quae continet et includit. Ergo sicut in
omnibus credendum est Bullae Papae catholici, ita quantum ad illa quae sunt contra Papam haereticum
credendum est Bullae Papae haeretici.
Discipulus Videtur quod nec transsumptum Bullae Papae catholici, nec transsumptum Bullae Papae haeretici a
criminosis vel infamibus divulgatum fidem facere debeat cuicunque: quia sicut vita criminosorum debet esse
suspecta, ita etiam tales transsumptiones statutorum vel ostensiones transsumptorum Papalium debent esse
suspectae, ut nullus talibus ostensionibus statutorum Papalium fidem debeat adhibere. Quia non debet quis
propter criminosos credere illa esse vera transsumpta.
Magister Ad hoc respondetur distinguendo de diffinitionibus Papae sive haeretici, sive catholici: quia aut sunt
publice et solenniter promulgatae, aut non. De primis dicitur, quod ignorantia talium non excusat post duos
menses. De secundis dicitur: quod de eis potest per ignorantiam excusari. Et per hoc dicitur ad argumentum,
quod fecisti concedendo quod propter criminosos sive ostensionem transsumptorum Papalium a criminosis
factam, nullus teneatur credere unquam Papam esse haereticum. Tamen propter huiusmodi ostensionem
transsumptorum Papalium continentium pravitatem haereticam a criminosis factam, si aliquis in rei veritate
ignorat Papam talem diffinitionem dedisse, debet inquirere veritatem.
Discipulus Hic deberent isti duo probare. Quorum primum est, quod de constitutione haereticali Papae publice et
solenniter promulgata nullus tenetur se per ignorantiam excusare. Secundum est, quod propter verba
criminosorum ignorantes talem constitutionem haereticalem Papae deberent quaerere veritatem. Unde de istis
duobus velis disserere: et non solum referas circa ipsa sententiam praedictorum, sed etiam aliorum.
Magister Circa primum sunt diversae sententiae. Una est, quod nullus de constitutione haereticali Papae post
duos menses potest per ignorantiam se excusare. Nec potest in hoc casu ignorantiam allegare. Si allegat non est
sibi credendum, nisi ignorantiam probaverit: quemadmodum nullus potest ignorantiam allegare de constitutione
Papae catholici post duos menses: quia eam omnes scire tenentur, et omnes ad eius observantiam obligantur.
Et ista videtur sententia fuisse Glossatorum decretalium et decretorum. Unde de sententia publice promulgata
cardinalium infra legationem suam, de qua minus videtur, dicit Glossa extra, de postulationibus, capitulo primo
Cum publice sententia illa fuerit publicata, eam ignorare non potest nec debet: et praesumitur eam scire 13
quaestione 2 qui et humanis, 16 distinctione quod dicitis. Et infra: ubi enim allegatur ignorantia circa ea quae
plurimi sciunt et publice fiunt, non creditur nisi hoc fieri probet. Item, Glossa extra, de constitutionibus capitulo
cognoscentes, loquens de constitutione Papae ait: ex quo publice publicata est, tenetur ad ipsius observantiam. Et
omnes obligat post duos menses a tempore publicationis elapsos. Item, Glossa 19 distinctione capitulo ultimo ait:
nulli licet ignorare ea, quae publice facta sunt. Item, Glossa 8 quaestione primo capitulo licet, ait: In his quae
publice facta sunt, non potest contradici. Item, Glosssa distinctione 54 ubi, ait: ubi aliqua sunt publice facta,
nemo auditur contradictor.
Ex quibus aliisque quamplurimis colligitur (ut habetur) quod non solum non auditur, qui allegat se ignorare
constitutionem Papae publice promulgatam, sed etiam qui allegat se ignorare alia quaecunque, quae tamen
publice facta sunt. Quia quamvis dicat se nescire Papam edidisse constitutionem, in qua assertio quae est
haeretica diffinitur, non est sibi credendum: quia ex quo talis constitutio haereticalis est publice promulgata,
quilibet praesumitur scire ipsam.
Discipulus In quo fundant se Glossae praedictae.
390

