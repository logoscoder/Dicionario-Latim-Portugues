Magister Adhuc requiritur quod iste consulens ultra ignorantiam addat pertinaciam, velle scilicet pertinaciter
adhaerere assertioni haereticali. Et ideo sicut Papa diffiniens est pertinax, et ideo peccat mortaliter: ita
consiliarius eius participans sic in crimine est pertinax: et ideo nullo modo potest per ignorantiam excusari de
peccato mortali.
Discipulus Si non credit se in aliquo obviare catholicae veritati. Quare non potest per ignorantiam excusari:
quemadmodum ille, qui opinatur assertionem haereticalem, excusatur: quia non credit se in aliquo obviare
catholicae veritati.
Magister Ideo iste non excusatur per quamcunque ignorantiam ad causam tam solennem, sicut debet esse
papalis diffinitio, quia nullus debet procedere nec aliquis consulere debet, ut fiat, nisi sit certus certitudine
sufficienti, quod talis diffinitio est consona veritati. Opinari tamen potest quis absque tali certitudine et ideo unus
peccat mortaliter, et alius minime.
Discipulus Nunquid talis consiliarius Papae haeretici est fautor haereticae pravitatis.
Magister Tenetur quod talis consiliarius est aperte fautor haereticae pravitatis, quod probatur sic. Consiliarius
magis expresse consentit, quam ille qui tacet, licet prohibere possit illud quod fit. Sed qui tacet, cum prohibere
potest, censetur fautor. Ergo multo magis consiliarius censendus est fautor. Quare consiliarius Papae in
diffinitione haereticali fautor pravitatis haereticae est censendus.
Hic sunt duo probanda. Quorum primum est, quod magis favet consiliarius, quam ille qui tacet, quamvis
prohibere possit. Secundum est quod qui tacet cum prohibere potest, favet.
Primum probatur. Quia magis favet committens quam omittens, cum favere magis videatur peccatum
commissionis quam omissionis. Sed qui tacet quamvis prohibere possit, magis videtur habere peccatum
omissionis. Consulens autem peccatum commissionis committit. Ergo magis proprie et magis directe favet
consiliarius Papae haeretici tali diffinitioni quam tacens.
Secundum, scilicet quod qui tacet cum prohibere potest, favet: et ideo tacens qui potest prohibere reclamando vel
contradicendo tali diffinitioni est fautor haereticae pravitatis, multipliciter videtur posse probari.
Primo quidem per Anastasium ad Damasum Papam, quod allegatum est supra capitulo 30, cum dicitur, qui
potest obviare et perturbare perversos et non facit, nihil aliud quam favere impietati eorum videtur. Et eandem
sententiam fere sub eisdem verbis ponit Innocentius Papa, ut legitur distinctione 83 capitulo error. Et Iohanne 8
ut legitur distinctione 86 capitulo faciem, et Eleutherius Papa, ut habetur 2 quaestione 7 capitulo negligere. Ex
quibus verbis colligitur evidenter, quod qui potest obviare diffinitioni haereticali Papae, et non obviat, favet
haereticae pravitati.
Discipulus Verba praedicta quae possunt obviare et capitulo negligere debent intelligi de praelato. Unde dicit
Glossa 2 quaestione 7 capitulo negligere, quod illud capitulum, quod continet eandem sententiam cum verbis
praedictis, debet intelligi de praelatis, ut 23 quaestione 4 duo ista nomina et quaestione ultima praeterea. Et ideo
qui esset praelatus Papae: et non resisteret diffinitioni haereticali eius, si posset, faveret impietati eius. Cardinales
autem requisiti super diffinitione haereticali quam Papa intendebat facere sive taceant (cum possunt resistere)
sive non taceant, non sunt praelati Papae. Quare praedicta de ipsis non debent intelligi.
Magister Quod verba praedicta intelligi debeant de tacentibus sive negligentibus obviare diffinitioni haereticali
Papae, Glossa ubi prius aperte insinuare videtur, tum quia dicit, vel intellige, (scilicet illud negligere, cum possis
perturbare) de atrocibus, et ut quisque teneatur. Scilicet perturbare perversos. Sed diffinire haereticam pravitatem
est inter perversitates atrocissimas merito computandum. Ergo tali diffinitioni quiblibet, qui potest, obviare
tenetur. Et si non facit, favet.
Tum quia Glossa ibidem subdit: vel dic, quod quilibet tenetur prohibere proximum a peccato committendo 22
quaestione 5 hoc videtur secus in commisso. Si ergo Papa intendit contra fidem catholicam diffinire, quiblibet
qui potest eum prohibere, tenetur. Et si non prohibet, sibi favere convincitur. Quod autem dicis de Glossa, quae
dicit: quod illud capitulum negligere, de praelatis debet intelligi: respondetur, quod Glossa hoc dicit solummodo
recitando. Unde dicit, haec verba alii intelligunt de praelatis.
Discipulus Nunquid istorum opinio, quam hic recitat Glossa potest salvari secundum praedicta?
Magister Respondetur quod verificari potest iuxta diffinitionem, quam ponit Glossa 23 quaestione 4 capitulo 1
ubi dicit sic: Aliter debent praelati corrigere delinquentes, alio modo socii. Praelatus corrigit increpando,
verberando, ut infra capitulo quaestione capitulo 40 # similiter 2 quaestione capitulo dominus Deus.
Ex quibus verbis patet, quod duplex est correctio. Una quae spectat ad praelatos: alia quae spectat ad socios et
inferiores. Et sicut est duplex correctio: ita est duplex obviatio, et duplex perturbatio perversorum. Quia omnis
correctio quandam obviationem et perturbationem annexam habere videtur. Qui enim corrigit alium manifestum,
qui obviat et aliquo modo corrigitur, perturbatur: qui vel correctus corrigitur de eo a peccato, quo errat et
perturbatur de peccato commisso vel voluntate committendi, si non corrigitur tunc perturbatur de reprehensione
corrigentis sive corripientis.
Si igitur illa opinio, quam recitat Glossa intelligat capitulum de obviatione et perturbatione perversorum, quae
spectat ad praelatos: sic potest verificari, non de alia. Requisiti autem a Papa volente aliquid contra fidem
catholicam diffinire seu determinare, non debent obviare tanquam praelati, nisi possent aperte probare, quod
Papa in sua intentione perversa esset pertinax: sed debent obviare tanquam veri et synceri fidei zelatores, Papam
409

