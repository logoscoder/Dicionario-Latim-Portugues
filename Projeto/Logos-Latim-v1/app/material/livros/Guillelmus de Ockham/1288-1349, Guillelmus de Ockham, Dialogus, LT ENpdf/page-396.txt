nullam praesumptionem seu suspicionem de haeretica pravitate est aliquis excommunicatus, licet sit
excommunicandus.
Magister Ad hoc respondetur, quod verba praemissa concilii generalis intelligenda sunt de suspicione probabili,
quae non est adeo violenta, quod ad condemnationem sufficiat, non de illa quae sufficit ad condemnationem.
Quod non sit aliqua suspicio seu praesumptio, quae ad condemnandum aliquem tanquam haereticum sufficiat, et
propter quam debeat haereticus reputari, patet per verba, quae immediate sequuntur verba praescripta, cum dicit
concilium generale: ita quod si per annum in excommunicatione perstiterit, ex tunc velut haereticus
condemnetur. Ex quibus verbis colligitur evidenter, quod est aliqua praesumptio, quae sufficit ad
condemnandum haereticos: quia scilicet ex hoc, quod aliquis in excommunicatione persistit per annum. Propter
suspicionem autem praecedentem de haeretica pravitate non habetur per certam scientiam, quod est haereticus,
sed solummodo praesumptive.
CAP. XXI
Discipulus Postquam recitasti quem effectum debet habere credulitas haeretica per solam praesumptionem
respectu Papae: dic quem effectum debet habere respectu aliorum.
Magister Dicitur quod credentes propter solam praesumptionem Papam esse haereticum, debent illis, qui Papam
impugnant de pravitate haeretica, nisi constiterit eis legitimis documentis, quod calumniose vel malitiose
procedunt, praebere defensionem, quam possunt, ac etiam consilium, auxilium et favorem, et eos in nullo
molestare.
Discipulus Haec assertio mihi dependere videtur ex his, quae dicta sunt libro 6 capitulo 33 usque ad capitulum
55 ubi allegasti quod impugnantes Papam haereticum de haeretica pravitate sunt a catholicis defendendi. Ideo
circa primam noli insistere: sed circa septimam conclusionem capitulo 13 istius septimi recitatam.
Magister Septima conclusio est, quod quibuscunque criminosis et existentibus malae famae, si non declararent
per legitima documenta aut manifesta indicia Papam esse haereticum, minime est credendum. Hoc videtur posse
probari sic. Nulli criminoso in quocunque negotio est credendum. Igitur nec criminosis contra Papam est
credendum de haeretica pravitate, si dictum suum nec per legitima documenta, nec per indicia manifesta
probaverit. Antecedens probari potest, ut videtur, per illa quae dicta sunt libro 6 capitulo 79 consequentia
nullatenus probatione videtur indigere.
CAP. XXII
Discipulus Quantum ad opus istud mihi sufficiunt ea, quae dicta sunt in genere, praedicto capitulo 19 huius. Ideo
ad materiam aliam annexam praecedentibus me converto. Inquisivimus enim supra, an imponentes Papae
haeretico perfidiam haeresis sint audiendi, et an eis fides debeat adhiberi. Nunc autem interrogo, an scripta
eorum, quae perfidiam Papae haeretici declarare nituntur, sint videnda, si in scripturis personam Papae haeretici
et doctrinam eius conati fuerint reprobare.
Magister Respondetur, quod scripta talium cum diligentia et studio sunt videnda. Quia eisdem rationibus, quibus
ostenditur, quod imponentes Papae haeretico pravitatem haereticam, debent audiri, videtur posse probari.
Discipulus Allega rationes speciales, si quas habes.
Magister Hoc videtur posse probari sic. Magis legenda et videnda sunt scripta catholicorum haereticam
impugnantium pravitatem, quam scripta paganorum infidelium et haereticorum, quae catholicam reprobant
veritatem. Sed scripta paganorum et haereticorum sunt legenda et videnda, non ad approbandum vel tenendum,
sed ad reprobandum vel ad convincendum. Ergo multo magis scripta perfidiam Papae haeretici impugnantium et
reprobantium sunt legenda et videnda. Maior probatione non indiget.
Minor auctoritatibus manifestis videtur posse probari. Hieronymus enim, ut legitur distinctione 37, capitulo qui
de mensa, ait: qui de mensa et vino regis nolunt comedere ne polluantur, utique si sapientiam atque doctrinam
Babyloniorum scirent peccatum esse, nunquam acquiescerent discere, quod non licebat. Discunt autem, non ut
sequantur: sed ut iudicent et convincant. Quomodo si quispiam adversus mathematicos velit describere imperitus
matheseos risui pateat: et adversus philosophos disputans, si ignorat documenta philosophorum. Discant ergo ea
mente documenta et doctrinam Chaldaicam, qua etiam Moyses omnem sapientiam Aegyptiorum didicerat.
Item Ambrosius, ut habetur distinctione praedicta, legimus, ait: legimus aliqua ne negligamur, legimus ne
ignoremus, legimus non ut teneamus, sed ut repudiemus. Ex quibus verbis patet, quod scripta philosophorum,
paganorum et haereticorum, et sunt legenda et videnda, non ut probentur, sed ut reprobentur. Ergo multo magis
scripta catholicorum declarantium perfidiam Papae haeretici sunt legenda et videnda.
Discipulus Haec ratio non procederet, nisi constaret scribentes esse catholicos. Quando autem non constaret eos
esse catholicos, scripta eorum videnda non essent.
Magister Nonnullis apparet, quod omnino hic deciperis. Quia arguentes alios contra posuisse libros adversus
Papam et doctrinam eius aut reputant eos catholicos, aut haereticos: aut dubitant nescientes an sint catholici vel
haeretici. Si reputant eos catholicos, libros eorum non debent respuere, sed videre. Si reputant eos haereticos,
libros eorum videre debent ad reprobandum errorem, et ad respondendum sophisticis argumentis eorum.
Exemplo sanctorum et Moysi et Danielis, qui libros infidelium perlegerunt. Quomodo enim haereticorum
fallaciae dissolvantur, nisi legantur? Si autem dubitant nescientes eos esse neque catholicos neque haereticos,
396

