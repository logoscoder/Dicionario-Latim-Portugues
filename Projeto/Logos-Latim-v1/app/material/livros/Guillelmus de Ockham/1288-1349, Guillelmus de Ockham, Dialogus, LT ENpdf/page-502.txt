<!--[if !supportEmptyParas]--> <!--[endif]-->
Cum autem allegat illud Christi cum sederit filius hominis in sede maiestatis suae: sedebitis et vos etc, dicendum
est, quod istud non implebitur ante iudicium generale, cum hoc tamen stat quod animae Apostolorum nunc
videant Deum. Multa enim, et diversa sunt promissa Apostolis: quorum aliqua sunt modo impleta, aliqua vero
implebuntur in die iudicii, sed post diem iudicii cessabunt, sicuti sedebitis super sedes 12 iudicantes duodecim
tribus Israel, nam post diem iudicii minime iudicabunt, aliqua vero implebuntur in die iudicii, et sine fine
manebunt, sicut quod erunt in anima et in corpore gloriosi. Si ergo hoc, quod in die iudicii sedebunt Apostoli
super sedes 12 iudicantes et caetera non poterit probari, quod ante diem iudicii animae eorum non videant
essentiam divinam, quod constat ipsum esse haeresim manifestam.
<!--[if !supportEmptyParas]--> <!--[endif]-->
Cum vero ultimo dicit hoc: gaudete, quia merces vestra multa est in coelo, hoc non est ad propositum: quia
constat secundum istum, quod merces animarum multa est in coelo, quia secundum eum vident et gaudent de
humanitate Christi, hoc autem gaudium est secundum istum multum. Manifestum est igitur, quod non tantum
merces suppositorum post iudicium erit in coelo, sed etiam merces animarum nunc in coelo est multa, et ideo per
verba praedicta probari nullo modo potest, quod animae sanctae nunc non vident Deum: sicut per ipsa probari
non potest, quod nunc vident humanitatem Christi.
<!--[if !supportEmptyParas]--> <!--[endif]-->
CAP. VI
<!--[if !supportEmptyParas]--> <!--[endif]-->
Sequitur: Si etiam attendatur tertium, scilicet ad quid generale iudicium Dei ordinatur, videtur quod frustra fiat
iudicium, si merces illa ante iudicium animabus reddatur. Hic ponitur ultima ratio eius pro haeresi memorata,
quae ex his quae dicta sunt contra priores convincitur manifeste, per ipsam enim probaretur, quod animae
sanctorum nec sunt in coelo nec aliquod gaudium habent, quia secundum illam rationem frustra fieret iudicium
generale, si animae sanctorum nunc gauderent. Si enim dicat iste, quod quamvis animae sanctae aliquod
gaudium nunc habeant, tamen illud iudicium tunc non fiet frustra, quia animae sanctae tunc visionem Dei
percipient, et tota supposita tunc suscitabuntur, et in regnum Dei intrabunt. Eadem facilitate diceretur isti, quod
quamvis animae sanctae nunc videant Deum: tamen illud iudicium tunc non fiet frustra: quia et animae sancte
tunc clariorem visionem habebunt, et toti homines integri ex corpore et anima constituti tunc gloriam corporis et
animae obtinebunt.
<!--[if !supportEmptyParas]--> <!--[endif]-->
Ad rationem ergo breviter est dicendum, quod iudicium generale non fiet frustra: licet animae sanctorum nunc
videant divinam essentiam: quia illud generale iudicium ad multa alia ordinatur, ordinatur enim, ut supposita
integra ex corpore et anima constituta gloriam corporis et animae tunc percipiant: quamvis animae quorundam
prius perceperunt, ordinatur etiam, ut gloria cuiuscumque animae, quae prius vidit divinam essentiam, augeatur,
fiet etiam ut multae animae, quae prius non viderunt divinam essentiam, quia purgatae non fuerunt, tunc
corporibus reunite percipient visionem Dei. Fiet etiam, ut mali extunc non solum in anima, sed etiam in corpore
crucientur, ordinatur etiam ad hoc, quod ex tunc cesset omnis status merendi et demerendi, propter ista igitur
erronee dicitur, quod frustra fieret iudicium generale, si animabus separatis visio clara antea redderetur.
<!--[if !supportEmptyParas]--> <!--[endif]-->
Cum infertur: igitur videtur, quod frustra fiat iudicium, si merces illa ante iudicium animabus reddatur, de
mercede, quae gloriam animae et corporis comprehendit, posset concedi, sed illa merces non redditur animabus
separatis: quia gloria corporis ante iudicium de communi lege non reddetur.
<!--[if !supportEmptyParas]--> <!--[endif]-->
CAP. VII
<!--[if !supportEmptyParas]--> <!--[endif]-->
Sequitur: Et quia non est dicendum, quod illud iudicium est solum verbale, inane et fictum, idcirco super ista
conclusione vigilemus positis motivis pro haeresi saepe facta. Hic inventor ipsius atque defensor verbalem,
fictam et frivolam ponit protestationem seu revocationem, et in hac parte fiunt sex, quia PRIMO iste ponit
motivum, quare praedictam materiam indagavit. SECUNDO dicit, quod conclusioni suae amore veritatis
adhaesit. TERTIO manifestat, quare ipse praedictam assertionem suam voluit promulgare, et publice praedicare.
QUARTO dicit, quod non fuit intentionis suae aliquid dicere contra fidem, et ideo quandam fecit protestationem
seu revocationem, ut ne de haeresi condemnetur. QUINTO verbis dolosis et ambiguis se non pertinaciter zelare
pro assertione praedicta praetendit. ULTIMO narratur, quod de revocatione sua petivit fieri publicum
instrumentum.
<!--[if !supportEmptyParas]--> <!--[endif]-->
Dicit igitur, quod ideo super ista quaestione voluit vigilare, quia iudicium generale non est solum verbale, inane
et ficticium. In his verbis ad assertiones suas et motiva eius pro assertione saepe dicta relatis, aperte insinuat,
quod iudicium generale est frustra, inane et ficticium, si animae sanctorum ante iudicium videant Deum, sed hoc
in praecedentibus evidentius est manifestum.
<!--[if !supportEmptyParas]--> <!--[endif]-->
502

