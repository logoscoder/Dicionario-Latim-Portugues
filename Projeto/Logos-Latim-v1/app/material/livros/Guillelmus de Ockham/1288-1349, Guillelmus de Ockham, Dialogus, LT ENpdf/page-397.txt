debent libros eorundem legere et videre, ut approbent, si sint catholici, vel reprobent, si fuerint haeretica labe
respersi.
Discipulus Facias alias rationes.
Magister Secunda ratio specialiter probat, quod ignorantes Papam esse haereticum, scripta aliorum contra ipsum
debent legere et videre. Nam dubia de his maxime, quae sunt necessaria ad salutem; sunt diligenter discutienda,
teste apostolo primo ad Thessalonicos omnia autem probate, quod bonum est tenete. Ubi dicit, probate, Glossa 1
ratione discutite, omnia probando incerta. Certa ei non indigent discussione et quod bonum est, id est, quod
bonum invenitur, tenete. Ex quibus verbis colligitur, quod dubia, praesertim, si fidem et salutem tangant, sunt
discutienda diligenter. Sed illa quae scribuntur contra Papam haereticum, sunt necessaria ad salutem, quia
spectant ad fidem, quae est necessaria ad salutem. Ergo nescientes an tales scribentes sint catholici vel haeretici,
debent eorum scripta diligenter discutere et examinare.
Tertia ratio est haec. Illorum scripta sunt videnda, cum quibus est licitum disputare. Quia per easdem rationes ore
quis profert et scribit. Quod autem debet audiri, debet etiam legi, si scribitur. Sed cum illis, qui dicunt et scribunt
Papam esse haereticum, licitum est disputare ad veritatem inveniendam. Ergo et eorum scripta debent legi et
videri.
CAP. XXIII
Discipulus Quia istae rationes videntur mihi apparentiam aliqualem habere, reputo probabile, quod scripta
catholicorum contra Papam haereticum sunt nullatenus condemnanda, sed contra praedicta aliquae obviationes
mihi occurrunt. Nolo tamen hic eas tractare: sed inferius dabo tibi occasionem discutiendi eas. Ideo dic nunc
breviter, an illi, qui nolunt credere referentibus Papam esse haereticum, quando in rei veritate esset haereticus, et
qui nolunbt scripta catholicorum contra Papam haereticum legere, nec videre, sunt inter damnabiliter credentes
Papae haeretico numerandi, et qua poena sunt plectendi.
Magister Iuxta pertractata duas interrogationes proponis. Ad quarum primam distinguendo respondetur, quod
nolentium credere Papam esse haereticum, quando esset haereticus, quidam sunt qui damnabiliter nolunt hoc
credere: vel quia nolunt de eius perfidia informari, vel quia licet sint informati, nolunt informationibus
sufficientibus et fidem facientibus de perfidia Papae haeretici adhibere fidem. Quidam autem sunt vel esse
possunt, qui absque crimine nolunt credere Papam esse haereticum: utpote illi, per quos non stat, quin de perfidia
Papae haeretici informentur, et eisdem informationibus fidem facientibus de perfidia Papae haeretici credant et
fidem adhibeant.
Item damnabiliter recusantium credere Papam esse haereticum, quidam sunt qui quamvis credant Papam esse
haereticum, in nullo possunt ei vel eius erroribus obviare publice vel occulte: aliqui vero possent eius erroribus
publice vel occulte obviare. Dicitur ergo, quod nolentes credere informationibus rationabilibus facientibus fidem
de perfidia Papae haeretici, si possunt sibi vel eius erroribus obviare, non solum credentes damnabiliter Papae
haeretico sed etiam fautores eiusdem sunt censendi. Si vero in nullo possunt Papae haeretico, nec eius erroribus
obviare, credentes et non fautores reputari debent. Si vero aliqui sint, qui nolunt credere Papam esse haereticum,
quia non sunt de eius perfidia informati, nec per eos stat quod non informentur: nec fautores nec damnabiliter
credentes Papae haeretico sunt censendi.
Discipulus Intelligo responsionem istorum quantum ad hoc. Ideo dic, qua poena illi qui damnabiliter renuunt
credere Papam esse haereticum sunt plectendi.
Magister Ad hoc patet responsio per illa, quae dicta sunt hic et superius capitulo duo quia, ut dictum est ibi,
tales sunt damnabiliter credentes. Ibi autem dictum est, quod credentes sunt excommunicationis sententia
innodati. Igitur qui damnabiliter renuunt credere Papam esse haereticum, sunt excommunicationis sententia et
vinculo allegati.
Discipulus Dic ad secundam interrogationem.
Magister Ad ipsam respondetur, quod illi qui damnabiliter renuunt legere vel videre aut audire scripta
catholicorum contra Papam haereticum, si possunt obviare Papae haeretico vel eius erroribus, non solum
credentes, sed etiam fautores eiusdem sunt habendi. Si autem obviare non possunt, solummodo credentes sunt
putandi, et tam illi quam hi excommunicationis sententia sunt ligati.
Discipulus Nunquid quae dicta sunt prius secundum ista debent intelligi?
Magister Liquet quod gravius peccent illi qui credunt Papae haeretico, quam aliis, eo quod Papa haereticus est
magis nocivus et magis periculosus quam alii haeretici.
CAP. XXIV
Discipulus Propter illa, quae in hoc loco dicta sunt, hic esset locus quaerendi de fautoribus haereticorum. Sed
antequam inquiram de his peto ut respondeas ad rationes supra capitulo 12 allegatas, quibus ostenditur, quod
volentibus declarare perfidiam Papae haeretici minine est credendum. Puto enim, quod per responsiones, quas
narrabis, sive aliquae earum sint rationabiles sive irrationabiles. Totam materiam de credentibus haereticis
clarius et magis profunde intelligam.
Magister Ad primam dicitur, quod sacra pagina minime reprehendit omnes adhibentes fidem narrantibus aliquid
sinistrum de aliquo, sed eum qui cito credit narrantibus mala de alio sacra pagina reprehendit, propter quod
scribitur, quod qui cito credit, levis est corde. Ad cuius evidentiam dicitur esse sciendum: quod non ideo dicitur
397

