qua fama fuerit haereticos habitare, circumeat: et ibi tres vel plures boni testimonii viros et etiam si expedire
videbitur totam viciniam iurare compellat. Quod si quis ibidem haereticos sciverit vel alios occulta conventicula
celebrantes seu a communi conversatione fidelium, vita et moribus decedentes, eos episcopo studeant intimare.
Ipse autem episcopus ad provinciam suam convocet accusatos, qui nisi ab obiecto reatu se purgaverint, vel si
post purgationem exhibitam in pristinam fuerint relapsi perfidiam, canonice puniantur.
Ex quibus verbis colligitur, quod si fama est, quod in aliqua dioecesi sint aliqui haeretici sequaces papae,
episcopus debet eos cum diligentia debita investigare, et contra eos procedere secundum quod ordo iuris requirit.
Si autem per se eos nequiverit cohercere, auxilium invocet brachii secularis. Si enim praelatus ecclesiae pro
defensione pauperum postulare debet auxilium seculare, ut legitur 23 quaestione 3 capitulo Maximianus et
capitulo ab imperatoribus et quaestione 5 capitulo administratores: multomagis pro defensione fidei Christianae
contra haereticos sequaces papae haeretici auxilium seculare debet cum instantia postulare.
Ad quod faciendum publicae potestatis debent iuramento ligari, sicut legitur extra, de haereticis,
excommunicamus # moneantur. Insuper cum episcopi sciverint papam haeretica pravitate respersum circa
reparationem errorum suorum per se vel per alios debent insistere diligenter: tenenturque veritatem modis quibus
possunt congruentibus publicare, et quantum possunt manifestare et occulte auribus omnium inculcare, ac reges
et principes aliosque seculi divites et potentes sanctis exhortationibus et consiliis animare, ut causam fidei
defendant universaliter et potentes. Omnia praedicta multis modis, ut habetur, possunt demonstrative probari.
Discipulus Tange breviter aliqua media, quibus praescripta probari appareant.
Magister Argumenta ad probandum praedicta fundantur in quatuor propositionibus, quarum prima est haec:
quod episcopi et praelati nullam causam debent magis defensare, quam fidem Christi. Secunda est, quod sine
fide recta nullum est spirituale bonum proficiens ad salutem. Et tertia est, quod episcopi et praelati pro salute
gregis debent animam suam ponere. Quarta est, quod pro veritate usque ad mortem certare tenentur.
CAP. XLI
Discipulus Satis concipio, quomodo ex his possunt accipi argumenta ad probandum illa, quae in capitulo
praecedenti sunt asserta. Ideo illis omissis circa episcopos et praelatos tracta de illis, qui impugnatores papae
haeretici et doctrinae suae erroneae molestarent, persequerentur, et graviter infestarent.
Magister De talibus tenetur a multis, quod sunt fautores haereticae pravitatis. Si enim episcopi et praelati, qui
tacent, et non corrigunt sequaces papae haeretici, sunt fautores pravitatis haereticae computandi: sunt etiam tales
proditores catholicae veritatis et totius Christianitatis. Nam si proditor est veritatis ille, qui non libere veritatem
pronunciat, quam pronunciare oportet 11 quaestione 3 capitulo nolite, multo fortius proditor est veritatis et totius
Christianitatis, qui persequitur vel molestat defensores catholicae veritatis et totius Christianitatis, quam papa
haereticus reprobat et confundit, persequitur et impugnat.
Discipulus Quod episcopi et praelati non debent persequi quoquomodo impugnatores papae haeretici, videtur ex
tractatis supra libro 6 ubi de impugnantibus papam pro pravitate haeretica defendendis dependere videtur. Si
enim impugnatores papae haeretici sunt a catholicis defendendi, non sunt ab eis aliqualiter impugnandi. Quare
nolo amplius hic probari, quod episcopi et praelati qui sciunt vel scire tenentur papam esse haereticum,
impugnatores papae haeretici infestare non debent. Sed dic qua poena episcopi et praelati, qui impugnatores
papae haeretici persequuntur et infestant, sunt merito feriendi.
Magister Sunt quidam dicentes, quod omnes tales poena fautorum haereticae pravitatis sunt plectendi, ultra
quam poenam diversi pro diversis et specialibus modis persequendi et molestandi impugnatores papae haeretici
sunt diversis poenis et specialibus percellendi: quia pro diversis iniuriis eis illatis sunt inferentes diversimode
puniendi. Contingit enim eis iniuriari et in iudicio et extra iudicium multis modis: scilicet verbo et facto. Verbo
quidem cum diffamatione, detractione, contumeliis, derisione et maledictione. Facto etiam tam in iudicio quam
extra iudicium contingit eis multas iniurias inferri: quia possunt spoliari rebus suis, officiis et honoribus. Et
iterum possent incarcerari, detineri, mutilari, et occidi.
Discipulus Cerno quod multae iniuriae secundum istam opinionem possunt impugnatoribus papae haeretici per
episcopos et praelatos inferri. De quibus tantum quatuor prosequere. Primo autem dic de spoliatione sive rerum
sive officiorum.
Magister Respondetur, quod si episcopi et praelati impugnatores papae haeretici rebus vel officiis duxerint
spoliandos, ultra poenam fautoriam haereticae pravitatis ad restitutionem rerum et officiorum sunt astricti: quia
omne iniuste ablatum debet restitui 10 quaestione 1. Unde et tales spoliatores illorum, qui impugnant papam
haereticum, sunt raptores et praedones censendi. Quia nisi res ablatas restituerint, si possunt, sunt ecclesiastica
sepultura privandi, extra de raptoribus capitulo super eo.
Discipulus Dic de diffamatione.
Magister Dicitur quod si episcopi et praelati quoquomodo, sive per se sive per alios sive legendo sive
publicando processus papae haeretici defendendo contra impugnatores errorum suorum sive quocunque alio
modo, diffamaverunt impugnatores eosdem vocando eos haereticos vel schismaticos vel crimen aliud
quodcunque, quod non est probatum legitime, eis imponendo: de necessitate salutis tenentur famam restituere
eorundem, dicendo publice, si publice diffamaverunt; vel occulte, si occulte falsum se dixisse. Quia non minus
tenetur quis restituere famam, quam iniuste abstulit alteri, quam rem temporalem aliquam ablatam iniuste, cum
425

