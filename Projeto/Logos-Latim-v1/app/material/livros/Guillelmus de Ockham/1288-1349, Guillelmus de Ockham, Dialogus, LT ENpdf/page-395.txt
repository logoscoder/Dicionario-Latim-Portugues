Discipulus Videtur quod ista dicta inter se repugnant. Nam suspicio sive praesumptio non est credulitas, nec est
causa credulitatis. Cum ergo indicia manifesta non sint nisi quaedam suspiciones seu praesumptiones, propter
indicia manifesta non debet quis credere Papam esse haereticum.
Magister Respondetur quod differentia est inter scientiam et credulitatem. Quia scientia est ex evidentia rei:
credulitas autem non est ex evidentia rei. Et ideo licet indicia manifesta, quae sunt suspiciones seu probationes
probabiles vel violentae nunquam causant scientiam: causant saepe tamen credulitatem saepe tamen non causant
tam certam credulitatem, quod credens a sua credulitate neque debeat nec possit recedere.
Discipulus Quomodo posset probari, quod praesumptio probabilis vel violenta causet aliquam credulitatem?
Magister Hoc videtur aperte posse probari. Primo per hoc, quod iudex absque credulitate, quod reus sit
damnandus, non debet ad sententiam condemnationis procedere: sed saepe etiam diffinitiva sententia
condemnationis de aliquo fertur propter solam praesumptionem, extra de praesumptione capitulo asserte.# ubi
dicit Glossa super verbo data: haec enim fuit sententia diffinitiva lata per solam praesumptionem et capitulo
quanto. Et infra Glossa: violenta praesumptio quandoque sufficit ad condemnationem. Ergo ad credulitatem
nonnunquam sufficit violenta praesumptio.
Secundo probatur idem sic. Compurgatores alicuius se purgantis licite, iurant se credere, quod purgans se dicit
veritatem, extra, de purgationibus vel de purgatione canonica, capitulo de testibus et capitulo quotiens et capitulo
ultimo. Sed talem credulitatem non habent, nisi ex sola praesumptione, qua praesumunt quod purgatus noluit
periurare. Ergo sola praesumptio sufficit ad credulitatem.
Discipulus Videtur quod hic possit fieri difficultas de differentia inter praesumptionem et credulitatem. Quia
tamen non reputo eam multum utilem ad propositum, quod intendo, nolo ut eam discutias: sed dic quem
effectum habebit ista credulitas de perfidia Papae haeretici, quae solis praesumptionibus probabilibus vel
violentis seu indiciis manifestis habetur.
Magister Respondetur, quod talis credulitas talem effectum debet habere. Respectu personae Papae haeretici
duplicem potest habere effectum, secundum quod varia potest esse praesumptio de perfidia Papae haeretici. Quia
aut est talis praesumptio, quod non sufficit ad condemnationem, etiam si esset ordine iudiciario servato probata:
aut est praesumptio violenta, quod sufficit ad condemnandum Papam haereticum, si probata extitit. Propter
primam praesumptionem et credulitatem Papa secreto est vitandus, sed non in publico. Quod enim sit in secreto
vitandus, patet per hoc, quod quilibet qui creditur esse excommunicatus, est vitandus saltem in secreto. Sed Papa
propter credulitatem creditur esse excommunicatus. Igitur a tali credulitate saltem in secreto est vitandus. Quod
autem non sit vitandus in publico propter talem credulitatem, videtur sic posse probari. Nullus debet alium in
publico tanquam haereticum et excommunicatum vitare, nisi possit probari excommunicatus: vel nisi publica
fama de excommunicatione eius possit probari excommunicatus. Sed Papa propter talem praesumptionem solum
neque post potest probari excommunicatus: neque potest probari fama quod est excommunicatus. Ergo propter
talem praesumptionem non est in publico vitandus.
Discipulus Potest esse, quod talis praesumptio sit publica vel etiam notoria. Ergo fama est quod Papa est
haereticus: et per consequens fama est quod est excommunicatus. Propter famam autem est aliquis tanquam
excommunicatus, et cetera. Etiam in publico devitandus, extra de sententia excommunicationis cum consideres.
Ergo propter talem praesumptionem debet Papa etiam in publico devitari.
Magister Respondetur, quod non propter solam praesumptionem talem, quae non sufficit ad condemnationem
Papae haeretici, quantumcunque publica sit, notoria potest haberi, quod Papa sit tanquam haereticus publice
diffamatus. Aliter enim ex praesumptione nulla consurget infamia. Et ideo propter tales praesumptiones solas
non est Papa reputandus haereticus vel excommunicatus. Discipulus Nonne lex dicit, ex levi causa probatur quis
haereticus? Ergo propter praesumptionem probabilem est Papa reputandus haereticus.
Magister Ad hoc respondet Glossa extra de praesumptione capitulo literas, quod lex debet intelligi, quantum ad
hoc, quod suspectus de haeresi habeatur: sed non ut condemnetur de haeresi. Quod Innocentius tertius capitulo
literas, satis aperte insinuare videtur: propter solam suspicionem quamvis vehementem nolumus eum de tam
gravi crimine (scilicet haeresis) condemnare. Ex quibus verbis patet, quod non propter omnem praesumptionem
est quis haereticus reputandus, licet propter eam suspectus de haeresi habeatur.
Discipulus Dixisti de praesumptione, quod non sufficit ad condemnandum eum de haeretica pravitate: nunc dic
de alia.
Magister Dicitur, quod si est praesumptio tam violenta contra Papam, quod sufficeret ad condemnandum eum
de haeretica pravitate, si fuerit in iudicio comprobata, credens propter talem praesumptionem Papam esse
haereticum, si potest eam probare in iudicio, tenetur Papam in publico tanquam haereticum et excommunicatum
vitare.
Discipulus Hoc videtur repugnare assertioni concilii generalis sub Innocentio tertio celebrati, quod, ut legitur
extra de haereticis capitulo excommunicamus ait: qui autem inventi fuerint sola suspicione notabiles, nisi iuxta
considerationem suspicionis qualitatem personae propriam innocentiam congrua purgatione monstraverint,
anathematis gladio feriantur et usque ad satisfactionem condignam ab omnibus evitentur: ita quod si per annum
in excommunicatione perstiterint, ex tunc velut haeretici condemnentur. Ex quibus verbis colligitur, quod propter
395

