accipiendum est hoc de his, quorum cognitio beatum facit cognitorem, ut sunt ea, quae ad mysterium trinitatis et
unitatis pertinent, haec sunt verba Magistri Sententiarum, tenentis, quod angeli videntes Deum non omnia sciunt,
et quod Gregorius non loquitur de cognitione creaturarum, sed de his quae spectant ad mysterium trinitatis et
unitatis divinae. Cum vero TERTIO infert dicens: et per consequens secundum beatum Gregorium, qui vident
facialiter Deum non ignorant aliquae quae hic apud viventes fiunt: nec docentur de aliquo: nec revelatur eis
aliquid quod prius non viderunt.
<!--[if !supportEmptyParas]--> <!--[endif]-->
Dicendum est, quod ex verbis Gregorii male intellectis (ut ostensum est per Magistrum Sententiarum) infert tres
conclusiones erroneas. PRIMA est, quod qui facialiter vident Deum, non ignorant aliqua. SECUNDA est, quod
non docentur ab aliquo. TERTIA est, quod non revelatur eis aliquid, quod prius non viderint, quas esse erroneas
superius per Apostolum Paulum et Glossam est probatum. Auctoritas Augustini, quam adducit, secundum
bonum intellectum concedenda est, quia sive dictum Augustini intelligatur de mortuis videntibus Deum, sive de
aliis: concedendum est, quod non omnia sciunt omnes mortui, quae hic aguntur, quia, sicut ostensum est, etiam
videntes Deum non omnia vident. Et ideo cum ultimo concludit dicens: cum igitur non videant omnia: et per
consequens non facialiter clare vident Deum. Dicendum est, quod non sequitur, sicut nec sequitur, angeli boni
non viderunt omnia ante incarnationem: igitur non viderunt clare Deum.
<!--[if !supportEmptyParas]--> <!--[endif]-->
CAP. IV
<!--[if !supportEmptyParas]--> <!--[endif]-->
Sequitur in protestatione frivola memorata, quia consequenter dicit, quod ad videndam et investigandam
veritatem istius conclusionis debet attendere tria. PRIMUM est, cui merces clarae visionis dei promittitur.
SECUNDUM est tempus, pro quo merces promittitur. TERTIUM est ad quid futurum iudicium generale
ordinatur. His praemissis, in quibus tres ultimas vias, super quibus se fundat, statim subiunxit de eo, cui
promittitur, in quo consistit prima via suae probationis sic.
<!--[if !supportEmptyParas]--> <!--[endif]-->
Si attendamus, cui illa merces in sacra scriptura promittitur, certum est quod toti supposito. Probatur PRIMO:
quia Iacobus [1,2] ait: beatus vir qui suffert tentationem et caetera, et certum est, quod anima non est vir.
SECUNDO ad idem. Quia Christus dicit: omnis qui reliquit patrem et caetera, vitam aeternam habebit et caetera,
et certum est: quod illi, quibus loquebatur, erant supposita, et non animae separatae. Ad idem est, quod Christus
dicit: vos qui reliquistis omnia et caetera, et certum est, quod illi qui erant hic, erant beatus Petrus et aliorum
supposita, et non eorum animae separatae. Item merces illa reddetur pro operibus misericordiae. Unde Christus
dicet in iudicio: esurivi et mihi dedistis et caetera, sed certum est, quod suppositum, et non anima separata, dedit
eleemosynam: igitur supposito, et non animae separatae reddetur <merces>. Post tres rationes praedictas ponit
alias tres sumptas ex tribus notabilibus, quae dicit esse attendenda.
<!--[if !supportEmptyParas]--> <!--[endif]-->
PRIMA autem ratio eius, quae hic ponitur, est haec. Visio beata est reddenda toti supposito, et non animae
separatae, igitur animae sanctorum in coelo non vident Deum. Ista ratio est quasi principalius motivum ipsius pro
haeresi supradicta, propter quod ipsam saepe replicat, et reputat ipsam irrefragabilem, ponens enim ipsam in
sermone, qui incipit, Gaudete in Domino etc, et in tractatu suo, qui incipit Quaere utrum animae sanctorum et
caetera. Antecedens probat ipse sic, visio illa, quae est merces, reddetur illi, cui promittitur, sed merces
promittitur supposito et non animae separatae, igitur et caetera.
<!--[if !supportEmptyParas]--> <!--[endif]-->
Minor probatur tribus auctoritatibus, et una ratione. Sed ista ratio fundamento haereticali innititur: quod scilicet
merces non nisi supposito et non animae promittitur. Ad evidentiam eius est PRIMO veritas elucidanda.
SECUNDO, veritas fundamento haereticali praefato contraria est probanda. TERTIO discurrendo per
auctoritates, quas adducit, sunt illa quae apparent in contrarium repellenda.
<!--[if !supportEmptyParas]--> <!--[endif]-->
Circa PRIMUM est sciendum, quod ista est catholica veritas, quod merces quae includit gloriam animae et
corporis, soli supposito seu homini integro ex corpore et anima constituto promittitur, et illa de communi lege
non dabitur ante diem iudicii generalis, merces autem, quae non includit gloriam animae et corporis, sed solum
gloriam animae tantum: scilicet visionem Dei, et fruitionem, promittitur animae antequam corpus resumpserit, et
ideo ista merces dabitur et datur multis animabus a corpore separatis. Est tamen advertendum, quod gloria
animae datur: et dabitur multis animabus ante iudicium; respectu quarum non dicitur proprie merces, quia non
dicitur merces propter meritum illarum, sed potest dici merces earum propter meritum Christi quod promittitur.
SECUNDUM est, quod visio divinae essentiae animabus ante universale iudicium est promissa. PRIMUM sic
ostenditur: animabus decedentium nihil purgandum habentibus requies promittitur. Hanc non oportet probare,
quia nota est, et inventor haeresis memoratae ipsam non negaret, cum concedat expresse in multis locis animas
separatas esse in quiete, sed ista requies est quaedam merces, quae datur multis animabus propter meritum
earum, igitur animabus aliqua merces promittitur.
<!--[if !supportEmptyParas]--> <!--[endif]-->
499

