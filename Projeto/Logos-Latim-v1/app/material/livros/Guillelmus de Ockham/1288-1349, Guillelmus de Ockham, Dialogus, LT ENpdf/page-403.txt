cum cautela et diligentia procedendum, quam referentibus crimen de illo ad cuius condemnationem non oportet
cum tanta cautela procedere. Sed cum maiori cautela procedendum est ad condemnationem Papae et Praelatorum
ac divitum et potentum, quam subditorum et pauperum. Ergo minus credendum est referentibus crimen de Papa
potentibus et divitibus et praelatis, quam referentibus de pauperibus et subditis, sive referentes fuerint criminosi
et infames, sive fuerint bonae famae.
Maior videtur aperta. Minor auctoritate Innocentii tertii probatur, quae ponitur extra de accusationibus, capitulo
qualiter, secundo, ait: licet autem hoc sit observandum in subiectis, diligentius tamen observandum est in
praelatis, qui quasi signum sunt positi ad sagittam, et quia non possunt omnibus complacere, cum ex officio
teneantur non solum arguere, sed etiam increpare, quin etiam interdum suspendere, nonnunquam ligare,
frequenter odium multorum incurrunt et insidias patiuntur. Et ideo sancti patres provide statuerunt, ut ne
accusatio praelatorum facile admittatur, ne concussis columnis corruat aedificium, nisi diligens adhibeatur
cautela. Propter quam non solum false, sed maligne criminum impositioni ianua percludatur. Ex quibus
colligitur, ut videtur, quod in procendo contra praelatos, maior est adhibenda cautela, quam contra alios
procedendo. Quare minus credendum est, pro referentibus crimen de Papa, quam referentibus crimen de aliis
quibuscunque.
Magister Ad hoc respondetur, quod Innocentius in decretali praedicta considerauit ea, quae frequentius accidunt,
non ea quae raro. Et ideo quia saepius accidit quod praelati multos offendunt. Pauperes autem quia timent sibi,
cavent ab offensis: et ideo tot nec tam potentes offendunt, sicut praelati. Hinc ut frequenter de facto maior
cautela adhibenda est, cum praelatus accusatur, defertur, denunciatur vel diffamatur, quam cum pauper.
Si tamen de facto pauper abiectus et oppressus offenderet, tot et tam potentes et tam graviter, sicut praelatus,
maior cautela adhibenda esset, quando talis pauper diffamaretur vel etiam accusaretur ab aemulis vel provocatis
contra ipsum aut ab inimicis eorum, quam si praelatus dives et potens accusaretur vel diffamaretur a talibus.
Quemadmodum si aliquis omni auxilio destitutus impugnaretur iniuste ab aemulis aeque potentibus, magis
iuvandus esset quam dives et potens, quia per potentiam posset ab impugnantibus se tueri.
Si enim rex vel princeps tam pauperem rusticum quam Comitem divitem potentem contra adversarios aeque
potentes debeat defensare: necesse est quod maius auxilium pauperi quam Comiti potenti exhibeat. Sic si pauper
tot et tantos vel plures vel potentes habeat aemulos ipsum graviter diffamantes vel quantumlibet impedientes,
quapropter maiori auxilio indiget quam Papa. Et ideo minus credendum est talibus aemulis pauperis, quam
aequalibus vel minoribus aemulis Papae.
CAP. XXVI
Discipulus De ista materia et annexis eidem puto quod scires quamplurima recitare, quae ad tractatum De gestis
circa fidem altercantium orthodoxam volo differri. Ideo dic, quomodo respondetur ad rationes alias, quibus supra
capitulo 12 videtur ostendi, quod volentibus perfidiam Papae haeretici declarare fides non debeat adhiberi.
Magister Ad secundam rationem adductam ibidem respondetur, quod saepe neque bona narrata de aliquo neque
mala sunt credenda. Quando enim nescitur, unde vel a quibus fama sive bona sive mala habeat ortum, non est
famae credendum, neque bonae neque malae. Similiter quando scitur, quod fama bona vel mala orta est ab
inimicis, criminosis, malivolis, maledicis, vel ab his qui faciliter credunt, vel rumores incertos libenter narrant et
asserunt, vel a mendacibus et falsis hominibus, aut adulatoribus, ambitiosis vel avaris, histrionibus vel aliis
quibuscunque, qui hominibus placere desiderant, non est tali famae credendum.
Quando autem quis scit vel per se vel per alios fide dignos, quod fama bona vel mala ortum habet a fide dignis
personis, nec sunt amici speciales nec inimici eius cuius famam divulgant bonam vel malam, nec sunt ambitiosi
nec hominibus placere desiderant, nec sunt mendaces nec detractores nec maledici, credere tali famae bonae vel
malae non videtur illicitum, ita tamen quod protper famam, malam de aliquo absque certitudine sufficienti nullus
ad actum praeiudicialem illi, de quo est mala fama, prorumpat.
Et ideo personis fide dignis quae non odio nec rancore asserunt et cupiunt declarare perfidiam Papae haeretici est
credendum, nisi aliquid eis contingat obiicere, quare eis minime est credendum. Ad illud autem quod dicitur de
regina Sabba, respondetur, quod quaedam fama vaga de excellentia Salomonis saltem quantum ad ipsam
pervenerat, de qua nesciebat, unde vel a quibus ortum habuerit: et ideo eis tanquam prudens et sagax fidem
adhibere nolebat. Secus est de fama Papae haeretici, quando bullam haereticalem vel transsumptum per
universum orbem promulgatum ostendit. Et ideo in hoc casu credere Papam esse haereticum est licitum, debitum
atque iustum.
Ad tertiam rationem breviter respondetur: quod credere narrantibus sive bona sive mala non universaliter
dissuadetur in scriptura divina. Sed omnibus et semper credere dissuadetur, propter quod signanter dicitur
Ecclesiastic.# decimoquinto, non omni verbo credas, quia alicui credendum est et alicui verbo minime est
credendum. Ad aliud autem, quod adducitur de Hieremia 12 patet ex serie textus, quod loquitur de inimicis. Nam
ibidem praemittitur: fratres tui et domus patris tui etiam ipsi pugnaverunt adversus te, et clamaverunt post te
plena voce. Et tunc immediate subiungitur, ne credas eis cum locuti fuerint tibi bona.
Et ita patet, quod loquitur de inimicis, quod nunquam eis est credendum iuxta illud Sapientis Ecclesiastic.# 12
non credas inimico tuo in aeternum. Sicut autem tu non debes credere inimico tuo in aeternum: ita nec in
aeternum credere debes inimico alterius contra ipsum. Ad illud Mich.# 7 Nolite credere amico: respondetur,
403

