Magister Respondetur, quod non debet sufficere eis, quod periti hoc eis dicant solo verbo, sed debent petere ab
eisdem peritis, ut eis evidenter ostendant, quod sit consona catholicae veritati. Quod si hoc facere periti non
potuerint, debent supersedere et assertionem Papae erroneam explicite condemnatam nullatenus publicare
quemadmodum episcopi et praelati, quando considerant, vel etiam dubitant, quod mandatum Papae est eis
praeiudiciale, ipsum deserunt adimplere: et quod adimplere minime teneantur, multis et fortibus allegationibus
probare nituntur. Ergo multo fortius si assertio Papae est consona catholicae veritati, mandatum Papae super tali
publicatione facienda adimplere non debent: sed debent ostendere causas, quare tale mandatum implere non
possunt.
Si enim episcopi et praelati recipientes Papae mandatum (quod eorum honori vel commodo temporali obviare
videtur) ipsum non implere tenentur, sed cum maxima diligentia allegare conantur, quod tale mandatum est
praeiudiciale; et ideo adimplere non debent. Si vero recipiunt mandatum Papae super aliquo, quod ad fidem
spectat et non curant studiosissime per se et per alios indagare, an tale mandatum deroget quoquomodo honori
divino et fidei orthodoxae: sed statim absque omni deliberatione sufficienti praecipitanter assertionem erroneam
tanquam catholicam publicant et divulgant: ostendunt aperte, quod ea quae sua sunt quaerunt, non quae Iesu
Christi. An enim per mandatum Papae ab eorum divitiis vel honore aliquid depereat diligentissime investigant.
Sed an per mandatum Papae eorum fides catholica destruatur, penitus non attendunt. Et ideo si diligentiam
debitam non adhibent, et publicant solenniter haereticam pravitatem, fautores haereticae pravitatis sunt censendi.
Discipulus Non videtur licitum indagare, an sententia Papae super aliquo, quod tangit fidem, sit consona veritati,
quia si hoc esset licitum, liceret episcopis et praelatis de sententia Papae super causa fidei disputare. Quod non
videtur verum; quia secundum Nicolaum Papam, ut legitur 17 quaestione 4 capitulo nemini: nulli licet de iudicio
sedis apostolicae iudicare, et per consequens nemini licet de eiusdem iudicio disputare. Tum quia de illius
sententia in causa fidei, ad quam causae fidei sunt ultimo deferendae, non est licitum disputare. Ille autem est
Papa. Ergo de sententia Papae disputare non licet.
Magister Ista frivola reputantur. Nam de sententiis iudicis et literis summi pontificis tota die licite disputatur: et
cum sollicitudine maxima examinantur, discutiuntur et videntur. Quod enim de sententia Papae licite disputetur
etiam in dubium revoluendo, an sit iuste lata, probatur. Nam de sententia, quae potest retractari, et in melius
commutari, teste Gregorio qui ut habetur 35 quaestione 9 capitulo apostolicae, ait: Apostolicae sedis sententia
tanta super consilii moderatione concipitur, tanta patientia et maturitate decoquitur, tantaque deliberationis
gravitate profertur, ut nec immutari necessarium ducat, nisi forte sic prolata sit, ut retractari possit vel immutari,
si secundum tenorem praemissae conditionis existat. Ex quibus verbis colligitur evidenter, quod apostolicae
sedis sententia retractari potest et etiam immutari.
Cui etiam Innocentius Papa, causa et quaestione praedictis, capitulo veniam, concordare videtur dicens: Veniam
nunc ad maximum Fotinum, quasi ad quoddam thema, et quod mihi anxium est ac difficillimum maiorum
meorum (scilicet praedecessorum) revolvam (hoc est, revocabo sententias contra Fotinum) Fuerat de illo quoquo
pacto (id est aliqua fraude) ut ipsi etiam communem inistis, aliquid utique gravius constitutum, verum quoniam
id quod per rumorem falsum, ut asseritis, surreptum huic sedi et elicitum per insidias demonstratur, quia res ad
salutem rediit, veniam tantum vobis hinc admittentibus post condemnationem more apostolico subrogamus,
tantisque vestris assertionibus vobisque tam bonis tam caris non dare consensum omnibus duris rebus durius
arbitramur. Ex quibus colligitur, quod sententia summi pontificis retractari potest.
Quod Nicolaus Papa, ut habetur sequenti capitulo sententiam, asserit dicens: sententiam Romanae sedis non
negamus posse in melius commutari, cum aut surreptum aliquid fuerit, aut ipsa pro consideratione aetatum aut
temporum seu gravium necessitatum dispensatione, quaedam ordinare decreverit. Et infra: quod tamen
observandum est quando illa (videlicet Romana ecclesia) disertissima consideratione hoc fieri diligenter
prospexerit. Ex quibus colligitur, quod sententia Romanae sedis potest retractari et in melius commutari. Et per
consequens licet de tali sententia disputare, quomodo etiam super literis et scripturis summi pontificis tota die
coram iudice disputatur et etiam litigatur, nullus, qui sequitur, causas ignorat. Ergo licet super sententia Papae
disputare.
Discipulus Causa, quare super rescriptis in literis summi pontificis licite disputatur, est: quia literae saepe per
rescriptionem et falsas suggestiones impetrantur; quandoque etiam Papa multis ex causis decipi potest. Unde
super talibus literis disputare licet. Illa autem quae emergunt contra fidem, et diffiniuntur per Papam,
deliberatione maxima proferuntur, et super illis disputare non licet.
Magister Ex ista sententia putant nonnulli se per demonstrationem probare. Quod sententia Papae super aliqua
difficultate fidei lata est per peritos, ad quorum notitiam pervenerit cum maxima diligentia et studio examinanda,
et super ea disputare licet. Et si inventa fuerit disputando contraria veritati est penitus respuenda, et omnimode
reprobanda.
Primo probatur sic. Ubi est eadem causa, eundem debet habere effectum. Causa autem, quare literae Papae,
quaecunque sint, inspiciendae diligenter ac videndae et examinandae sunt, et quare de eis disputare licet, et quare
eis obedire in casu nequaquam oportet; et quia Papa potest decipi. Si enim Papa nullo modo posset decipi,
praedicta non licerent. Sed Papa ita bene potest decipi circa ea quae sunt fidei, sicut circa quaecunque alia. Aliter
enim Papa haereticari non posset, cuius oppositum supra libro 5 auctoritatibus, rationibus et exemplis
417

