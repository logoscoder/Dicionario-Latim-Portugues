colligitur, quod qui potest resistere diffinitioni Papae et non resistit, consentit eidem. Et idem, ut legitur 23
quaestione 3 capitulo ostendit, videtur asserere dicens: Qui definit obviare cum potest, consentit. Ergo qui non
resistit diffinitioni haereticali Papae, consentit.
Item Gregorius ut habetur distinctione 83 capitulo consentire, ait: Consentire videtur erranti qui ad resecanda
quae corrigi debent non occurrit. Ergo qui non resistit diffinitioni haereticali Papae, consentit eidem. Quod
intelligendum est, quando quis scit diffinitionem Papae esse haereticalem, et potest resistere et non resistit.
Discipulus Dic de consensu consilii.
Magister Ille dicitur consentire consulendo, qui suadet et inducit Papam vel hortatur, quod assertionem quae est
haereticalis, solenniter diffiniat et determinet esse tenendum.
Discipulus De consensu cooperationis.
Magister Ille dicitur consentire cooperando diffinitioni haereticali Papae, qui assertionem Papae haereticalem
solenniter diffiniendo dictat, scribit, et rationibus aut auctoritatibus quod sit tenenda et solenniter diffinienda
probare molitur.
Discipulus Ergo secundum ista quicunque scriberet talem diffinitionem, consentiret cooperando eidem.
Magister Si quis scribit talem diffintionem haereticalem Papae postquam existit promulgata, non intelligitur
consentire cooperando actum diffiniendi sive determinandi, qui iam praecessit. Qui autem scriberet eam ante
actum diffiniendi, si intelligeret et adverteret, quod assertio diffiniendi fidei repugnaret, intelligeretur consentire
cooperando. Si autem hoc non adverteret, esset per ignorantiam excusatus.
Discipulus De consensu auctoritatis sive defensionis.
Magister Consensus auctoritatis et consensus defensionis distingui videntur, sicut auctoritas et defensio
distinguuntur. Auctoritas enim ad superiorem spectare videtur: defensio tam ad maiorem quam ad minorem
potest pertinere. Nam et superior potest inferiorem defendere: et inferior potest defendere superiorem. Imo
quamvis unus habeat auctoritatem supra seipsum: potest tamen quis defendere seipsum, iuxta illud Roman. 2
Vosmetipsos defendentes, charissimi. Et Act. 12 dixi, cum sim defensurus hodie me. Consensus ergo auctoritatis
respectu diffinitionis papalis locum non videtur habere: cum Papa nullius auctoritate vel mandato possit aliquid
diffinire. Sed consensus defensionis potest habere locum respectu Papae. Potest enim aliquis consentire
diffinitioni haereticali offerens se diffinitionem defensurum eandem.
CAP. XXXI
Discipulus Omisso consensu defensionis, quousque tractaverimus de defensionibus haereticorum: et omisso
consensu auctoritatis, qui, ut videtur, respectu Papae locum habere non potest, interrogabo te. Primo de consensu
negligentiae, si omnino talis per consensum peccet mortaliter.
Magister Ista negligentia qua quis negligit resistere Papae, quando assertionem haereticalem diffinire solenniter
sive determinare conatur (et ideo intelligitur consentire) videtur esse quaedam taciturnitas. Quamobrem
videndum est, an omnis taciturnitas in hoc casu sit peccatum mortale: et an pro consensu sit habenda.
Circa quam sunt diversae sententiae. Una est, quod aliqua taciturnitas in hoc casu est peccatum mortale, et aliqua
minime. Quia aliqua est habenda pro consensu, et aliqua pro consensu minime est habenda. Taciturnitas enim
illius, qui reclamando posset praedictam diffinitionem impedire, esset peccatum mortale: et pro consensu esset
habenda.
Unde si Papa requirendo concilium cardinalium aut aliorum super aliqua assertione haeretica diffinienda, unus
posset reclamando impedire Papam a diffinitione huiusmodi: quia forte esset tantae opinionis et famae in populo:
vel tantae potentiae quod Papa ipso reclamante talem diffinitionem minime attemptaret.# Si ille taceret, peccaret
mortaliter: et eius taciturnitas esset pro consensu habenda. Si vero esset aliquis qui reclamando eam impedire
non posset, tacendo non peccaret mortaliter: nec eius taciturnitas esset pro consensu habenda. Huic sententiae
Glossa extra de praesumptionibus capitulo nonne, concordare videtur. Ait enim: melius dicas, ubi prohibitione
mea possum prohibere quod fit, et taceo: tunc taciturnitas pro consensu habetur. Si vero per prohibitionem meam
non possum prohibere, quod fit: tunc non obest mihi taciturnitas.
Et hanc eandem diffinitionem ponit Glossa distinctione 27 capitulo diaco. Hoc etiam Glossa 2 quaestione 7
capitulo plerique insinuare videtur, distinguens tres casus, in quibus taciturnitas minime nocet. Taciturnitas non
nocet ei qui non potest probare. Item non nocet ei qui non potest impedire vel etiam erubescit loqui. Item non
nocet ei qui scit suum ius dubitare et post sequitur. Alias semper obstat taciturnitas, ut extra, de his quae fiunt a
prae.# sive contra# capitulo continebatur et 54 distinctione si servus. Ex quibus patet, quod si requisitus a Papa
super aliqua assertione haereticali diffinienda prohibere non potest, huiusmodi taciturnitas non nocet. Si vero
potest prohibere, taciturnitas nocet et est habenda pro consensu.
Discipulus Ista sententia probabilis mihi videtur. Ideo ad intelligendam eam aliqualiter volo insistere. Quare
secundum istam sententiam dicas quid tenendum est de taciturnitate alicuius collegii: puta si Papa requireret
collegium super huiusmodi diffinitione: nunquid, si taceret, peccaret mortaliter, et pro consentiente debeat
haberi?
Magister Respondetur, quod si totum collegium posset prohibere diffinitionem huiusmodi, collegium tacendo
peccaret mortaliter, et pro consentiente deberet haberi. Si autem impedire non posset, taciturnitas non noceret.
407

