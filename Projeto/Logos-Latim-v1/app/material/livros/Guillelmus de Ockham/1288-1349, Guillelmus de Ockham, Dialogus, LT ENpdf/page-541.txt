spiritualia concernunt clericos, sed etiam in quantum concernunt laicos et principes seculares,
subesse. Ergo et universitati mortalium expedit in temporalibus, non solum inquantum
temporalia concernunt laicos, sed etiam inquantum concernunt clericos et summum
pontificem, uni principi seculari subesse.
Rursus, simile iudicium habendum est de toto et de parte, de magnis et de parvis, sicut idem
iuris est in toto et in parte, in magnis et parvis, Extra, De appellationibus, c. De
appellationibus, 14, q. ult., c. ult., Extra, De praebendis, c. Maioribus. Sed cuilibet regno
partiali, quod est pars mundi, expedit ut uni principi seculari sit subiectum; alioquin omnia
regna mundi iniqua vel inutilia aut nociva essent habenda. Ergo similiter expedit ut totus
mundus uni seculari principi sit subiectus.
Adhuc, omnes qui communionem in temporalibus habent adinvicem, vel habere possunt, ut
quilibet possit cuilibet subvenire pariter et nocere, non optime gubernantur nisi uni summo
principi quo ad temporalia sint subiecti: Tum quia omnes tales unum populum constituunt;
sed secundum Salomonem, Proverbiorum 11, "ubi non est gubernator populus corruet"; ergo
si omnibus talem communionem habentibus non est unus gubernator praepositus, de eorum
ruina et dissipatione probabiliter est timendum (dicens enim Salomon "ubi non est
gubernator", non "ubi non sunt gubernatores", "populus corruet", insinuare videtur quod
nullus populus unus, quantumcunque magnus, poterit absque uno gubernatore consistere).
Tum quia omnes communionem habentes adinvicem uni ovili et uni gregi comparantur; ubi
autem est unum ovile et unus grex debet esse unus pastor, ipsa veritate testante, quae Iohan.
10 ait, "Fiet unum ovile et unus pastor"; et ait, Matthaei 26, "Percutiam pastorem et
dispergentur oves gregis": dicendo autem "pastorem" et non "pastores" videtur innuere quod
unus grex seu ovile unum pastorem principalem, non plures, debet habere. Tum quia omnes
qui communionem habent adinvicem vel habere possunt unum corpus, unam civitatem, unum
collegium, unam gentem, unum regnum efficiunt vel efficere possunt, et nisi efficiant bene
sunt nullatenus ordinati; sed monstruosum est corpus et etiam civitas et collegium et gens
atque regnum quod nulla (vel quae nullum) vel plura capita habet; quare omnes qui
communionem habere possunt adinvicem in temporalibus uni principi seculari debent esse
subiecti nec poterunt aliter optime gubernari. Sed omnes mortales quocunque spacio terrarum
distantes ab invicem possunt communionem habere adinvicem, ita ut unum populum, unum
ovile, unum gregem, unum corpus, unam civitatem, unum collegium, unam gentem, unum
regnum efficiant vel efficere debeant, nisi eos disiungat malitia. Hinc Apostolus ad Romanos,
12, ait, "Unum corpus sumus in Christo, singuli autem alter alterius membra", manifeste
insinuans quod sicut omnes mortales, non solum fideles sed etiam infideles, abrenunciando
diabolo, per fidem et amorem debent Christo firmius adhaerere, ita omnes si bene fuerint
ordinati unum corpus esse debent. Hinc etiam Salomon, Proverbiorum 18, ait, "Frater qui
adiuvatur a fratre quasi civitas firma", innuens quod sicut omnes mortales sunt fratres, ita nisi
malitia obviet unam debent omnes efficere civitatem. Hinc etiam, Sapient. 6, sapiens
increpans reges iniquos ait, "Data est a Domino potestas vobis et virtus ab altissimo, qui
interrogabit opera vestra et cogitationes scrutabitur, quoniam cum essetis ministri regni illius
non recte iudicastis", etc. Quibus verbis datur intelligi quod, quamvis propter peccata
malorum multi sint reges a Domino constituti, qui etiam, ut legitur Job 34, "propter peccata
populi regnare facit hypocritam", tamen totus mundus unum regnum est; quare quo ad
temporalia unum principem secularem debet habere.
Item, illud regimen est optimum per quod potissime et perfectissime, quantum est possibile
pro praesenti vita, discordia ab universitate mortalium removetur et tollitur ac concordia et
iustitia praecipue conservatur. Sed si universitas mortalium fuerit uni principi seculari
541

