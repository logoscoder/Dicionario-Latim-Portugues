Discipulus Miror quod cum nulla lex loquitur de Papa haeretico, isti ita turpiter de punitione Papae haeretici
loqui praesumunt, cum ubi leges deficiunt, oportet ad conditorem legum recurrere. Aliter enim liceret cuilibet in
tali casu, ubi leges deficiunt, ad sensum suum recurrere, et propriae inniti prudentiae, contra illud Proverb.# 3 ne
innitaris prudentiae tuae.
Magister Respondetur quod ubi est aliquid necessario agendum, si leges potissime deficiunt: quia in tali casu
generali et singulari nulla lex specialis est edita: nec potest convenienter absque periculo haberi recursus ad
conditorem legum in scripturis divinis ratione et industria naturali ac rationabili scientia praecellentem:
recurrendum est ad peritos in praedictis et in legibus, si possunt haberi. Si autem iudex est omnibus praedictis
instructus, ipse suo sensu uti potest in tali casu. Et ideo quia de Papa haeretico leges non sunt editae speciales,
quando Papa esset hereticus et ex perfidia eius periculum immineret: et non esset Papa catholicus, ad quem
convenienter posset haberi recursus: alii iudices inferiores scriptis divinis et iuri naturali innitendo ipsum debite
debent corrigere.
Discipulus Secundum ista magis esset innitendum in casu isto Theologis et in philosophia et scientia morali
peritis quam Iuristis.
Magister Hoc nonnulli concedunt, sicut tactum est prius, quod ubicunque emergit dubitatio inter Iuristas, quae
per aliquam legem expressam solvi non potest, ad Theologos et Philosophos est ultimo recurrendum: ad quos
spectat, si fuerint praecellentes, (licet nullum gradum in theologia et philosophia habuerint) de legibus
quibuscunque profundius et certius (licet non promptius) iudicare, quam ad Iuristas, nisi Iuristae in aliis scientiis
fuerint excellentes.
CAP. XIV
Discipulus De hoc disputatum est libro primo. Ideo convertas te ad conclusionem in principio capitulo
praecedentis propositam.
Magister Secunda conclusio in proposito est haec, loquendo de credulitate extra iudicium, secundum quod unus
socius credit alteri, nullus tenetur credere uni soli cuiuscunque famae aut opinionis existat narranti Papam esse
haereticum. Hoc videtur posse sic probari. Nullus tenetur credere alium esse malum, antequam probetur. Ergo
nullus tenetur credere Papam esse haereticum, antequam probetur. Sed relatio unius nihil probat. Ergo propter
relationem unius nullus tenetur credere Papam esse haereticum.
Discipulus Istam conclusionem nolo discuti amplius, quia satis apparet mihi certa. Ideo tertiam conclusionem
probare nitaris.
Magister Tertia conclusio est, quod uni soli bonae famae et opinionis asserenti Papam esse haereticum potest
quis credere absque peccato: licet sibi credere minime teneatur: quae videtur sic posse probari.
Si duo aequalis famae et opinionis sibi contrariantur circa idem, licet alicui credere, cui vult illorum. Sed
possibile est, quod Papa et aliquis alius apud eundem eiusdem famae et opinionis, quo ad veritatem et bonitatem
vitae existunt. Ergo si unus se gerit pro Papa catholico et alius dicit eum esse haereticum, licet ei apud quem
aequalis famae et opinionis existunt credere, cui illorum voluerit. Et ita licet sibi credere asserenti Papam esse
haereticum.
Item frustra alicuius peccatum alteri revelatur, nisi liceat illi cui revelatur credere revelanti. Sed peccatum
alicuius etiam occultum licite in secreto alteri qui potest prodesse et non obesse, revelatur: imo nonnunquam
revelare debet. Ergo licet cui revelatur credere revelanti: et per consequens si aliquis etiam in secreto revelet alii
perfidiam Papae haeretici licet credere revelanti.
Discipulus Haec ratio in uno falso fundari videtur, quod videlicet licet alicui revelare peccatum alterius
occultum. Quod tamen esse illicitum multis modis videtur posse probari. Primo quidem, quia proditionem facere
nulli est licitum. Sed revelare crimen occultum est proditionem facere, teste Augustino qui, ut legitur 2
quaestione 1 capitulo si peccaverit, ait: Quia enim secretum fuit, quando in te peccavit: secretum quoque sit
quando tu corrigis, quia peccavit in te. Nam si solus nosti, quia peccavit in te, eum vis coram omnibus arguere,
non eris corrector, sed proditor. Ergo non licet peccatum occultum alicuius alteri revelare: quia sicut contigit
aliquem prodere multis: ita convenit prodere aliquem uni soli. Si igitur ille est proditor peccati occulti, qui multis
revelat: ita est proditor, qui uni soli revelat.
Item, quod fidelitati repugnat, nulli est licitum. Sed revelare peccatum alicuius occultum, fidelitati repugnat, teste
Salomone, qui Prov.# 2 ait: Qui ambulat fraudulenter revelat arcana. Qui autem fidelis est, celat amici
commissum. Ergo non licet peccatum proximi alteri revelare.
Item, non solum est detractor, qui falsum dicit, sed etiam qui peccatum occultum revelat. Sed non licet verba
detractoria loqui. Ergo nulli licet crimen occultum alicuius alterius revelare. Ex quo patenter infertur, quod nulli
licet perfidiam Papae heretici alteri revelare, si est occulta. Quia si quis perfidiam Papae haeretici occultam
revelare praesumit, peccat mortaliter. Et ille, cui revelat secreto, debet ipsum reputare peccare mortaliter. Quare
ipsum pro criminoso debet habere in corde suo. Et per consequens ipsi nullatenus credere debet. Quia criminoso
nunquam est credendum. Haec sunt, quae movent me ad tenendum, quod nullus debet credere asserenti secrete
esse Papam haereticum. Porro quia non solum assertiones veras, sed etiam falsas debeam audire. Per ipsas enim
nostra excitantur ingenia, iuxta sententiam Sapientis. Ideo pro assertione contraria satage allegare.
386

