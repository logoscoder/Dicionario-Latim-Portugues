revelationem immediatam a Deo, cum igitur non videant omnia et per consequens non facialiter clare vident
Deum. Haec ratio eius TERTIA in una haeresi manifesta est fundata: quod scilicet clara visio Dei sine
omniscientia esse non potest, vel saltem non est sine omniscientia, quia asserit manifeste, quod videntes Deum
nulla ignorant: igitur omnia sciunt, sed haec haeresis scripturae divinae aperte repugnat. ait enim Apostolus ad
Ephes. 3[8-10]: Mihi autem omnium sanctorum minimo data est gratia haec: in gentibus evangelizare
investigabiles divitias Christi, et illuminare omnes quae sit dispensatio sacramenti absconditi a seculis in Deo,
qui omnia creavit, ut innotescat principibus et potestatibus in coelestibus per ecclesiam multiformis sapientia
Dei. Ex quibus verbis manifeste colligitur, quod angeli sancti ante incarnationem et passionem Christi nonnulla
secreta de incarnatione Christi ignorabant, angeli autem tunc viderunt Deum.
<!--[if !supportEmptyParas]--> <!--[endif]-->
Igitur non omnes videntes Deum omnia sciunt: imo multa ignorant. Quod vero secundum intentionem Apostoli,
Angeli sancti videntes Deum aliqua de incarnationis mysterio ignorabant, GLOSSA super verba praemissa
asserit manifeste, dicens in persona beati Pauli et exponens verba eius praescripta: quia datum est mihi
evangelizare, et illuminare, et videre, quid hoc est? Quia per hoc aliquid accrevit angelis, qui multa secreta in
hiis didicerunt, et hoc, quod ait evangelizare: dico ita, ut multiformis sapientia Dei de reparatione hominum
innotescat per ecclesiam, quae dona Dei recipit: id est per Apostolos in ecclesia praedicantes principibus et
potestatibus, id est pro diversis ordinibus angelorum, qui sunt in coelestibus, id est in coelo, ubi et nos erimus.
Dicit namque beatus Hieronymus angelicas dignitates supra memoratum mysterium aliquid pure non
intellexisse, donec impleta est passio Christi, et Apostolorum praedicatio per gentes dilata. Unde in Esaia [63,1]
Angeli admirantes dixerunt: Quis est iste, qui venit de Edom? et in Psalmo [23,10]: Quis est iste rex gloriae. Non
solum igitur Patriarchis et Prophetis: sed etiam potestatibus coelestibus multiformis sapientia Dei per ecclesiam
est revelata, et post: Multiformis igitur dicitur Dei sapientia, quia multipliciter multas species et formas habens,
quam principes et potestates per ecclesiam agnoverunt.
<!--[if !supportEmptyParas]--> <!--[endif]-->
Ex his omnibus colligitur evidenter, quod angelis videntibus Deum aliquid accrevit per ecclesiam, et quod
aliquid didicerunt per Apostolos praedicantes et mysterium redemptionis humanae, quod ante redemptionem, et
passionem et praedicationem Apostolorum non intellexerunt ad purum seu plenum: et quod multiformis sapientia
est per ecclesiam Angelis Deum videntibus revelata, et quod Angeli multitudinem sapientiae non cognoverunt.
Ex quibus omnibus patenter concluditur: quod visio clara bene stat cum doctrina: et quod non omnes qui clare
vident Deum, vident omnia, et quod aliqui qui facialiter vident Deum, ignorant aliqua, atque aliqua eis docentur,
et quod eis aliquid revelatur, et quod non sequitur, igitur non vident facialiter clare Deum, quae omnia iste negat
aperte in verbis praemissis.
<!--[if !supportEmptyParas]--> <!--[endif]-->
Sed diceret aliquis quod praemissis Augustinus obviare videtur; qui super Genesim ait, loquens de Angelis: non
latuit eis mysterium regni coelorum, quod tempore opportuno revelatum est pro salute nostra, quo ex hac
peregrinatione liberati, eorum coetu coniungamur. Sed ad hoc respondet Glossa ubi prius, et Magister
Sententiarum libro 2 distinctione 11 ad eandem obiectionem respondet eodem modo, sicut Glossa, dicit enim
Glossa: ne videantur sibi contradicere in praedictis sentenciis sacrae paginae Doctores, scilicet Hieronymus et
Augustinus, ita potest declarari, quod factum est, et ut illis qui maioris dignitatis sunt, et per quorum ministerium
illa nunciata sunt, cognita fuerunt ex parte utpote familiaribus nunciis, illis vero, qui minoris dignitatis sunt,
incognita essent. Ex quibus verbis constat aperte: quod licet aliqui Angeli secreta ante eandem incarnationem
cognoverunt, quidam tamen Angeli videntes Deum minoris dignitatis illa minime cognoverunt, et ita non omnes
videntes Deum omnia vident.
<!--[if !supportEmptyParas]--> <!--[endif]-->
Item, quod non omnes videntes omnia sciant, sed ignorant aliqua, ipse Salvator testari videtur dicens, Matthaei
24[36]: De die autem illa et hora nemo novit, neque Angeli neque filius Et ita angeli coelorum, ideo poterunt
videre Deum, licet non omnia sciant. Amplius, Apostolus Paulus in raptu vidit divinam essentiam, sicut
ostensum est supra: et tamen Paulus non omnia novit, et ita non omnis videns Deum scit omnia. Rursus, de
Christo singulariter dicit Apostolus ad Collo. 2[3]: In quo sunt omnes thesauri sapientiae et scientiae absconditi.
Igitur istud nulli alii videnti Deum debet attribui, hoc enim est privilegium singulare animae Christi, quod ipsa
sola inter spiritus videntes Deum habet praescientiam, quod ex verbis evangelicis Iohannis 3[34] posse probari
videtur. Soli enim Christo datus est spiritus non ad mensuram, igitur solus Christus habuit omnem scientiam, et
ita videns Deum poterit ignorare.
<!--[if !supportEmptyParas]--> <!--[endif]-->
His visis discurrendo, facile est rationem praedictam refellere. Cum enim PRIMO dicit, quod visio beata non stat
cum doctrina: dicendum est, quod haec est erronea, sicut dictum est prius. Cum vero SECUNDO dicit probando
per hoc minorem: quia quicunque clare videt Deum, videt omnia secundum Gregorium dicentem: quid est quod
non videt qui videntem omnia videt? Dicendum est secundum quod dicit Magister Sententiarum libro 2
distinctione 11 dicens in haec verba: Gregorius quoque hoc <libro> dyalogorum ait: "quid est, quod ibi
nesciant, ubi scientem omnia sciunt?" Videtur dicere quod omnia sciant angeli, et nihil sit quod nesciant, sed
498

