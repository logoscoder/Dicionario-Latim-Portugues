custodias et facias omnia quae scripta sunt in eo". Ex quibus colligitur quod in temporalibus
praesidens, non solum in sapientia mundana et secularium negotiorum peritia, sed etiam in
sapientia divina, debet alios superare.
2.7

CAP. IV

Discipulus: Adhuc aliam opinionem circa interrogationem meam audire desidero.
Magister: Sunt quidam dicentes quod non est expediens unum principem, neque secularem
neque ecclesiasticum, universitati mortalium praesidere, nec etiam est expediens plures
principes seculares vel ecclesiasticos superiorem non habentes in diversis provinciis aut regnis
diversis mortalibus dominari, sed mundus optime regeretur si plures simul mundi dominium
obtinerent, quemadmodum in pluribus civitatibus et communitatibus non unus solus sed
plures regere dignoscuntur.
Discipulus: Pro ista opinione aliquod motivum adducas.
Magister: Ista opinio videtur taliter posse fulciri. Illud regimen vel dominium est mundo
universo utilius in quo pauciores errores accidunt et peccata, quia per tale regimen seu
dominium iustitia, pax et concordia omnium melius procuratur et etiam conservatur. Sed si
plures sapientes et virtuosi dominarentur universitati mortalium pauciores errores fierent et
peccata in regendo quam si unus solus omnes alios gubernaret, quia sicut veritas iustitiae quae
a multis quaeritur facilius invenitur ita multi difficilius errant quam unus solus. Hinc
Salomon, Proverbiorum 11 et 24, asserit salutem esse ubi multa sunt consilia. Hinc etiam in
laudem Romanorum, 1 Machabaeorum 8 ca., dicitur quod "curiam fecerunt sibi, et quotidie
consulebant trecentos viginti consilium agentes de multitudine, ut quae digna sunt gerant".
Ergo magis expedit universitati mortalium plures simul praesidere omnibus quam unum
solum.
2.8

CAP. V

Discipulus: Si est alia opinio circa interrogationem meam, enarra.
Magister: Alia est opinio quod secundum diversitatem et qualitatem et necessitatem
temporum expedit regimina et dominia mortalium variari, ita ut aliquando sit expediens unum
principem secularem, vel ecclesiasticum, universis mortalibus dominari, interdum autem
expediat plures simul, seculares vel ecclesiasticos, omnes alios gubernare, nonnunquam vero
sit utile plures principes superiorem non habentes diversis mundi regionibus praesidere.
Discipulus: Istam opinionem nitere aliquibus allegationibus communire.
Magister: Ista opinio pluribus modis posse fulciri videtur. Nam sicut leges "pro communi
utilitate" debent institui, dist. 4, Erit autem, sic principes, rectores et domini, tam seculares
quam ecclesiastici, pro communi utilitate sunt caeteris praeponendi, quam ipsi etiam magis
quam propriam procurare tenentur (si enim utilitati propriae communem postposuerint, non
rectores seu principes vel domini, sed tyranni, sunt censendi). Utilitas autem communis
aliquando per unum principem, secularem vel ecclesiasticum, qui universis dominaretur
melius procuraretur quam per plures non habentes superiorem, sive simul regentes sive in
diversis provinciis presidentes, eo quod interdum multitudo mortalium equanimius sustineret
dominium unius principis secularis vel ecclesiastici qui sapientia iustitia et aliis virtutibus
546

