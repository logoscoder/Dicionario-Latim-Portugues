mortales connexio nisi unus praesideat omnibus aliis. Ergo expedit universitati mortalium ut
mundus per unum principem gubernetur.
Rursus, illud regimen quod Deus inter mortales propter peccatum multitudinis non permittit
sed aufert est melius illo quod Deus propter peccata multitudinis punienda introducit. Sed
quod supra universitatem mortalium non dominetur unus princeps sed multi ordinat Deus
propter peccata mortalium punienda, teste Salomone, qui, Proverbior. 28, ait, "Propter peccata
terrae multi principes eius". Ergo simpliciter universitati mortalium expediret quod omnes uni
essent subiecti.
Item, si non expedit universitati mortalium uni imperatori subesse, aut hoc erit propter
insufficientiam humanam, quia nullus poterit sufficiens reperiri pro universo orbe regendo,
aut propter nimiam potentiam temporalem unius domini totius mundi qua posset ad libitum in
subiectos debacchari. Sed insufficientia non impedit, sicut insufficientia humana non impedit
quin unus debeat (etiam si universitas mortalium conversa esset ad fidem) toti mundo in
spiritualibus praesidere. Nec nimia potentia impedit, quia proportionaliter ita potest totus
mundus resistere crudelitati unius imperatoris totius orbis sicut potest unum regnum partiale
resistere regi. Nec maiorem haberet potentiam imperator totius mundi super totum mundum
quam habet unus rex super regnum partiale; sed potentia regis non impedit quin unus rex
debeat praeesse uni regno; ergo nec potentia imperatoris impedit quin debeat universo mundo
praeesse.
Praeterea, si non expedit universo mundo unum imperatorem praeesse, non est iustum ut unus
omnibus dominetur; si autem non est iustum nec expediens, est iniquum. Sed non est iniquum
unum omnibus aliis dominari, quia si esset iniquum esset contra ius: aut ergo contra ius
naturale aut contra ius positivum. Sed non est contra ius naturale, quia tunc semper fuisset
iniquum, et ita nunquam aliquis fuisset verus imperator mundi, quia imperium usurpatum
contra ius naturale non est verum imperium. Nec est etiam contra ius positivum, quia ius
positivum quo caveretur ne aliquis esset imperator totius mundi non posset institui nisi ab
universitate mortalium, sed universitas mortalium hoc nunquam instituit sed magis
contrarium. Ergo non est iniquum unum super universum orbem habere imperium; quare
expediens est censendum.
2.5

CAP. II

Discipulus: Puto quod pro assertione praedicta fortiora tetigisti motiva, quae copiam librorum
habentes poterunt maiorum sententiis multipliciter communire. Ideo circa interrogationem
meam aliam opinionem enarra.
Magister: Alia est opinio contraria, quod non expedit mundo ut universitas mortalium uni
imperatori seu principi seculari sit subiecta.
Discipulus: Istius opinionis audire desidero motiva.
Magister: Pro ista opinione potest multipliciter allegari. Nam illud cuius contrarium est
ordinatum a Deo non est mundo expediens; omne enim contrarium ordinationi divinae
perniciosum et malum, non expediens, est censendum. Sed divisio regnorum ita ut diversis
regibus non habentibus superiorem subsint est a Deo. Deus enim, ut patet 3 Reg., 11 et 12,
voluit filios Israel duos reges habere, quorum neuter alteri esset subiectus et qui superiorem
543

