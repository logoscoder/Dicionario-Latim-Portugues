Magister Sunt quidam dicentes, quod licet non debeat quis passim crimen alicuius occultum alteri revelare:
tamen in casu, quando quos# per certitudinem, non solummodo per famam scit aliquem aliquod crimen
commisisse, vel etiam velle committere: licet sibi non omnibus, sed alicui revelare secrete. Et ideo si Papa
perfidia haeresis est respersus, et intendit Christianos a fide avertere orthodoxa, licet unus solet sciret, sibi liceret
alicui principi aut regi vel alteri qui posset prodesse et non obesse crimen et intentionem Papae malevolam
revelare. Quod enim licet crimen alicuius occultum alteri revelare, Augustinus videtur asserere, qui in Regula
sua docet, quod peccatum fratris prius praeposito debet ostendi, quam testibus. Ergo licet alteri crimen fratris
occultum praeposito revelare.
Item, verus Christianus Christum debet in suis operibus imitari. Sed Christus crimen et intentionem perversam
Iudae occultam non solum uni, sed etiam pluribus revelavit, cum dixit de ipso Mar.# 14 Unus ex duodecim qui
intingit mecum manum in catino me tradet. Et Iohanne# 12 sic legitur Christus dixisse Apostolis: Amen amen
dico vobis quod unus ex vobis me tradet. Et sequitur: Ille est cui intinctum panem porrexero. Et tamen intinxit
panem, et dedit Iudae Simonis Scariotis. Igitur licet peccatum alterius occultum aliis revelare.
Discipulus Per istam rationem probaretur, quod liceret non uni soli, sed etiam omnibus revelare peccatum
alicuius occultum. Quia Christus non uni solum, sed omnibus aliis Apostolis peccatum Iudae revelavit.
Magister Respondetur, quod peccatum alicuius occultum non solum uni, sed etiam multis revelare licet: quia
omnibus illis qui possunt prodesse et non obesse. Hinc est quod quia omnes Apostoli praeter Iudam erant tales,
quod poterant prodesse et non obesse. Ideo omnibus revelavit peccatum Iudae. Hanc rationem videtur innuere
Glossa 2 quaestione 1 capitulo si peccaverit. Quae super verbo promptior obiiciens ait: sed nunquid Dominus
prodidit crimen Iudae cum dixit: qui intingit mecum manum? et cetera post respondens ait: respondetur: poterant
prodesse. Ex quibus verbis colligitur, quod illis licet revelare crimen alicuius occultum, qui possunt prodesse. Et
ideo si multi sunt, qui prodesse possunt, multis crimen occultum licite revelatur.
Sed quia nonnunquam invenitur, quod omnes possunt prodesse et non obesse: imo multi obessent: ideo omnibus
nunquam debet revelari crimen occultum, quod probari non potest. Quare cum magna cautela est crimen alicuius
occultum alteri revelandum. Quia nulli criminoso quantumcunque sit praelatus, nulli de quo sciens peccatum
occultum suspicatur, quod non sit constans in amore ad omnem proximum amicum et inimicum est pandendum
peccatum occultum alterius. Quia de omni tali dubitandum est, an velit tantum prodesse et non obesse.
Discipulus Ergo secundum ista discipulus non tenetur revelare peccatum occultum praelato suo in secreto.
Magister Conceditur quando sciens peccatum occultum alterius cognoscit praelatum suum aliquando pecasse
mortaliter et etiam in secreto: vel dubitat eum nolle etiam pro morte vitanda peccare mortaliter. Si autem
subditus in conscientia sua reputat praelatum suum esse talem, quod nec pro aliquo temporali commodo
consequendo, nec pro morte corporali vitanda vellet peccare mortaliter: tunc crimen occultum fratris non posset
praelato suo revelare secrete, et omni alii, quem talem putat, si non decipitur, potest peccatum occultum revelare:
Quia talis est ille, qui potest prodesse et non obesse. Si autem alicui alteri crimen revelat occultum, proditor et
detractor est censendus: nec debet de peccato mortaliter aliter excusari, nisi probabiliter credat, quod revelando
bono communi aut peccatori proficiat.
CAP. XV
Discipulus Puto, quod ista materia multas habet difficultates annexas, quae succincte dilucidari non possunt.
Ideo ipsam usque ad tractatum De gestis circa fidem altercantium orthodoxam (in quo de detractoribus,
impositoribus falsorum criminum, calumniantibus et proximorum diffamantibus seu diffamatoribus in particulari
sollicite indagabo) sentio differendam. Nunc vero ad quartam conclusionem assertionis capitulo decimo tertio
recitatae accede.
Magister Quarta conclusio ibi posita est, quod pluribus honestis et discretis referentibus per scientiam certam
Papam esse haereticum tenetur aliquis credere extra iudicium. Quod videtur sic posse probari. In actibus
humanis illud, quod habet maiorem probabilitatem, magis credendum est. Sed maiorem probabilitatem habet,
quod dictum multorum sit verum, quam quod dictum unius. Cum ergo Papa sit unus, licet ipse negaret se esse
haereticum, si multi assererent ipsum esse haereticum, magis esset credendum multis, quam Papae haeretico. Et
ita credendum est Papam haereticum esse.
Discipulus Ista ratio nihil probat. Quia nonnunquam plus credendum est uni, quam multis.
Magister Si hoc esset verum rationem praefatam# minime impediret. Nam si plus credetur uni quam pluribus,
hoc non est praecipue propter maiorem dignitatem. Quia quilibet in dignitate constitutus plurium testimonio
potest convinci. Quod non esset verum, si ex hoc ipso, quod aliquis est in dignitate maiori constitutus, plus esset
sibi soli credendum quam aliis multis. Ergo si est plus credendum uni quam multis: hoc est vel quia meliorem
rationem habet pro# se, vel quia melioris vitae, vel quia de causa est magis instructus, vel propter aliquam
rationem consimilem. Si ergo Papa non est melioris vitae, quam multi, qui# dicunt eum esse haereticum, nec
magis literatus in scripturis Divinis, nec in aliquo alio excellit: nisi in sola dignitate Papali et annexis dignitati:
non est magis sibi credendum quam multis. Igitur si multi asserunt, quod Papa est haereticus, est eis credendum.
Item, non minus est credendum aliquibus extra iudicium, quam in iudicio. Sed multis in iudicio asserentibus
Papam esse haereticum esset credendum. Aliter enim Papa nunquam posset convinci de haeretica pravitate. Ergo
multis asserentibus extra iudicium Papam esse haereticum, est credendum.
387

