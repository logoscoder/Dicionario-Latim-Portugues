13.4

CAP. VI.

13.4.1.1.1

The Romans have the right to elect the highest pontiff by divine law, extending "divine law" to
include all natural law

Discipulus: Dic qualiter respondetur ad hoc quod accepi quod Romani nec iure divino nec
iure humano habent ius eligendi summum pontificem.
Magister: Ad hoc respondetur quod extendendo ius divinum ad omne ius naturale Romani ex
iure divino habent ius eligendi summum pontificem.
Discipulus: Ista responsio obscura mihi videtur; ideo ipsam secundum istam opinionem cupio
declarari. Primo autem declara secundum eam quare dicitur "extendendo ius divinum ad omne
ius naturale", secundo quare omne ius naturale potest vocari ius divinum.
13.4.1.1.2

Three modes of natural law

Magister: Primum dicitur propter tres modos iuris naturalis. Uno enim modo dicitur ius
naturale illud quod est conforme rationi naturali quae in nullo casu fallit, sicut est "Non
moechaberis", "Non mentieris", et huiusmodi.
Aliter dicitur ius naturale quod servandum est ab illis qui sola aequitate naturali absque omni
consuetudine et constitutione humana utuntur, quod ideo dicitur naturale quia contrarium est
contra statum naturae institutae et, si homines omnes viverent secundum rationem naturalem
aut legem divinam, non esset servandum nec faciendum. Isto modo et non primo modo ex
iure naturali omnia sunt communia, quia in statu naturae institutae omnia fuissent communia,
et si post lapsum omnes homines secundum rationem viverent, omnia deberent esse
communia et nihil proprium; proprietas enim propter iniquitatem est inducta 12, q. 1, c.
Dilectissimis. Isto modo loquitur Isidorus 5, libro Ethimologiorum, et ponitur in Decretis, dist.
1, Ius naturale, cum dicit quod secundum ius naturale est "communis omnium possessio et
omnium una libertas". Non enim communis omnium possessio et omnium una libertas est de
iure naturali primo modo. Tunc enim nullus posset sibi licite aliquid appropriare, nec aliquo
iure gentium vel civili posset aliquis fieri servus, quia ius naturale primo modo est immutabile
et invariabile ac indispensabile, dist. 5, para. Nunc autem, et dist. 6, para. His itaque
respondetur. Constat autem quod aliqui iure gentium licite fiunt servi, teste beato Gregorio,
qui, ut legitur 12, q. 2, c. Cum redemptor, ait: "Salubriter agitur, si homines, quos ab initio
natura liberos protulit, et ius gentium iugo substituit servitutis, ut in ea natura, qua nati
fuerant, manumittentis beneficio liberati reddantur". Ex quibus verbis colligitur quod iure
naturali omnes homines sunt liberi, et tamen aliqui iure gentium fiunt servi. Ex quo
concluditur quod ius naturale uno modo accepto vocabulo non est immutabile, imo licet
contrarium statuere, ut iure fiat contrarium.
Tertio modo dicitur ius naturale illud quod ex iure gentium vel alio, aut ex aliquo facto
(divino vel humano), evidenti ratione colligitur, nisi de consensu illorum quorum interest
contrarium statuatur. Quod potest vocari ius naturale "ex suppositione", sicut secundum
Isidorum, ubi prius, "Ius naturale est deposite rei vel commodatae pecuniae restitutio,
violentiae per vim repulsio". Ista enim non sunt iura naturalia primo modo, nec etiam secundo
modo, quia nec fuissent in statu naturae institutae, nec essent inter illos qui secundum
rationem viventes sola aequitate naturali absque omni consuetudine et constitutione humana
essent contenti, quia inter illos nulla res esset deposita vel commodata nec aliquis alteri vim
inferret. Sunt ergo iura naturalia ex suppositione, quia, supposito quod res et pecuniae sint
898

