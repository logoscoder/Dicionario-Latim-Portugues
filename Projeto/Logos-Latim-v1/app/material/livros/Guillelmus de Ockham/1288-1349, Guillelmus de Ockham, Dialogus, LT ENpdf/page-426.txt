fama sit temporalibus preciosior. Et ideo sicut nunquam est extra peccatum mortale, qui non restituerit rem
alterius quam abstulit iniuste si potest, ita semper est in peccato mortali qui famam alterius abstulit vel denigrat
iniuste et si non restituerit si potest. Sed praelati diffamantes impugnatores papae haeretici, abstulerunt famam
illorum iniuste. Ergo eandem famam eis restituere de necessitate salutis sunt astricti.
Discipulus Dic de violentia.
Magister Dicitur, quod si impugnatores papae haeretici sunt clerici vel religiosi, quicunque in eos manus
iniecerit violentas capiendo, detinendo, incarcerando, vel quocunque alio modo, sententiam excommunicationis
incurrunt: et ab eodem sunt absolvendi a quo absolvendi essent, si ex alia causa in eosdem iniecerint manus
violentas. Et propter idem quicunque sunt in potestate constituti et eisdem non defendunt, sententiam
excommunicationis incurrunt, extra, de sententia excommunicationis, quantae.
Discipulus Dic de morte.
Magister Dicitur quod quicunque episcopus vel alius sive fuerit legatus sive alio quocunque fungens officio
impugnatorem papae haeretici propter hoc curiae tradiderit seculari, vel aliquid aliud fecerit vel mandaverit, aut
ratum habuerit, ex quo sequitur mors alicuius impugnatoris papae haeretici, irregularis efficitur, et omnem
poenam incurrit, quam incurreret si manibus propriis occidisset innocentem. Hoc probatur sic. Qui causam
proximam dat homnicidio, irregularis efficitur, teste Alexandro tertio qui extra, de homicidio, de caetero, ait: de
caetero noveris quod diaconus, qui homicidio caussam proximam dedisse videtur, non videtur ad sacerdotium
promovendus. Qui autem impugnatorem papae haeretici tradit curiae seculari, vel aliquid aliud facit vel mandat
fieri, ex quo mors sequitur corporalis, dat caussam proximam homicidio. Ergo irregularis efficitur, et omnem
poenam incurrit, quam homicida incurreret.
Discipulus Per istam rationem omnis praelatus, qui quemcunque clericum haereticum vel alium tradit curiae
seculari, irregularis efficitur: quia causam proximam dat homicidio. Sed constat quod tales non efficiuntur
irregulares. Ergo ista ratio non procedit.
Magister Ad hoc in simili, Glossa extra de homicidio capitulo continebatur, respondere videtur, ubi rationem
assignat, quare unus ex cuius ludo mors sequitur, irregularis efficitur, et alius ex cuius ludo etiam mors secuta
est, irregularis non sit. Unde obiiciens contra illud per id quod habetur in capitulo continebatur, super verbo
rationem, ait: infra capitulo proximo contra. Ibi libere promovens ad ordines superiores, hic non sine licentia
papae. Et idem casus videtur. Quid ergo fines fecit diversos? Et respondens ait: solum hic dabat operam illicitae
rei ludendo cum laico: quod non licet. Vel si etiam licitum fuisset, non adhibuit diligentiam, quam debuit, quia
cum sciret ludi conditionem, non reliquit falcem a se. Unde fuit in culpa: quare promoveri ad superiores non
debet sine licentia papae, ut hic dicit. In capitulo sequenti, ludebat cum clerico et licito ludo: et de illo cutello
non sperabatur aliquid mortale, et ille potius ingessit se proiiciendo alium ad terram: et sic non fuit in culpa.
Ex quibus verbis colligitur, quod si clerici dant operam rei licitae, et debitam diligentiam adhiberent, quamvis ex
facto eorum mors sequatur, irregularitatem nequaquam incurrunt. Si vero clericus dederit operam rei illicitae, vel
dando operam rei licitae, diligentiam debitam non adhibuit: si ex opere suo mors sequatur, irregularis efficitur.
Cum ergo episcopi et praelati tradendo impugnatores papae haeretici curiae seculari non dent operam rei licitae:
quia non licet eis quomodo libet molestare impugnantes haereticam pravitatem: si mors secuta fuerit,
irregularitatem incurrunt. Episcopi autem et praelati tradendo haereticos et quosdam alios malefactores curiae
seculari, non dant operam rei illicitae: quia hoc incumbit eorum officio. Et ideo si debitam diligentiam adhibent,
non efficiuntur irregulares, quamvis mors sequatur.

426

