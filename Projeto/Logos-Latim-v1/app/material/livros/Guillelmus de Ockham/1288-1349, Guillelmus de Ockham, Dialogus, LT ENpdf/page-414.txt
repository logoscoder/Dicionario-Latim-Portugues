Discipulus Nunquid cardinales consentientes tali diffinitioni sunt privati potestate eligendi summum Pontificem.
Magister Dicitur quod sic: quia sunt ipso facto, quod consenserunt, cardinalatus dignitate de iure privati.
Discipulus Quid si omnes consentirent praeter unum, nunquid ille unus habet potestatem eligendi?
Magister Respondetur quod sic: quia ius eligendi potest in uno solo remanere, ut notat Glossa de postulatione,
gratum.# et distinctione 7 si forte.
Discipulus Quid si omnes electores consentirent diffinitioni tali?
Magister Dicunt quod in hoc casu potestas eligendi summum Pontificem devoluitur ad Romanos alios praeter
Cardinales vel ad omnes vel ad aliquos tantum.
Discipulus De hac materia te interrogabo sollicite in tractatu De gestis circa finem altercantium contra fidem
catholicam. Ideo ipsa dimissa dic, an aliquis consentiens diffinitioni haereticali Papae esset eligibilis in summum
Pontificem.
Magister Respondetur quod non: quia nullus haereticus est eligibilis in summum Pontificem. Crimen enim
haeresis electo in Papam potest opponi, ut notat Glossa extra de electione, licet.
Discipulus Dic, quid esset faciendum Cardinalibus et aliis requisitis a Papa haeretico, ut suae diffinitioni
haereticali praebeant consensum.
Magister Respondetur, quod vel debent de necessitate salutis publice et manifeste contradicere, reclamare et pro
viribus obviare, vel si videatur eis expediens, possunt publice vel occulte fugiendo ad loca tutiora se conferre, ut
fortius et efficacius perfidiae Papae haeretici resistere valerent.
CAP. XXXV
Discipulus Quia probabiliter aestimo, quod si unquam aliquis Papa futurus temporali vallandus potentia, et qui
plurimos exaltabit ad ecclesiasticas dignitates, rabie inficeretur haeretica: non solum tertiam partem stellarum,
sed forte mille partes ecclesiae militantis traheret cauda sua in abyssum pravitatis haereticae, ut iuxta sententiam
beati Gregorii tolerabilius tanta mala si unquam evenerint valeamus suscipere, si contra ipsa per providentiae
clipeum fuerimus praemuniti.
Post praedicta de consentientibus quod Papa assertionem haereticalem solenniter et manifeste diffiniat, volo de
Christianis diversorum statuum et graduum, quomodo doctrinae pestiferae Papae haeretici valeant favere,
interrogare quam plura. Propono inquirere sigillatim de Episcopis et Praelatis, de doctoribus et magristris, de
religiosis et regibus principibus et publicis potestatibus et de dignitatibus et ultimo de laicis et simplicibus
nullam potestatem habentibus coactivam.
Incipiendo ergo ab Episcopis et Praelatis, quorum nomine Patriarchas et Archiepiscopos ac Abbates et alios
maiores Praelatos comprehendo. Peto primo, ut discutias, an Episcopi et Praelati principes et divulgantes per se
vel per alios doctrinam erroneam Papae haeretici, sint fautores pravitatis haereticae reputandi.
Magister Circa hoc possunt esse diversae sententiae. Una quod scientes doctrinam Papae veritati catholicae
obviare: et eam per se vel per alios divulgant et publicant, sunt fautores haereticae pravitatis et haeretici
iudicandi. Si autem nesciunt eam veritati repugnare catholicae, non sunt fautores haereticae pravitatis, et
haeretici iudicandi. Primum probatur sic. Illi sunt fautores haereticae pravitatis, qui scienter haereticae pravitati
consentiunt non solum tacendo, sed etiam divulgando, et ut teneatur, doceatur, et etiam defendatur opem dando.
Tales autem sunt Episcopi et Praelati, qui doctrinam Papae haeretici praedictam divulgant et publicant. Ergo sunt
fautores haereticae pravitatis.
Discipulus Nunquid secundum istam opinionem tales censendi sunt haeretici?
Magister Respondetur quod sunt fautores haereticae pravitatis: quia in rei veritate pravitati haereticae favent
dando opem et operam, ut haeretica pravitas doceatur et teneatur: tamen non sunt haeretici, quia corde non
credunt doctrinam, quam publicant esse veram.
Discipulus Quomodo probatur secundum.
Magister Probatur hoc modo: omnes fautores haereticae pravitatis peccant mortaliter: quia fautoria haeresis cum
puniatur gravi poena, puta poena excommunicationis, est peccatum mortale. Qui autem ignorant doctrinam
Papae haereticam esse, et eam publicant et divulgant per se et per alios, non peccant mortaliter. Ergo non sunt
fautores haereticae pravitatis.
Maior videtur manifesta et minor probatur sic. Qui praeceptum superioris implet, quando tenetur, non peccat
mortaliter. Sed quando nescitur, an praeceptum superioris sit iustum vel licitum, obediendum est praecepto
superioris, teste Augustino contra Manicheos, qui, ut habetur 23 quaestione 1 capitulo qui culpatur, ait, vir iustus
si forte etiam sub rege et homine sacrilego militet, recte potest illo iubente bellare, si vice pacis ordinem servans:
quod sibi iubetur vel non esse contra Dei praeceptum certum est; vel utrum sit, certum non est: ita ut fortasse
reum faciat regem iniquitas imperandi, innocentem autem militem ostendat ordo serviendi.
Ex quibus verbis colligitur, quod obediens praecepto superioris, quando non est certum praeceptum eius esse
contra praeceptum Dei, non peccat. Ergo qui publicat et divulgat doctrinam Papae, quam nescit esse contra
catholicam veritatem, non peccat. Et per consequens non est fautor haereticae pravitatis.
CAP. XXXVI
Discipulus Aliam sententiam tracta.
414

