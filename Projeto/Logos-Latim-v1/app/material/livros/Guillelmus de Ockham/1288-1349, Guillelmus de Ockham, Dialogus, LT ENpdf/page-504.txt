sed iste inventor haeresis saepe dictae nullo modo valet de pravitate haeretica excusari, sicut inferius ostendetur.
Cum igitur dicit: libenter essemus pro alia conclusione et libentius, quam pro ista conclusione negativa, non
dicit asserendo nec opinando, sed tantummodo recitando, si vera et necessaria ostenderetur, quare per praedicta
verba non potest de haeresi excusari, sicut ostensum est prius.
<!--[if !supportEmptyParas]--> <!--[endif]-->
Cum autem dicit: si clarum esset in fide, quod animae nunc vident faciem Dei, nullus haberet tantum defendere
istam fidem, nec defenderet plus quam nos. Ex quibus verbis colligitur evidenter, quod ipse non credit animas
sanctorum nunc videre faciem Dei, quia dicit: quod si esset clarum, nullus defenderet plus quam ipse: sed ipse
non defendit, imo impugnat. Igitur non credit hoc esse clarum in fide. Sum enim Christi vicarius: etiam ista
verba sonant, quod sic deberet defendere, quia tamen saepe christi vicarius generalis defendere honorem domini
principalis, quam particularis, plus debet. Item, quomodo posset aliquis credere, quod si anima patris mei vel
matris meae videret clare faciem Dei, quod ego vellem negare, absit. Ex his etiam verbis notatur, quod non credit
animam cuiuscunque separatam clare videre faciem Dei. Unde ubi veritas probaretur clarius, ubi libenter et
amplius staremus pro conclusione affirmativa quam negativa: hic insinuat, quod non tenet conclusionem
negativam, nisi amore veritatis, sed per talia verba de pravitate haeretica minime excusatur.
<!--[if !supportEmptyParas]--> <!--[endif]-->
CAP. IX
<!--[if !supportEmptyParas]--> <!--[endif]-->
Sequitur: licet nos, postquam fuimus in isto statu studuimus singulariter sanctorum originalia et attendimus
quaestiones, quas faciunt in ista materia, et frequenter in sermonibus facimus mentionem, et maxime utile fuit:
quia alii vel non habent originalia, vel non curant studere in eis. Sunt enim homines studentes et alii applicati
quibusdam scripturis, et illa habent pro evangeliis et epistolis: et amplius parum quaerunt, et ideo quia ista
studuimus in originalibus: ista proposuimus, ista inquisivimus.
<!--[if !supportEmptyParas]--> <!--[endif]-->
Hic assignat rationes, quare assertionem praedictam voluit promulgare et publice praedicare, quia scilicet propter
hoc ipse habuit et studuit originalia sanctorum, ut dicit: et alii vel non habent vel non student, et propter hoc
istam assertionem tanquam ignotam aliis voluit tanquam catholicam divulgare, sed istis verbis aperte insinuat,
unde sibi acciderit, quod in tot haereses est prolapsus, quia enim in originalibus sanctorum et in scripturis divinis
absque doctore et sine scholastico exercitio, aliisque scientiis, quae sacrae Theologiae famulari noscuntur,
nequaquam prius acquisitis, studere praesumpsit, non recte intelligens ex auctoritatibus male intellectis,
quamplures assertiones haereticales nisus est inferre, et ideo magister erroris extitit, qui nunquam fuit discipulus
veritatis, non attendens illud Hieronymi ad Paulinum: haec a me praescripta sunt breviter, neque enim
epistolares agnitiones evagare longius patiebantur, ut intelligeres te in Scripturis sacris sine praevio monstrante
semitam non posse ingredi, nec mirum, cum secundum eundem ibidem, quia qui variam supellectilem et vilia
opuscula fabricant, absque doctore esse non possunt, quod cupiunt, quomodo igitur iste inscius primitus, minus
etiam peritus, in senectute sua studere incipiens originalia sanctorum, ipsa sine doctore intelligat: cum vix aut
nunquam valeat unicus reperiri vivens, qui metaphysicam sine doctore addiscat? Revera iste videtur delirus
senex, quem beatus Hieronymus inter alios temere praesumentes Scripturas sacras docere, antequam discant,
acriter reprehendit dicens ibidem: sola scripturarum ars est, quam sibi passim omnis vendicat. Et parum post:
hanc garrula anus: hanc delirus senex: hanc sophista verbosus: hanc universi praesumunt, lacerant, docent
antequam discant.
<!--[if !supportEmptyParas]--> <!--[endif]-->
Cum igitur dicit (postquam fuimus in isto statu: studuimus singulariter originalia sanctorum) ostendit unde sibi
contigit, quod tot haereses dogmatizavit, quod scilicet studuit originalia sanctorum, quae nequaquam intelligit: et
tamen se intelligere putat, et ideo ad suas haereses ipsa repugnantia molitur pertrahere.
<!--[if !supportEmptyParas]--> <!--[endif]-->
Cum vero dicit (et attendimus quaestiones suas, quas faciunt in ista materia) quia si a pueritia sanctorum
originalia studuisset, ad multorum contentorum in eis verum intellectum nullatenus pervenisset: quanto magis
senex, qui a pueritia fluctibus seculi insistebat: et postquam fuit ad istum statum assumptus, occupationibus
extitit infinitis implicitus: ad verum intellectum profundarum et subtilium veritatum, quae in sanctorum
auctoritatibus inseruntur, nequaquam attinget. (Et frequenter in sermonibus fecimus mentionem) verba
sanctorum erronee pervertendo. (Et maxime utile fuit) imo pernitiosum extitit, et nocivum. Quia per sermones
suos ambitiosos, quam plurimos ad negandam fidei agnitae veritatem, et ad probandam, tenendam, docendam et
defendendam haereticam pravitatem induxit, ac inter Christianos dissensiones, aemulationes, et schismata
seminavit (Quia alii vel non habent originalia, vel non curant studere in eis. Sunt enim homines studentes et alii
applicati quibusdam scripturis, et illa habent pro evangeliis et epistolis, et amplius parum quaerunt) hoc putant
nonnulli veritatem de multis habere, qui sunt magistri antequam discipuli, sed propter aliorum imperitiam et
ignorantiam ista determinatio nullatenus excusatur. (Et ideo quia ista studuimus in originalibus, ita proposuimus
ista, inquisivimus) male studuit originalia, et ideo haereticalia multa proposuit et defendit.
<!--[if !supportEmptyParas]--> <!--[endif]-->
504

