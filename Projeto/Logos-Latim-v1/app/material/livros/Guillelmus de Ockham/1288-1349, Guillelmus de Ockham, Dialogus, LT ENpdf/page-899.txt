appropriatae iure gentium vel aliquo iure humano, evidenti ratione colligitur quod res deposita
et pecunia commodata debent restitui, nisi ex causa per illum (vel per illos) cuius (vel
quorum) interest contrarium ordinetur. Similiter, supposito quod aliquis violentiam de facto
iniuriose inferat alteri, quod non est de iure naturali sed contra ius naturale, evidenti ratione
colligitur quod licet per vim violentiam talem repellere.
Propter istos itaque tres modos iuris naturalis dicunt quod Romani ex iure divino habent ius
eligendi summum pontificem, extendendo ius divinum ad omne ius naturale. Quia si
extenderetur solummodo ad ius naturale primo modo dictum (qualiter accipitur ius naturale
dist. 5, para. 1, et dist. 6, para. His itaque respondetur, et di. 8, para. Dignitate vero, et dist. 9
para. 1, et in multis aliis locis), Romani non haberent ex solo iure divino eligendi ius
summum pontificem.
Discipulus: Quia istam distinctionem iuris naturalis alias non audivi, volo obiicere contra
eam, ut ex solutione obiectionum secundum opinonem istam magis intelligam an contineat
aliquid veritatis. Videtur itaque ista distinctio verbis Isidori in praeallegato capitulo Ius
naturale apertissime obviare: Tum quia dicit Isidorus, "Ius naturale est commune omnium
nationum, eo quod ubique instinctu naturae, non constitutione aliqua habetur". Ista non
possunt competere secundo membro praedictae distinctionis, quia illa quorum contraria
possunt esse licita secundum ius gentium non sunt communia omnium nationum nec ubique
habentur instinctu naturae, quia non habentur ibi ubi contraria secundum ius gentium
observantur. Tum quia ibidem dicit Isidorus, "Hoc, aut si quid huic simile est, nunquam
iniustum, sed naturale aequumque habetur". Hoc nec de secundo membro nec de tertio potest
veritatem habere. Nam illud, quod dicitur ius naturale secundo modo, potest esse iniustum, ex
quo contrarium potest esse de iure gentium; quod enim contrariatur iuri gentium est
censendum iniustum. Illud etiam quod dicitur ius naturale tertio modo potest esse iniustum, ex
quo contrarium est de iure naturae secundo modo. Quod enim non fiat restitutio commodatae
pecuniae nec depositae rei est de iure nature secundo modo, cum de iure nature illo modo sit,
quod nulla pecunia commodetur et nulla res deponatur, quia secundum ius nature sic accepto
vocabulo omnia sunt communia; et ita secundum illud ius nulla pecunia potest commodari
nec aliqua res deponi. Ista sunt, quae movent me contra distinctionem premissam. Tu vero dic
qualiter respondetur ad ipsa.
Magister: Ad ista dupliciter respondetur, uno modo quod quaedam verba in praedicto
capitulo Ius naturale intelligi debent solummodo de iure naturali primo modo dicto et
quaedam de aliis, et ideo verba quae accipis obiciendo de iure naturali primo modo dicto
tantummodo debent intelligi, et sic contra praedicta non videntur concludere. Aliter dicitur
quod illa verba quae obiiciendo accipis de omni iure naturali dicuntur, sed sane debent
intelligi. Cum ergo dicit Isidorus, "Ius naturale est commune omnium nationum", etc.,
intelligit quod ius naturale primo modo dictum sic est commune omnium nationum quod
omnes nationes indispensabiliter obligantur ad ipsum, et ideo instinctu naturae, hoc est
rationis naturalis, quae nunquam fallit, habetur. Ius autem naturale secundo modo dictum sic
est commune omnium nationum quod omnes nationes, nisi ex causa ratonabili ordinent
contrarium tenentur ad ipsum; et ideo est ex instinctu naturae, hoc est rationis naturalis,
antequam contrarium statuatur per ordinationem humanam. Ratio enim dictat quod omnia
sunt communia, antequam de consensu hominum appropriarentur. Ius vero naturale tertio
modo est commune omnium nationum ex suppositione, si scilicet omnes nationes statuerint
vel fecerint illud ex quo ius illo modo dictum evidenti ratione colligitur; et ideo instinctu
naturae, hoc est naturalis rationis, habetur, illo supposito ex quo tali modo colligitur.
899

