Consimiliter dicitur de illis verbis quae secundo allegas, "Hoc, aut si quid huic simile," etc.,
quod possunt de secundo membro intelligi, quia tale ius naturale nunquam iniustum est, sed
naturale equumque habetur, nisi contrarium aliquo iure humano ex causa rationabili statuatur.
Ius etiam naturale tertio modo dictum aliquo modo nunquam iniustum sed semper naturale
aequumque habetur, quia, illo supposito ex quo evidenti ratione colligitur, nunquam iniustum
sed semper naturale aequumque habetur, nisi per illum vel illos cuius vel quorum interest
contrarium ordinetur.
Discipulus: Videtur quod ista sint inconvenienter dicta, quia secundum ista idem verbum
semel positum in verbis praemissis Isidori acciperetur aequivoce.
Magister: Hoc non reputatur inconveniens, quia hoc notat Glosa, dist. 63, c. Nosse, dicens,
"Nota, verbum semel positum hic aequivoce ponitur, sic 28 dist., Presbyterum".
Discipulus: Declarasti secundum opinionem praescriptam quare dicit Romanos habere ius
eligendi summum pontificem ex iure divino, extendendo ius divinum ad omne ius naturale.
Nunc dic, secundum eandem opinionem, quare dicit omne ius naturale posse vocari ius
divinum.
Magister: Hoc ideo dicunt tum quia omne ius quod est a Deo, qui est conditor naturae, potest
vocari ius divinum; omne autem ius naturale est a Deo, qui est conditor naturae; ideo, etc.
Tum quia omne ius quod explicite vel implicite continetur in scripturis divinis potest vocari
ius divinum, quia "ius divinum in scripturis divinis habetur", dist. 8, Quo iure; omne autem
ius naturale in scripturis divinis explicite vel implicite continetur, quia in scripturis divinis
sunt quaedam regulae generales ex quibus, vel solis vel cum aliis, colligi potest omne ius
naturale et primo et secundo et tertio modo dictum, licet in eis non inveniatur explicite.
Discipulus: Declarasti secundum opinionem praescriptam duo quae mihi videbantur obscura.
Nunc dic qualiter, secundum eandem, Romani ex iure divino habent ius eligendi summum
pontificem.
Magister: Ad hoc dicitur quod Romani ex iure naturali tertio modo dicto habent ius eligendi
summum pontificem. Supposito enim quod aliquibus sit aliquis praelatus vel princeps aut
rector praeficiendus, evidenti ratione colligitur quod, nisi per illum vel illos cuius vel quorum
interest contrarium ordinetur, illi quibus est praeficiendus habent ius eligendi praeficiendium
eis, ut nullus dari debeat ipsis invitis. Hoc innumeris rationibus et exemplis videtur posse
probari, sed adducam pauca.
Exemplum est ad hoc quod universitati mortalium nullus praefici debet nisi per electionem et
consensum ipsorum.
Amplius, quod omnes tangit, ab omnibus tractari debet; aliquem praefici omnibus omnes
tangit; ergo per omnes tractari debet.
Rursus, quorum interest sibi facere iura, illorum est, si voluerint, caput eligere. Sed populus
quisque et civitas potest sibi proprium ius facere, quod civile vocatur, dist. 1, ius civile. Ergo
et populus et civitas potest sibi caput eligere. Et ita semper spectat ad illos quibus est aliquis
praeficiendus praeficiendum eligere, nisi per illum vel illos cuius vel quorum interest
contrarium ordinetur. (Quod ideo dicitur, quia illi possunt, saltem in multis casibus, cedere
iuri suo et transferre ius suum in alium vel alios; per quem modum, licet populus ex iure
900

