Magister Est quaedam assertio, quod non debet dici indistincte, quod omnes credentes explicite haereticorum
erroribus sunt censendi haeretici, sed illi tantum, qui scienter et explicite credunt haereticorum erroribus. Unde
eis distinguendum apparet. Credentium enim haereticorum erroribus, quidam sciunt ipsos errores ab ecclesia
condemnatos: quidam vero nesciunt, quod sunt ab ecclesia condemnati, et istorum quidam adhaerent pertinaciter
talibus erroribus: quidam vero non adhaerent pertinaciter, sed corrigi sunt parati, primi credentes haereticorum
erroribus (absque alia examinatione) sunt inter haereticos computandi. Cuius ratio assignatur, quia errans contra
fidem, qui non est paratus corrigi, est inter haereticos computandus 24 quaestione 3. dixit Apostolus, sed credens
haereticorum erroribus, quos scit ab ecclesia condemnatos, non est paratus corrigi, quia quilibet errans contra
fidem debet esse paratus corrigi per doctrinam ecclesiae: aliter est pertinax reputandus, sed qui scit errorem
aliquem ab ecclesia condemnatum: et tamen credit eidem errori, non est paratus corrigi per doctrinam ecclesiae,
ergo talis est pertinax reputandus. Discipulus Secundum ista quicunque crederet errori damnato contra fidem a
Papa Romano, esset haereticus reputandus, et ita per consequens nullo modo licet sententiae summi Pontificis
contraire.
Magister Respondetur, quod sententiae catholicae a Romano Pontifice latae contra errorem infidelium nulli licet
absque haeretica pravitate resistere, sed sententiae erroneae Papae contra fidem debet quilibet catholicus (qui scit
sententiam eius esse erroneam) obviare.
Discipulus Si licet sententiae Romani Pontificis obviare, et Romanos Pontifices non semper sequi, schisma
sequetur inter Christianos, quod est omnino vitandum, ergo quilibet tenetur (saltem propter schisma vitandum)
acquiescere sententiae Papae.
Magister Respondetur, quod si sententia Papae fuerit erronea contra fidem, schisma sequetur tale, quale semper
fuit inter haereticos et catholicos, quale schisma catholici compescendo haereticos sedare debent, si possunt; si
autem non possunt, propter nullum schisma vitandum debent acquiescere sententiae falsae: licet in casu, quo
viderent periculosam oriri turbationem absque utilitate fidelium cessare deberent (saltem ad tempus) a
divulgatione catholicae veritatis.
Discipulus Si non est credendum Papae in his quae fidei sunt, cui credetur?
Magister Respondetur, quod credetur scripturae divinae, et doctrinae quam universalis ecclesia hactenus tenuit,
praedicavit et docuit, scriptura enim divina et doctrina praecedentium patrum ab universali ecclesia approbata
doctrinae Papae posterioris est anteponenda, quod in decretis (distinctione 19, capitulo secundum ecclesiae)
insinuari videtur expresse, ubi sic legitur hae autem (scilicet decretales epistolae) sunt paris auctoritatis cum
canonibus, et per consequens quod est eis adhibenda fides.
Hoc autem intelligendum est de illis sanctionibus vel decretalibus epistolis, in quibus nec praecedentium patrum
decretis vel evangelicis praeceptis aliquid contrarium invenitur. Anastasius enim secundus favore Anastasii
Imperatoris Achatius post sententiam in se prolatam sacerdotes et Levitas ordinavit: acceptis officiis rite fungi
debere decrevit, de cuius constitutione eadem distinctione # quia ergo, subiungitur: quia ergo illicite et non
canonice, sed contra Dei decreta praedecessorum et successorum suorum haec rescripta dedit, ut probat Felix et
Gelasius, qui Achacium ante excommunicaverunt, et Ormisda qui ab ipso Anastasio tertius eundem Anastasium
postea damnavit, ideo ab ecclesia Romana repudiatur, et a Deo percussus fuisse legitur.
Ex quibus verbis datur intelligi, quod si Papa constitutionem condiderit in his, quae ad doctrinam fidei spectant,
doctrinae praecedentium patrum contrariam, non est sibi credendum: sed talis eius constitutio est a fidelibus
reprobanda: suntque credentes et scientes doctrinam suam dogmatibus orthodoxorum praecedentium patrum esse
contrariam inter haereticos computandi, quemadmodum ipse Papa, si aliquid tale diffinitive tenet, est
haereticorum numero aggregandus.
Discipulus Quid si aliqui scientes talem diffinitionem Papae esse obviantem diffinitioni ecclesiae: et tamen
credentes in corde determinationem ecclesiae esse veram, exterius ore vel timore, vel ambitione, vel aliqua alia
causa tenent aut docent diffinitionem Papae determinationi ecclesiae contrariam.
Magister Respondetur, quod licet tales apud Deum sint deteriores haereticis, eo quod negant agnitam veritatem
(et ideo peccant in Spiritum sanctum) tamen apud Deum non sunt haeretici: quia mentaliter contra fidem minime
errant, hoc tamen non obstante, si coram ecclesia probatum fuerit, quod ipsi non ignorant determinationem
ecclesiae, et tamen tenent diffinitionem Papae contrariam ecclesiae (quae de manifestis iudicat, non de occultis)
debet eos haereticos reputare, et tanquam haereticos condemnare, etiam si post assereret, se hanc diffinitionem
Papae contrariam determinationi ecclesiae nunquam corde tenuisse, quia tali assertioni eorum de occultis
cordium fidem tenetur minime adhibere.
CAP. II
Discipulus Quid si determinatio Papae est ambigua habens diversos sensus: quorum unus est haereticalis de
intentione Papae, quem in aliis scriptis posterioribus vel prioribus explicat manifeste: alius autem sensus talis
determinationis seu diffinitionis Papae est catholicus: nunquid credens tali determinationi Papae putans suum
sensum catholicum, esse de intentione Papae, est haereticus reputandus, si scit alium sensum ab ecclesia esse
condemnatum?
Magister Una assertio tenet, quod talis est haereticus reputandus, quod tali ratione videtur posse probari. Sicut
nihil differt in vitio dicere bonum malum, et malum dicere bonum, ita non videtur distare in vitio dicere
368

