Magister Respondetur, quod ut communiter hoc provenit ex duobus, ex hoc videlicet quod taliter credentes
malum de alio consimilibus criminibus publice vel occulte aut voluntate sunt infecti: et ideo iudicant de aliis,
sicut sentiunt de seipsis, et quia credunt alios esse tales in actibus exterioribus etiam indifferentibus, quales
sciunt esse seipsos publice vel occulte, aut secundum voluntatem et desiderium cordis, unde sunt quidam, qui
omnes suspiciosos et cito credentes crimina quaecunque de proximo reputant actu vel voluntate eisdem
criminibus irretitos. Provenit etiam talis credulitas mala ex inimicitia vel odio aut ira, quam habent sic credentes
ad illos, quos credunt esse malos: quia unusquisque malus cito credit malum de illo, quem odit.
Discipulus Dic de credente aliquem esse malum ex aliquo, quod non potest fieri nisi male.
Magister Dicitur quod qui credit aliquem esse malum, quia percipit per seipsum aliquid de eo, quod non potest
fieri nisi tantummodo male: non peccat ex hoc quod credit malum de ipso. Quia propter illa, quae non possunt
fieri bene, licitum est cuilibet iudicare et reputare malum illum qui facit. Haec est sententia Bedae, ut habetur
extra de regulis iuris# estote qui ait: quod scriptum est; Ex fructibus eorum cognoscetis eos, de manifestis dictum
est, quae non possunt bono animo fieri, ut stuprum, blasphemia, furtum, haeresis, et similia, de quibus nobis
permittitur iudicare. Ex quibus verbis colligitur, quod propter illa, quae non possunt fieri bene, licet credere
aliquem esse malum.
Discipulus Dic de isto, qui credit malum de alio solummodo propter relationem vel narrationem alicuius vel
aliquorum.
Magister De hoc, scilicet quando quis debeat credere malum de aliquo propter relationem vel narrationem
alicuius vel aliquorum, et quando non debet, difficile vel impossibile est dare regulam generalem, quae in nullo
casu deficiat. Quia aliquando credendum est extra iudicium dicto unius: aliquando non est credendum dicto
unius etiam extra iudicium: aliquando credendum est dicto multorum, et aliquando non: quandoque etiam
credendum est famae, et quandoque non est credendum famae: interdum etiam credendum est praesumptionibus,
quae narrantur et interdum illis minime est credendum. Ista omnia; ut nonnullis apparet, per rationes apertas,
exempla et iura possent copiose probari: sed propter prolixitatem vitandam videtur non esse insistendum.
Dicitur igitur, quod quemadmodum, ut habetur extra de testibus capitulo praeterea, iudex circumspectus et
discretus debet formare motum animi sui ex argumentis et testimoniis, quae rei aptiora esse compererit, ita etiam
unusquisque audiens extra iudicium referentes malum de aliquo ad hoc, quod credat vel non credat, saepe ex
multis conscientiam suam formare tenetur: quia saepe extra iudicium sicut in iudicio ad faciendum fidem de
malo alterius, et si non possunt singula, tamen multa collecta simul iuvant.
Discipulus Applica praedicta ad propositum.
Magister Secundum ista dicitur aliquis cito credere malum de proximo, qui ex his solummodo, quae possunt
fieri bene et male, credunt ipsum esse malum. Qui autem credunt ipsum esse malum ex his, quae nunquam bono
animo fieri possunt, non cito credunt. Iterum qui ex his, quae possunt fieri bene et male et aliis multis
concurrentibus simul, ex quibus simul potest quis licite informare conscientiam suam de malo proximi, non cito
credit eum esse malum.
Item si ex sola relatione malorum inimicorum adversariorum causam habentium contra aliquem absque aliis
amminiculis quis ipsum credit esse malum, cito credit. Qui autem credit ex relatione virorum fidelium,
praesertim sub iuramento asserentium per certam scientiam malum de proximo etiam extra iudicium, non cito
credit. Iterum qui ex relatione malorum vel inimicorum aliis concurrentibus indiciis et amminiculis, quae simul
iuncta faciunt fidem credit, non cito credit.
Discipulus Satis apparet, quod non est facile dare regulam generalem, qua cognoscatur, quando quis credit cito
vel non credit cito extra iudicium, quia alio modo dicitur unus credere ito in uno casu, et alio modo idem vel alter
in alio casu. Hoc generali omisso, dic alias vias secundum istos, quibus in speciali cognoscitur, quod credens
Papam esse haereticum credit cito vel non cito.
Magister De hoc dicitur, quod videns Bullam haereticalem Papae et videns Papam esse haereticum, non credit
cito, nec peccat in aliquo, imo peccaret, si haereticum eum non credit, quia scire tenetur, quod quamvis non
omnis errans contra fidem sit haereticus, tamen errans contra fidem et suum errorem solenniter ultimata
deliberatione diffiniens, haereticus est.
Item videns transsumptum bullae haereticalis, et cognoscens quod est transsumptum bullae, ac credens in ipso
haeresim diffiniti: et ex hoc credens Papam esse haereticum, non cito credit, imo credere tenetur de necessitate
salutis: sicut credere tenetur, si videret bullam talis Papae haeretici. Iterum si quis audit alios, qui hactenus bonae
famae sunt, publice et constanter asserere, et paratos iurare, Papam haeresim manifestam, quam in speciali
exponunt et exprimunt, solenniter diffinisse, quamvis neque bullam haereticalem neque transsumptum
ostenderent, et ex hoc credens Papam esse haereticum, non cito credit nec peccat credendo.
Item audiens Papam publice ex determinata haeresi diffamari: nec Papa negat se illam docere, nec purgat in
aliquo famam suam, non cito credit, si credit ipsum esse haereticum.
Item audiens a fide dignis Papam publice praedicare haereses manifestas, et quod tenentibus, docentibus,
praedicantibus et divulgantibus ipsas fovet et eos diligit, promovet et honorat: tenentes autem contrarias veritates
odit, persequitur et molestat, non credit cito, si credit ipsum Papam esse haereticum.
399

