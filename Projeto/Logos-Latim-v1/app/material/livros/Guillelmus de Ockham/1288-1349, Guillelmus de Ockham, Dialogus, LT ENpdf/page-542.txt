subiecta, efficacius tolletur inter mortales discordia quam si plures fuerint principes
superiorem non habentes: tum quia ubi pluralitas ibi discordia; tum quia sicut unum regnum
partiale per discordiam contra se divisum desolabitur, teste veritate ipsa, Matthaei 12, ita si
universitas mortalium, habendo plures principes nequaquam uni subiectos, fuerit per
discordiam contra se divisa, desolationem incurret. Ergo expedit universitati mortalium uni
principi seculari obedire.
Item, illud regimen est expediens universitati mortalium per quod iurgia et litigia, ad quae
prona est natura mortalium, aequius et convenientius deciduntur. Sed convenientius iurgia et
litigia inter litigantes si unum habuerint iudicem vel dominum aut principem deciduntur quam
si habuerint plures qui uni minime sint subiecti. Si enim litigantes quorum unus alteri
damnum vel nocumentum intulit ac ius suum negavit pluribus regibus vel principibus
superiorem non habentibus sint subiecti, de facili poterit periclitari iustitia, nec apparet sub
quo iudice tutum sit utrique parti litigare. Quia aut offensus litigabit sub domino proprio vel
iudice per dominum proprium constituto, aut litigabit sub rege proprio offendentis vel iudice
per illum deputato. Si offensus litigabit coram domino seu rege proprio vel iudice constituto
per ipsum, ille merito poterit esse suspectus offendenti, Extra, De officio iudicis delegati, c.
Causam que, et c. Insinuante. Periculosum autem est sub suspecto iudice litigare; unde et
"quodammodo naturale est suspectorum iudicum insidias declinare", 3, q. 5, Quia suspecti.
Ergo non est tutum utrique parti litigare sub rege seu domino offensi vel iudice constituto per
illum. Nec est etiam tutum utrique parti litigare sub rege seu domino offendentis vel iudice
constituto per ipsum, quia ille poterit esse suspectus offenso per iura praedicta. Et ita si
litigantes habuerint plures dominos superiorem non habentes, de facili poterit periclitari
iustitia. Quare universitati mortalium expedit unum principem supremum habere, ad quem
tanquam ad communem iudicem possint quicunque litigantes recursum habere, in quo par
dominium tam offenso quam offendenti suspicionem non irrationabiliter amovebit.
Praeterea, illud regimen seu dominium est expediens universitati mortalium per quod non
solum inferiores sed etiam superiores, si deliquerint, iuste poterunt castigari. Aliter enim nec
pax societatis humanae (quae tam dulcis est, ut propter ipsam etiam bella gerantur, secundum
Augustinum, ut habetur 23, q. 1, c. Noli) poterit conservari nec iustitia (quam colere est
summum bonum in rebus, secundum Gregor., ut habetur 12, q. 2, c. Devotissimam) tenebitur,
nisi quantum possibile est caveatur ne superiores delinquere valeant insolenter, ut ex verbis
Innocentii 3 quae ponuntur Extra, De accusationibus, Qualiter et quando, potest colligi, ut
videtur. Si enim fuerint multi reges seu principes in diversis mundi partibus superiorem non
habentes, libere et impune pacem et iura minorum perturbare valebunt. Sed si omnes reges et
principes fuerint uni imperatori subiecti, non solum inferiores sed etiam superiores si
deliquerint poterunt legitime castigari. Ergo toti mundo est expediens ut unus imperator
regibus et principibus praesideat universis et super universos mortales iurisdictionem habeat
coactivam.
Amplius, inter omnes mortales talis debet esse connexio ut quilibet respectu alterius sit
inferior vel superior, aut ambo inferiores respectu eiusdem, ut inter omnes vera fiat concordia
et quilibet cuilibet reverentiam vel dilectionem impendat. Hoc colligitur ex auctoritate Gregor.
et Bonifacii papae quae ponitur dist. 89, c. Ad hoc, ubi sic legitur: "Ad hoc divinae
dispensationis provisio gradus diversos et ordines constituit esse distinctos, ut dum
reverentiam minores potioribus exhiberent et potiores minoribus dilectionem impenderent, et
vera fieret concordia et ex diversitate connexio, et recte officiorum gereretur administratio
singulorum; neque universitas alia poterat ratione subsistere". Sed talis non est inter cunctos
542

