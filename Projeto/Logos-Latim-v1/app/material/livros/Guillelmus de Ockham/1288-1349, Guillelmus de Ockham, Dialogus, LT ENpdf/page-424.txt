ordinarii inter caetera, quod maxime veritatem habet, quando haeretici greges praelatorum a veritate nituntur
avertere. Tertia est, quod sequaces papae haeretici propter hoc a iurisdictione episcoporum et praelatorum
minime sunt exempti, cum ipsemet papa haereticus propter hoc, quod fit haereticus, iudicio catholicorum
reddatur subiectus.
CAP. XXXIX
Discipulus Nunc mihi apparet, quod ex omnibus auctoritatibus tam scripturae divinae quam sanctorum patrum
praescriptis scio sumere argumentum ad probandum, quod episcopi et praelati sequaces pseudopapae haeretici
cohercere tenentur, si possunt. Ideo nunc dic, qua poena si episcopi et praelati subditos suos sequaces papae
haeretici neglexerint cohercere, sint merito percellendi.
Magister Respondetur, quod sint excommunicationis vinculo alligati, et ab officio suspendendi, et ab episcopali
officio et ab omni alio deponendi. Quod sint excommunicationis vinculo innodati, patet: cum sint fautores
haereticorum, quos non corrigunt et castigant, cum debent, et etiam haereticae pravitatis, quam de suis
iurisdictionibus non extirpant. Tales autem fautores sunt excommunicationis sententia innodati, extra, de
sententia excommunicationis, noverit. Et extra, de haereticis, excommunicamus. Sunt etiam ab officio
suspendendi, quia non minus ab officio est suspendendus, qui non impugnat haereticos sequaces pseudopapae
haeretici, quam qui non impugnant fornicatores. Sed qui non impugnat fornicatores, est ab officio suspendendus,
teste Gregorio qui, ut legitur distinctione 83 capitulo si quis, ait: Si quis episcopus fornicationem presbyterorum,
diaconorum vel crimen incestus in parochia sua precio vel precibus interveniente concesserit, vel commissum
auctoritate efficit non impugnaverit, ab officio suspendetur. Ergo episcopus, qui haereticos sequaces papae
haeretici non impugnat, multo fortius est ab officio suspendendus.
Quod vero episcopi, qui tales non cohercent, sint ab episcopali officio deponendi, testatur concilium generale sub
Innocentio 3 celebratum, in quo, ut habetur extra, de haereticis capitulo excommunicamus, sic legitur: Si qus
autem episcopus super expurgando de sua dioecesi haereticae pravitatis fermento negligens fuerit vel remissus,
cum illud certis indicis apparuerit, et ab episcopali officio deponatur, et in locum ipsius alter substituatur
idoneus, qui velit et possit haereticam confundere pravitatem. Quibus verbis clare videtur asserere, quod
episcopus negligens suam dioecesim de pravitate haeretica expurgare est penitus deponendus. Quare cum
sequaces papae haeretici a iurisdictione episcoporum nullatenus sint exempti, episcopus, qui eos non cohercet,
est omnino deponendus.
Discipulus Verba concilii generalis non sunt intelligenda de episcopo non cohercente sequaces papae haeretici,
quia talis episcopus non est deponendus a papa, quia papa haereticus talem episcopum magis confirmaret: nec ab
aliquo alio archiepiscopo vel primate vel patriarcha, quia nullus eorum potest episcopum ab episcopali officio
deponere.
Magister Respondetur, quod episcopus qui negligit sequaces papae haeretici cohercere deponendus est a papa
catholico, quandocunque fuerit canonice ad papatum assumptus. Unde accusandus est a catholicis coram papa
catholico. Et qui fuerit papa catholicus habet ipsum deponere.
Discipulus Quid facient interim subditi talis episcopi?
Magister Respondent quidam, quod subditi vitabunt ipsum tanquam haereticum, et expectabunt papam futurum
catholicum, qui deponet eum. Idem facient de tali episcopo quod facerent de episcopo, qui propter abnegationem
spontaneam fidei vel propter occasionem alterius episcopi vel sacerdotis manifeste et publice incurreret
excommunicationis sententiam.
CAP. XL
Discipulus Dic breviter et in summa, quid secundum priorem sententiam episcopis est agendum, si in suis
dioecesibus sequaces papae haeretici doctrinam eius erroneam praedicarent, docerent et tanquam catholicam
divulgarent.
Magister Respondetur, quod si episcopo per famam constiterit, quod papa in haereticam inciderit pravitatem,
dubitare debet, ne aliquis de grege suo perfidiam papae sequatur. Quia pusillanimes et ambitiosi, quorum
magnus, imo forte infinitus est numerus, errorem capitis vel ut placeant vel ut non displiceant de facili
amplectuntur, iuxta illud Eccl.# 10 secundum iudicem populi, sic et ministri eius. Et qualis rector est civitatis,
tales inhabitantes in ea. Iuxta illud, quod scribitur 6 quaestione 1 capitulo sunt plurimi # verum: Capite
languescente facile reliqua corporis membra inficiuntur, sicut scriptum est. Omne caput languidum et omne cor
moerens a planta pedis usque ad verticem capi et caetera.
Et ita papa labe haeretica maculato timendum est, ne populum labe consimili inficiat. Quare cum episcopus
officium gerit speculatoris, cuius est diligentissime circumspicere, ne hostes appropinquent, sollicite debet
inquirere an fama de perfidia papae haeretici contineat veritatem: et qua haeresi est infectus. Qua comperta
scrutari per se et per alios debet attente, qualiter fidei obvient orthodoxae.
Quo facto consequenter investiget, an aliqui haeresim papae in gregem suum introducere moliantur, praesertim si
fama est, quod aliqui in sua dioecesi doctrinam papae haeretici imitantur, docent, publicant et praedicant et
divulgant, tanquam catholicam, et tenendam, iuxta praeceptum Innocentii tertii qui, ut habetur extra de haereticis
capitulo excommunicamus, ait: Addicimus insuper quod quilibet archiepiscopus vel episcopus per se aut per
archidiaconum aut per alias idoneas et honestas personas bis aut semel saltem in anno parochiam propriam,in
424

