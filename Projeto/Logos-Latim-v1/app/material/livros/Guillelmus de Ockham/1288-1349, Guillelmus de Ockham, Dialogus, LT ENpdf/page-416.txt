tenetur scire, ignorantia non excusat. Praelati autem et episcopi antequam publicent et divulgent diffinitionem
Papae, tenentur scire an sit consona vel dissona catholicae veritati: nec (antequam sciant) hanc diffinitionem
Papae aliqualiter debent publicare tanquam catholicam.
Circa enim publicationem authenticam et solennem eorum, quae ad fidem spectant, est cautela diligentissima
adhibenda: quia si erratur in fide, nullum bonum (imo etiam mors pro nomine Christi suscepta) potest proficere
ad salutem, et ideo nullus circa causam cuiuscunque maiorem debet adhibere cautelam, quam circa ea quae ad
fidem spectant. Cum ergo nullus episcopus vel praelatus debeat quemquam subditum suum de crimine damnare,
antequam diligenter inquisiverit veritatem: multo magis nullam doctrinam debet solenniter publicare (tanquam
catholicam) antequam aperte cognoverit, quod est consona catholicae veritati.
Discipulus Ad episcopos vel praelatos examinare non pertinet doctrinam Papae sibi sub bullis transmissam, sed
tantummodo iuxta mandatum Papae eam debent eorum subditis publicare.
Magister Videtur nonnullis, quod hic omnino a veritate recedis. Nam secundum canones in rebus maioribus est
maior inquisitio et examinatio facienda 7 quaestione 2 capitulo ultimo. Episcopi et praelati recipientes mandatum
Papae super provisionibus clericorum et aliis rebus multo minoribus, quam sit catholica fides, sibi bullas missas
licite examinant diligenter. Quod eis esse licitum Alexander tertius asserit manifeste, ut habetur extra de
rescriptis capitulo si quando, qui ait: si quando aliqua fraternitati tuae dirigimus, quae animum tuum exasperare
videntur, turbari non debes.
Et infra: qualitatem negotii, pro quo tibi scribitur, diligenter consideres, aut mandatum nostrum reverenter
adimpleas, aut per literas tuas, quare adimplere non possis, rationabilem causam praetendas. Ex quibus verbis
colligitur, quod licet recipienti mandatum Papae qualitatem negotii, pro quo scribitur, examinare et discutere
diligenter. Ergo multomagis si Papa scribit aliquid, quod tangit fidem, scripturam sacram examinare et discutere
oportet diligenter. Et si inveniatur in ea aliquid fidei obvians orthodoxae, est nullatenus publicandum.
Discipulus Forte episcopi et praelati non sunt in scriptura divina excellenter instructi. Quare ad eos profunde
scripturam scrutari non spectat. Et ideo non debent doctrinam Papae discutere.
Magister Dicunt nonnulli, quod hoc est principium periclitationis fidei Christianae, constituere episcopos et
praelatos scripturarum divinarum ignaros. Quia iuxta sententiam Salvatoris, si coecus coeco ducatum praestet,
ambo in foveam cadunt.
Discipulus De episcopis et praelatis non habentibus sacrarum literarum peritiam in tractatu De gestis circa fidem
altercantium orthodoxam aliqua indagare studebo. Nunc vero quomodo per istam sententiam ad auctoritatem
Augustini respondere contingat, expone.
Magister Dicitur quod Augustinus loquitur de militante sub rege sacrilego, quando non tenetur scire an
praeceptum regis sit contra praeceptum Dei: et cum hoc nescit. Si vero miles ignorat praeceptum regis esse
contra praeceptum Dei; et tamen tenetur scire, obediendo peccat. Nam si rex praeciperet militi, dicens, interfice
istum, quia colit Deum, miles interficiendo peccaret. Quia scire tenetur, quod nullus debet interfici propter hoc
quod colit Deum.
CAP. XXXVII
Discipulus Contingit ne aliter respondere ad interrogationem meam, supra capitulo 35 propositam?
Magister Una est sententia, quae inter praedictas sententias aliquo modo media re videtur: Quia distinguit de
erronea doctrina Papae haeretici. Aut enim assertio est explicite condemnata, utpote quia sub propria forma est
condemnata, vel quia est contraria alicui veritati explicite approbatae: qualis est omnis veritas in scriptura divina
et determinationibus ecclesiae assertive contenta. Aut assertio Papae haeretici est solummodo implicite
condemnata: qualis est omnis error, qui scripturae divinae vel determinationibus ecclesiae universalis repugnat,
cuiusmodi sunt multae opiniones theologorum: qui circa ea, quae ad fidem spectant, contrarie opinantur, quare
constat, quod una contrariarum illarum est erronea, et haeresis saltem implicite condemnata. Quia veritas
contradictoria est saltem implicite approbata, eo quod omnis veritas catholica quantumcunque latens et multis
incognita est per universalem ecclesiam in genere etiam implicite approbata.
Si assertio Papae erronea est solum implicite condemnata, divulgantes eam et publicantes tanquam catholicam
obediendo mandato Papae, qui mandaret, quod talis assertio ab omnibus tanquam catholica teneatur, non sunt
haeretici, nec fautores haereticae pravitatis, nec peccant mortaliter eam taliter publicando. Quemadmodum
theologi non peccant mortaliter docendo et tenendo assertiones, quae in rei veritate sunt erroneae et haereticales,
quas tamen non sciunt nec tenentur scire esse erroneas.
Si vero assertio Papae erronea est explicite condemnata, quia est contradictoria alicuius assertionis, quae in
scriptura divina vel determinatione ecclesiae sub forma propria continetur, vel patenter omnibus, sequitur ex
assertione tali episcopi vel praelati, talem assertionem Papae solenniter divulgantes tanquam catholicam sunt
fautores reputandi haereticae pravitatis; quia nullam assertionem debent solenniter publicare, antequam
constiterit eis quod non est haeretica explicite condemnata. Et si hoc non possunt faciliter scire per seipsos,
debent consulere peritos.
Discipulus Quid si periti dicunt eis, quod talis assertio Papae non est explicite condemnata; sed est consona
veritati.
416

