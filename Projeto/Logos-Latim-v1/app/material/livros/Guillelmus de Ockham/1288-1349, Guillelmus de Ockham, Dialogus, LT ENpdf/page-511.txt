SECUNDO sciendum est, quod haeretici sic tenentur suum errorem revocare, quod debent simpliciter et pure
fateri graviter se deliquisse, et ideo secundum canonicas sanctiones, sunt graviter puniendi, sed ignorantes contra
fidem ex sola simplicitate et ignorantia absque omni pertinacia, licet pure et sine omni conditione debeant
revocare suum errorem, non tamen tenentur fateri se errando peccasse, saltem mortaliter. Nec post revocationem
huiusmodi est eis poenitentia imponenda: nisi forte sponte vel ad cautelam, vel ex humilitate voluerint
poenitentiam sustinere. Nec propter talem errorem sunt infamia aliqua notandi. Et sic auctoritatibus patet, quod
omnes haeretici sive scientes, sive nescientes, si voluerint correcti videri, et etiam omnes catholici errantes,
postquam cognoverunt se errasse, pure et sine omni conditione et sine palliatione suum debent revocare errorem,
fatendo se errasse, et protestando, quod de caetero scienter contra catholicam veritatem nequaquam intendant
errare.
<!--[if !supportEmptyParas]--> <!--[endif]-->
Haec eadem assertio aperte probatur exemplis. PRIMUM exemplum habetur in decretis 1 quaestione septimo
capitulo maximum, ubi de quodam haeretico dicit Leo Papa: Maximum quoque ex laico reprehensibili licet
ordinatum, tamen si Donatista iam non est, et a spiritu schismaticae pravitatis alienus est, ab episcopali (quam
quoquo modo adeptus est) non repellimus dignitate. Ita ut ipse libello ad nos directo catholicum se esse
manifestet. Ex quibus verbis habetur, quod iste quondam Donatista pure et sine omni conditione debuit
manifestare se esse catholicum. Quod facere nequaquam potuit, nisi pure, et sine omni conditione haeresim
abnegando.
<!--[if !supportEmptyParas]--> <!--[endif]-->
SECUNDUM exemplum ponitur, capitulo Donatum, de quodam alio, de quo idem Leo papa sic ait: Donatum
autem Sciacensem ex Novatiano (ut comperimus) cum sua plebe conversum, ita Dominico gregi volumus
praesidere, ut libellum fidei suae ad nos meminerit dirigendum, quo et Novatiani dogmatis damnet errorem, et
plenissime confiteatur catholicam veritatem. Ex his colligitur, quod iste Donatus debuit plenissime catholicam
veritatem confiteri, igitur et debuit pure et sine omni conditione pravitatem haereticam abnegare.
<!--[if !supportEmptyParas]--> <!--[endif]-->
TERTIUM exemplum ponitur de consecratione distinctione secundo capitulo ego Berengarius, ubi clare habetur,
quod Berengarius pure, et sine omni conditione et palliatione sane revocavit errorem, imo anathematizavit
dicens: Ego Berengarius, indignus ecclesiae sancti Mauricii Andegavensis diaconus, cognoscens veram
catholicam et Apostolicam fidem anathematizo omnem haeresim: praecipue eam, de qua hactenus infamatus
sum, quae astruere conatur panem et vinum, et caetera. Ex his verbis patenter habetur, quod iste pure, et sine
omni conditione ac palliatione revocavit errorem.
<!--[if !supportEmptyParas]--> <!--[endif]-->
QUARTUM exemplum de beato Augustino, qui quandoque praedicavit errorem, absolute, pure et sine omni
conditione revocavit eundem. Unde in epistola ad Vincentium, et ponitur vigesima tertia quaestione sexto
capitulo vides, sic dicit: mea primitus erat sententia, neminem ad Christi veritatem cogendum, verbo esse
agendum, disputatione pugnandum, ratione vincendum, ne fictos catholicos haberem, quos apertos haereticos
noveram. Sed haec opinio mea non contradicentium verbis tantum, sed demonstrantium superabatur exemplis.
Ex quibus verbis patenter habetur, quod beatus Augustinus pure et sine conditione fatebatur opinionem suam
superatam a veritate fuisse, et ita opinionem suam pure sine omni conditione revocavit. Non enim in revocatione
necesse est uti verbo revocandi: sed sufficit verbis aequipollentibus uti.
<!--[if !supportEmptyParas]--> <!--[endif]-->
Si enim dicit quis: reprehendo hanc opinionem meam, vel sententiam: vel, dico esse falsam, aut contra veritatem:
imo si dicit, fateor assertionem contrariam esse veram: vel verba aequipollentia profert: in rei veritate, pure, et
sine omni conditione, errorem suum praetendit revocare: Et isto modo Augustinus errores suos revocavit
quamplures, ipsomet testante: qui in principio libri Retractationum ait: tamdiu id facere cogitabam, atque
disponebam, quod nunc adiuvante Domino aggredior, quia differendum esse non arbitror, ut opuscula mea sive
in libris, sive in epistolis, sive in tractatibus, cum quadam severitate iudiciaria recenseam, et quod me offenderit
velut centesolis stylo denotem. Neque enim quisquam nisi imprudens, ideo quia mea errata reprehendo, me
reprehendere audebit. Sed si dicit, non ea debuisse a me dici, quae postea etiam mihi displicerent, verum dicit,
et mecum facit, eorum quippe reprehensor est, quorum et ego sum. Et postea ait: quicunque ista lecturi sunt, non
me imitentur errantem, sed in melius proficientem. Ex his aliisque quampluribus verbis beati Augustini
concluditur aperte, quod beatus Augustinus errores suos pure et sine conditione voluit revocare.
<!--[if !supportEmptyParas]--> <!--[endif]-->
Unde et in libro Retractationum de se, et de suis opinionibus loquens saepe utitur talibus verbis: temere dictum
est, minus considerate dictum est; hoc improbo: et non approbo: nec illud mihi placet. Ex quibus modis loquendi
colligitur evidenter, quod Augustinus plures errores pure et sine omni conditione ac palliatione revocavit: licet
plura dicta sua non revocaverit in libro Retractationum, sed retractavit exponendo, quem de ipsis habuit
intellectum. Sed forte quaereret aliquis, an Augustinus fuerit haereticus, ex quo plures errores contra fidem
docuerat. Ad quod dicendum est, quod Augustinus post conversionem suam propter nullum errorem fuit
haereticus reputandus, quia nullum errorem contrarium veritati catholicae: quae apud omnes catholicos tanquam
511

