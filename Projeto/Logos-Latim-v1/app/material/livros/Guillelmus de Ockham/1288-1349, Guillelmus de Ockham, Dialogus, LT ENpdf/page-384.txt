tamen credenda sunt: nisi quae manifestis indiciis comprobantur: nisi quae manifesto iudicio convincuntur: nisi
quae iudiciario ordine publicantur.
Idem narrat Sixtus Papa, qui (ut legitur capitulo et quaestione praedictis capitulo nullum) ait: mala itaque audita
nullum moveant: nec passim dicta absque certa probatione quisque unquam credat, sed ante audita diligenter
inquirat: nec praecipitando quicquam aliquis agat.
Item Augustinus (ut habetur 2 quaestione 3 capitulo in cunctis) Constantino Mediolanensi episcopo, ait: De
vestra igitur sanctitate absit a Christianorum iudicio ea quae maledicorum hominum rationibus conficta credimus
in qualicunque modulo suspitionis adduci et sacri eloquii testimonium tenemus, ut mala malorum cum forsitan
dicuntur nisi probata credi non debeant, sed citius probata ulcisci. Haec igitur dixi, ut nimiae levitatis esse
ostenderem, si qui mala gravia credere studeant, quae probari non possunt.
Item Gregorius (ut legitur distinctione 96 capitulo) si quid vero de quocunque clerico ad aures tuas pervenerit,
quod te iuste possit offendere, facile non credas, nec te ad vindictam res accendat incognita: sed praesentibus
ecclesiae tuae senioribus diligenter est veritas perscrutanda. Et eadem sententia sub eisdem verbis habetur extra
de symonia, licet Heli.
Item Augustinus in epistola ad Vicentium (ut habetur 23 quaestione 4 quam magnum) ait: Facta nocentium quae
innocentibus demonstrari vel ab innocentibus credi non possunt, non coinquinant quenquam. Ex quibus aliisque
quam pluribus videtur aperte probari: quod mala de aliquo credi non debent, antequam secundum ordinem iuris
manifeste probentur: et per consequens referentibus extra iudicium Papam esse haereticum minime est
credendum.
Discipulus Videtur quod istae ultimae auctoritates non faciunt ad propositum: quia loquuntur solum de iudicibus
et praelatis: qui non debent credere ea, quae deferuntur ad ipsos, antequam probentur aperte: cum hoc tamen stat,
quod alii debeant credere his, quae de perfidia Papae haeretici nuntiantur.
Magister Hoc videtur irrationabiliter dictum: quia illi qui levius decipi possunt, non debent esse promptiores ad
credendum narranti quam alii. Sed alii quam iudices et praelati levius decipi possunt: quia minorem peritiam et
experientiam rerum habent, quam iudices et praelati. Ergo minus debent credere huiusmodi relationibus,
antequam clare secundum iudiciarium ordinem sint probatae.
CAP. XIII
Discipulus Quamvis praescripta assertio videtur bene fundata, tamen peto ut assertionem contrariam recitare
digneris: et eam aeque fulcire nitaris.
Magister Tenentes assertionem contrariam variis modis reputant distinguendum. Quorum prima distinctio
sumitur ex Glossa distinctione 65 capitulo si quis, quod duplex est credulitas: una quae spectat ad iudicem: alia
quae spectat ad socios. Credulitas quae spectat ad iudicem est illa, secundum quam iudex debet proferre
sententiam. Credulitas quae spectat ad socios est illa, qua quis extra iudicium credit socio. Secunda distinctio est:
quia aut referentes perfidiam Papae haeretici vel quodcunque crimen alterius fuerunt ante providi et discreti et
bonae famae: aut fures, criminosi et malae famae: Tertia distinctio est: quia aut narrant tantum secundum famam,
aut secundum certam scientiam. Quarta distinctio est, quia si referentes sunt criminosi et malae famae: aut ad
assertionem relationis suae adducunt alia legitima documenta, aut nulla. Quinta distinctio est: quia aut referunt
notoria, aut illa quae non sunt notoria, quae tamen probari possunt.
Iuxta has distinctiones tenent isti septem conclusiones. Quarum prima est, quod loquendo de credulitate, quae
spectat ad iudicem, nullus debet credere referentibus Papam esse haereticum: nisi sit notorium, aut iudiciario
ordine observato probatum. Secunda conclusio est, quod loquendo de credulitate, quae est inter socios
(secundum quod unus socius extra iudicium credit alteri) nullus tenetur credere uni soli cuiuscunque famae vel
opinionis existat, asserens Papam esse haereticum. Tertia conclusio, quod uni soli bonae famae et opinionis
referenti per certam scientiam Papam esse haereticum: potest quis credere absque peccato, licet ei credere
minime teneatur. Quarta conclusio est, quod pluribus honestis et discretis referentibus per certam scientiam
Papam esse haereticum, tenetur quis credere. Quinta conclusio est: quod referentibus providis, et honestis, per
famam publicam Papam esse haereticum, debet quis credere. Sexta conclusio est: quod quibuscunque criminosis
adducentibus legitima documenta, quod Papa est haereticus, credendum est. Septima conclusio est: quod
quibuscunque criminosis vel malae fame, si non declaraverint per legitima documenta Papam esse haereticum,
non est credendum.
Discipulus Si prolixe istas conclusiones septem nitaris ostendere, librum nimis prolixum efficeres. Ideo eas
succinte probes.
Magister Prima conclusio per auctoritates allegatas in capitulo praecedenti pro assertione contraria, sufficienter
videtur esse probata. Nam auctoritates ultimae asserunt manifeste, quod iudex non debet credere his quae
dicuntur, nisi probentur. Hoc est, non debet reputare sententiam super his quae subiiciuntur esse ferendam,
antequam sint aperte probata. Quod intelligendum est de illis quae non sunt notoria: similiter aliis. Et ideo
quicunque esset iudex Papae haeretici, non deberet contra eum diffinitivam sententiam ferre, antequam
convinceretur legitime, vel esset confessus: nisi esset notorium, ipsum esse haereticum. In notoriis enim non est
necesse ordinem iudiciarium observare.
384

