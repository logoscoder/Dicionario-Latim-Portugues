quod alterum praedictorum fuerit patenti ratione convincitur, ideo non utrumque debet
contemni.
Discipulus: Dic qualiter respondetur ad tertiam allegationem capitulo quinto adductam.
Magister: Ad hoc respondetur quod, quamvis ius eligendi Romanum episcopum habuerint
Romani ex iure naturali tertio modo dicto, istud tamen ius et etiam potestatem instituendi
electores poterant in alium vel in alios multipliciter transferre, quemadmodum canonici omnes
ecclesiarum cathedralium habent ius eligendi episcopum et tamen possunt alteri illud
concedere: quia variis modis possunt concedere potestatem illam uni vel duobus aut pluribus
de seipsis, possunt etiam concedere potestatem eligendi alicui extra idem collegium, Extra,
De electione, Causam que. Romani igitur potestatem instituendi electores poterant concedere
summo pontifici; poterant etiam ius eligendi concedere aliquibus paucis de seipsis. Summus
etiam pontifex, sicut dictum est prius, in casu habet potestatem ordinandi de electione
successoris. Ipse etiam papa, quamvis vocem in electione papae habere non possit, in
quantum tamen Romanus est potest simul cum aliis Romanis tractare et ordinare quibus
committi debeat ius eligendi; qui etiam in quantum catholicus in concilio generali quod gerit
vicem omnium Christianorum catholicorum potest cum Romanis et aliis catholicis tractare et
ordinare quibus vel cui sit potestas eligendi summum pontificem concedenda. Et ita multis
modis potest papa habere potestatem concedendi alii vel aliis ius eligendi summum
pontifirem, non obstante quod ius eligendi pertinuerit ad Romanos.
Concedendum est igitur quod papa concessit aliquando quibusdam regibus ius eligendi
summum pontificem, et aliquando aliis, sed hoc non fecit quia ipse solus semper habuit
potestatem huiusmodi ius concedendi, sed quia Romani, vel in eum solum vel in eum et alios
simul (aliquos Romanos scilicet qui gesserunt vicem Romanorum et alios), transtulerunt illud
ius eligendi. Unde et Adrianus papa, sicut habetur dist. 63, c. Adrianus, non solus sed ipse et
Synodus celebrata Romae, in qua plures fuerunt Romani, tradiderunt Carolo regi ius et
potestatem eligendi pontificem et ordinandi Apostolicam sedem. Leo etiam papa, ut legitur
dist. e., c. In Synodo, non solus sed cum cuncto clero et populo Romano, concessit Ottoni
primo regi Theutonicorum potestatem summae sedis Apostolicae pontificem ordinandi: et ita
Romani tali concessioni consenserunt, quod facere potuerunt, sicut dictum est prius.
Et ideo, licet imperator ex hoc quod est catholicus et Romanus habuerit ius eligendi cum
Romanis aliis, tamen quod solus habuerit ius eligendi absque aliis Romanis, hoc aliquando
habuit a papa et aliis Romanis. Quod etiam posset habere a solo papa, si Romani transtulerunt
ius suum in papam, vel etiam si Romani in ordinando de electoribus summi pontificis
invenirentur in detrimentum ecclesiae negligentes. Et satis probabile est quod Romani tale ius
et potestatem transtulerunt in papam, et ideo ex tunc potuit papa solus concedere potestatem
eligendi summum pontificem, vel imperatoribus vel vicinis episcopis vel Cardinalibus vel
Romano clero vel Canonicis alicuius ecclesiae Romae vel aliis, prout vidisset utilitati
ecclesiae expedire.
Discipulus: Si Romani ex iure divino habent ius eligendi Romanum episcopum, quomodo
possunt transferre ius in papam, cum nulli liceat venire contra ius divinum?
Magister: Respondetur quod contra illud quod est sic de iure divino quod explicite prohibetur
vel praecipitur in iure divino, vel ex solis contentis explicite in iure divino colligitur, nulli
licet venire. Sed contra illud quod est de iure divino quod colligitur ex aliquo contento in iure
divino implicite et ex iure naturali secundo modo dicto licet venire, ex causa rationabili, sicut
904

