sciendum quod summus pontifex non solum est praelatus et episcopus Romanorum, sed etiam
est prelatus et episcopus omnium Christianorum; et ideo, in casu, electio summi pontificis
posset spectare ad quoscunque catholicos, quorum est praelatus et episcopus. Cum igitur
dicitur quod si Romani haberent ius eligendi summum pontificem possent per negligentiam
aut malitiam privare totam ecclesiam Dei iure eligendi summum pontificem, respondetur
quod haec ratio concluderet si nulli alii a Romanis in casu nullo haberent ius eligendi
summum pontificem: nunc autem, licet Romani quando sunt Christiani et catholici habeant
ius eligendi summum pontificem, tamen si renunciarent iuri illi vel efficerentur haeretici, eo
ipso alii catholici, quorum etiam papa est episcopus et praelatus, possent eligere summum
pontificem.
Discipulus: Si alii catholici habent ius eligendi summum pontificem propter hoc quod
summus pontifex est episcopus et praelatus omnium catholicorum, quare non eligunt semper
cum Romanis summum pontificem, cum omnes illi debeant praelatum eligere qui habent ius
eligendi? Et quare plus eligunt Romani quam alii, si ita habent alii ius eligendi sicut Romani?
Magister: Responsio ad secundum quod quaeris secundum istam opinionem aperit viam
respondendi ad primum quod quaeris, ideo secundum opinionem illam primo recitabo qualiter
respondetur ad secundum. Ad quod dicitur quod summus pontifex est quodammodo proprius
episcopus Romanorum, in quantum videlicet Romani non habent alium episcopum et alii
omnes praeter ipsos habent proprios episcopos; et ideo rationabiliter ad solos Romanos
pertinet summi pontificis electio, quando sunt catholici. Quia tamen eo ipso quod quis est
episcopus Romanorum est episcopus omnium catholicorum, ideo alii, licet pro casu aliquo
habeant ius eligendi, non tamen habent ius eligendi cum Romanis, quia, licet semper habeant
ius eligendi summum pontificem, non tamen ius eligendi habent nisi pro casu quando electio
non spectaret ad Romanos.
Discipulus: Adhuc questioni mee non videtur satisfactum. Hoc enim queritur, quare alii a
Romanis non habent ius eligendi nisi pro casu quando electio non spectaret ad Romanos, cum
summus pontifex ita sit praelatus immediatus aliorum sicut Romanorum.
Magister: Ad hoc respondetur quod secundum rectam rationem electio praeficiendi semper
debet concedi, si fieri potest, paucis qui faciliter possunt convenire, ne, si concederetur multis
qui non possent faciliter convenire, propter difficultatem conveniendi differretur electio in
notabile detrimentum boni communis et eorum quos habet regere praeficiendus. Quia igitur
Romani respectu aliorum catholicorum sunt pauci, et summus pontifex nihilominus, sicut
dictum est, est quodammodo proprius episcopus eorum (quia non habent alium episcopum
sicut alii catholici), ideo non irrationabiliter alii catholici non habent ius eligendi summum
pontificem nisi quando electio non spectaret ad Romanos (quia scilicet Romani vel ex
renunciatione iuris sui vel apostasia vel haeretica pravitate carerent iure eligendi).
Per hoc patet responsio ad primum quod quaesisti. Nam ideo alii catholici non eligunt semper
cum Romanis quia, licet habeant ius eligendi, non tamen habent ius eligendi pro omni casu,
sed solummodo pro casu quando ius eligendi ad Romanos minime pertineret. Ex his
concluditur quod Romani, sive possent cedere iuri eligendi summum pontificem sive omnes
efficerentur haeretici sive a fide apostatae, non possent privare ecclesiam dei iure eligendi
summum pontificem, quia pro tali casu haberent alii catholici ius eligendi.

897

