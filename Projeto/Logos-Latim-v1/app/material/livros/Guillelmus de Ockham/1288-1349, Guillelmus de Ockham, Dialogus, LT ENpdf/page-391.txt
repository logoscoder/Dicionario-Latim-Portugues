Magister In legibus civilibus et canonicis quampluribus se fundant: de quibus sufficiat adducere Epistolam
Innocentii tertii ad Decanum et Capitulum Senonense, quae ponitur extra de postulationibus, capitulo primo in
qua ponens allegationes procurationi Episcopi Altisiodorensis, volentis eundem Episcopum per ignorantiam
excusare, et eam excludens sic ait: Quoniam antequam idem Magister ad Sedem Apostolicam accessisset (nobis
quasi pro certo constabat) quod Episcopus interdicti sententiam non servasset: quod et idem Magister non
negavit in fratrum nostrorum praesentiae requisitus a nobis in ipsius Episcopi excusationibus allegans, quod
sententiam latam nullatenus contra nos servare tenebatur, quod ad eius notitiam nec per cardinalem tunc
Apostolicae Sedis legatum, qui eandem sententiam promulgavit, nec per deputati ad hoc executoris mandatum
vel literas pervenisset.
Et infra: quod nec sufficit, imo nec proficit ad excusationem praedicti Episcopi, cum cardinalis idem sententiam
interdicti praesentibus multis solenniter ac publice promulgavit, et eadem interdicti sententia in regno Franciae
iam a multis publice coeperit observari: nec sit necessarium, cum constitutio solenniter editur ac publice
promulgatur, ipsius notitiam singulorum auribus per speciale mandatum vel literas inculcare: sed illud solum
sufficit, ut ad eius observantiam teneantur, qui noverint eam solenniter editam ac publice promulgatam, et esset
contra quosdam, qui Sardicense concilium non servabant, tanquam illud non habuerunt aut perceperunt canonica
auctoritate, in quo eis non facile facultas credendi tribuitur, cum idem penes illos in suis regionibus actum fuit et
receptum.
Ex quibus verbis colligitur, quod constitutione aliqua publice ac solenniter promulgata, nulli eam ignorare licet:
ita quod si fuit constitutio Papae omnes ligat et omnes eam scire tenentur. Si autem fuit praelati inferioris omnes
de sua iurisdictione debent scire ipsam. Ex eisdem etiam infertur, quod illa quae publice fiunt nemini
commoranti in loco ubi publice fiunt, licet ignorare. Ex quibus concluditur, quod si Papa constitutionem
haereticalem publice et solenniter promulgat, nemini licet ignorare ipsam.
Discipulus Non apparet, quod omnes debeant scire constitutiones Papae haeretici: cum non sit verus praelatus
omnium. Ad nullius autem constitutiones constringuntur Christiani, nisi veri Papae. Quia constitutio solius veri
Papae omnes astringit.
Magister Respondetur, quod ad sciendum constitutiones Papae haeretici quilibet, qui nescit eum esse
haereticum, et reputat eum verum Papam, est astrictus. Sed postquam scit Papam esse haereticum, non tenetur
scire constitutiones eius posteriores, nisi sicut caeterorum haereticorum scripta et dicta. In casu autem catholicus
obligatur ad sciendum constitutiones et dicta haereticorum: non ad probandum, sed ad improbandum. Ex quibus
infertur, quod quilibet tenetur scire constitutionem haereticalem Papae nisi sint aliqui, qui per alium modum
quam per constitutionem haereticalem sciant ipsum esse haereticum. Quod enim quilibet alius tenetur scire
constitutionem haereticalem Papae probatur: quia aut antequam scit consitutionem haereticalem ipsius reputat
eum verum Papam, aut non reputat eum verum Papam. Si reputat eum verum Papam: ergo tenetur scire
constitutionem eius. Si non reputat eum verum Papam: hoc non est, nisi quia scit vel tenetur scire constitutionem
haereticalem eius. Et ita vel scit et tenetur scire constitutionem haereticalem eius, si nescit eum esse haereticum
per alium modum.
Discipulus Nunquid secundum Glossam in nullo casu potest quis allegare se ignorare constitutiones Papae, vel
ea quae publice fiunt.
Magister Respondetur quod secundum Glossam aliquando contingit talem ignorantiam allegare. Sed taliter
alleganti minime est credendum, nisi ignorantiam probaverit, quam allegavit. Quam quidem aliquando potest
probare iuramento: aliquando autem iuramentum non sufficit. De hoc tamen Glossa distinctione 83 diversas
recitat opiniones, dicens: cum constitutio sit publice promulgata, quilibet tenetur eam scire usque ad duos
menses, ut in autent.# et novae constitut.# 1 secundum canones vero ad sextum mensem, ut 18 distinctione
decrevimus. Quia ergo praesumebatur pervenisse ad istos, tenebantur ipsi probare ignorantiam, ut hic, et extra de
electione, innotuit, et 1 quaestione 1 si quis autem si noveritis. Et infra: Sed qualiter probatur aliquis se ignorasse
dicto suo sacramento, ut 34 quaestione 2 in literis, ut no.# 4 quaestione 5 quisquis in fine capitulo ultimo etiam
alio modo si potest probando se fuisse in alio loco: et forte si praesumptio est contra eum, non crederetur suo
iuramento.
Discipulus Si conventus aliquis vel collegium diceret se ignorasse, nunquid omnes iurabunt?
Magister Dico quod sufficit, quod Episcopus cum maioribus de capitulo iuret, ut ff.# de distinctione 9 et de
renunciatione. Alii dicunt, quod eo ipso probatur ignorantia, quod non probatur scientia.
Discipulus Durum mihi videtur asserere, quod omnes teneantur scire constitutiones Papae: quia tunc tenerentur
omnes scire omnia decreta et omnes decretales summorum pontificum: quod rationabile non videtur: quia cum
multis annis sciri non possunt. Ideo circa preadicta aliam narra sententiam.
Magister Quorundam aliorum est sententia, quod Episcopi inferiores non tenentur scire quamcunque
constitutionem Papae, neque haereticalem neque aliam, nisi fuerit per Episcopum publicata. Dicunt enim quod
praelati immediate sub Episcopo constituti non tenentur scire constitutionem Papae, nisi praelati sui indicaverunt
eis: et sic usque ad laicos et alios curam animarum non habentes, qui non tenentur scire constitutionem Papae
nisi plebani seu rectores eorum, aut alii praelati superiores publicant eandem constititionem Papae inter ipsos.
391

