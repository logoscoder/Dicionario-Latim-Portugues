quae requiruntur in principe praefulgeret quam multorum. Nonnunquam autem magna
multitudo mortalium nullatenus sustineret dominium unius, sed voluntarie se subderet
dominio multorum, vel simul regentium vel diversarum provinciarum curam gerentium, et per
consequens tunc per plures melius procuraretur communis utilitas quam per unum solum.
Quare pro diversitate et necessitate temporum expedit unum vel plures mortalibus dominari.
Amplius, illo modo regitur optime universitas mortalium qui magis assimilatur illo modo
regendi quo Deus disposuit populum aliquando regi sibi per veram fidem subiectum. Sed
Deus disposuit populum Israeliticum sibi subiectum aliquando regi per unum principem
secularem (David enim et etiam Salomon super totum populum Dei regnavit), interdum per
unum sacerdotem (Hely enim sacerdos totum populum Israeliticum iudicavit), nonnunquam
per plures reges quorum nullus esset alteri subiectus (Roboam enim et Ierobeam super
populum Israeliticum in diversis regionibus regnaverunt). Ergo secundum diversitatem et
necessitatem temporum est expediens ut universitas mortalium uni vel pluribus principibus
sive rectoribus sit subiecta.
Rursus, ille modus regendi universitatem mortalium qui aliquando fuit iustus et licitus est
expediens reputandus, quia omne iustum et licitum est iudicandum expediens. Sed aliquando
mundus iuste et licite regimini unius principis, interdum regimini plurium, subdebatur. Ergo
adhuc talis modus varius regendi universitatem mortalium secundum diversitatem et
qualitatem ac necessitatem temporum est expediens aestimandus.

547

