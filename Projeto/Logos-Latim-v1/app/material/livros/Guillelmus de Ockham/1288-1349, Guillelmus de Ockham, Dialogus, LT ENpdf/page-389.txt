malum narratur, eum esse malum, quam illum esse veracem, qui narrat. Et ideo nullus tenetur credere uni soli
referenti Papam esse haereticum.
Discipulus Non adducas plures rationes pro ista assertione seu conclusione: sed dic quem effectum debet habere
ista credulitas.
Magister Respondetur distinguendo: quia aut illa credulitas fit iudici Papae haeretici, aut alii qui non est iudex
eius. Si sit iudici Papae haeretici, et qui faciunt talem credulitatem iudici sunt parati in iudicio eadem asserere,
iudex ad condemnationem Papae haeretici debet procedere. Si autem ista credulitas sit alii quam iudici, et sit talis
credulitas quod Papa potest convinci legitime: illi, qui taliter credunt Papam esse haereticum, ipsum tanquam
excommunicatum vitare tenentur. Et ideo ei nullatenus obedire debent: sed pro defensione fidei in quantum
possunt modis sibi convenientibus laborare tenentur: ne videlicet Papa haereticus inficere valeat orthodoxos.
CAP. XVI
Discipulus Conclusionem quintam supra capitulo 13 praemissam discutias.
Magister Quinta conclusio est haec. Viris providis et honestis referentibus per famam honestam Papam esse
haereticum, est credendum. Quae sic probatur. Illis est credendum Papam esse haereticum, propter quorum
relationem Papa tanquam haereticus est vitandus, extra, de sententia excommunicationis, cum desideres. Papa
autem haereticus est excommunicatus. Ergo propter solam famam publicam est vitandus. Et per consequens
videtur quod referentibus Papam esse haereticum per publicam famam est credendum.
Discipulus De hoc tactum est libro sexto capitulo 68, ubi recitasti virtualiter opinionem eandem, quae videtur
mihi falsa. Nam quia constat quod saepe publica fama est falsa, et saepe ita diffamantur de crimine innocentes
sicut nocentes, nullo modo videtur quod propter relationem publicae famae debeat Papa haereticus censeri. Quia
ita potest diffamari Papa catholicus, sicut haereticus.
Magister Licet argumentum tuum non videatur habere colorem: tamen conclusio supradicta clarius, quam prius,
ab aliquibus explicatur.
Discipulus Dic primo, quomodo argumentum meum non videatur habere colorem.
Magister Dicitur quod non obstante, quod ita diffamentur innocentes sicut nocentes, est tamen aliquis propter
famam publicam evitandus, quemadmodum non obstante quod ita convincuntur saepe innocentes per testes, qui
veraces creduntur sicut rei: tamen priusquam aliquis convictus et damnatus fuit, sive innocens fuit sive reus,
sententia est servanda. Et si est sententia quae sequestrationem a fidelium coetu includat, est vitandus.
Discipulus De hac responsione in alio tractatu faciam mentionem. Ideo dic, quomodo praedicta conclusio
explicatur.
Magister Distinguitur de referentibus per famam publicam, Papam esse haereticum. Quia aut narrant famam
publicam, quam sciunt a quibus orta fuit: aut quam nesciunt a quibus orta fuit, nec an aliae aliquae personae
possunt veritatem famae probare. In primo casu videtur quod propter talem narrationem sit Papa haereticus ab
audientibus evitandus. In secundo casu non videtur quod debet evitari.
CAP. XVII
Discipulus Illa conclusione dimissa, de qua te alias diligenter interrogabo seu interrogare intendo, dissere
conclusionem sextam, supra capitulo decimo tertio recitatam.
Magister Conclusio sexta est, quod quibuscunque criminosis adducentibus legitima documenta vel indicia
manifesta, quod Papa est haereticus, est credendum. Non quidem quod propter assertionem criminosorum, sed
propter ipsa documenta legitima et indicia manifesta credatur Papa esse haereticus.
Discipulus Quae sunt illa documenta legitima et indicia manifesta, propter quae credendum est Papam esse
haereticum?
Magister De hoc tactum est supra capitulo 15 ubi dictum est, quomodo possunt aliqui perfidiam Papae haeretici
declarare per legitima documenta.
Discipulus Si illis aliquid est addendum secundum taliter opinantes, non differas explanare.
Magister Inter legitima documenta et indicia manifesta distinguunt. Nam legitima documenta vocant scripturas
perfidiam Papae haeretici absque pallio comprobantes. Indicia manifesta vocant suspitiones seu praesumptiones,
probabiliter perfidiam Papae haeretici comprobantes.
Discipulus Pone exempla de praedictis.
Magister De legitimis documentis supra capitulo 15 posita sunt exempla. Quorum primum est de Bulla Papae
haeretici, in qua aliquis error contra doctrinam Ecclesiae affirmatur. Secundum est de copia Bullae eius. Tertium
est de aliquo instrumento vel scriptura autentica modum, quo fuit Papa haereticus convictus de haeresi,
continente. Et quartum potest esse vel scriptura autentica alicuius praelati vel principis transsumptum Bullae, vel
illius particulae in qua error haereticalis asseritur, continens.
Discipulus Antequam exemplifices de indiciis manifestis, peto ut tractes duo exempla prima de legitimis
documentis: et primo primum.
Magister Quod propter talem Bullam Papae haeresim asserentem sit credendum Papam esse haaereticum, sic
videtur posse probari. Quia quod non esset credendum Papam esse haereticum propter huiusmodi Bullam, aut
hoc est quia Papa posset sub Bulla haeresim asserere absque haeretica pravitate: aut quia taliter Bullae fides
minime esset adhibenda. Non propter primum, quia supra libro quarto vides probatum aperte, quod Papa sub
389

