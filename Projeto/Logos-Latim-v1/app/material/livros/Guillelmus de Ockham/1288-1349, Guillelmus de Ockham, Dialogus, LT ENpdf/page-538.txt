3.1 DIAL. (PART III, TRACT I)

2
PART

WILLIAM OF OCKHAM, DIALOGUS,
3, TRACT 2, PROLOGUE AND BOOK 1, CHAPTERS 1-5
2.1

2.2
2.3

CORRECTED TEXT BY JOHN KILCULLEN AND JOHN SCOTT.

COPYRIGHT (C) 1999, THE BRITISH ACADEMY

PROLOGUS

Discipulus: Scripturae divinae Romanos pro tempore quo mundi imperium acquirere
laborarunt multis et magnis laudum praeconiis noscuntur extollere, prout in libris Machab.
legimus manifeste. Proinde post tractatum de potestate Papae et cleri tractatus de iuribus
Romani Imperii, quae nonnulli literati ex sacris literis nituntur elicere subnectatur: praesertim
cum occasione Romani Imperii quidam -- quorum gesta, sicut et multorum aliorum, in
tractatibus secuturis, ad quos isti duo primi tertiae partis nostri dialogi sunt praeparatorii et
praeambuli, nitemur discutere -- de fide altercari coeperint orthodoxa. Praesens autem
tractatus quinque libros contineat, quorum primus inquirat an toti generi humano expediat
unum Imperatorem universo orbi praeesse, quibus excellentiis seu gratiis moribus et virtutibus
Imperator mundi debeat praefulgere, a quo Romanum processit imperium, et an de iure
destrui seu cassari minui dividi valeat vel transferri. Secundus quae iura habeat Imperator
Roman. super temporalia investiget. Tertius perscrutetur an Imperator Roman. super
spiritualia aliquam habeat potestatem vel sit capax super spiritualia potestatis. Quartus indaget
an quicunque fuerit imperator Romanorum iura Romani imperii contra quemcumque
impugnatorem invasorem vel quomodolibet impeditorem, etiam contra papam, cardinales et
clerum, si iura Romani imperii impugnaverint invaserint vel impedierint, non obstante
quacunque sententia ordinatione constitutione vel processu papae et cardinalium vel
quorumcunque aliorum, armis et potentia, si non potest aliter, de necessitate salutis teneatur
defendere, et si turbata fuerint restaurare. Quintus tractet de rebellibus proditoribus
destructoribus divisoribus usurpatoribus Romani imperii vel alicuius partis ipsius.
Magister: Eorum perfecta cognitio quae tractanda commemoras ex libris sacrae theologiae,
utriusque iuris (canonici videlicet et civilis), philosophiae moralis, et ex historiis Romanorum
atque imperatorum et summorum pontificum ac aliarum gentium, esset patentius extrahenda
et solidius munienda, de quibus solummodo Bibliam et decretum cum quinque libris
decretalium spem habeo obtinendi; quare, ne opus imperfectum, imo ridiculosum, forsitan
faciamus, videtur consultius totaliter desistendum.
Discipulus: Quamvis his diebus opus perfectum facere nequeamus, quia tamen de materia
tam necessaria, ut pote quae totum tangit genus humanum, opus speciale ut aestimo est
nullatenus ab aliis attentatum, utile erit penitus non silere, ut alios copiam librorum habentes
ad facienda perfecta opera provocemus. Puto enim quod ex disputatione nostra futura veritatis
et iustitiae rei publicae zelatores advertent aperte veritates quamplurimas circa praemissa in
detrimentum communis boni latere illos qui alios regendo consulendo vel informando seu
erudiendo gubernant, animabunturque periti qui eorum quae iusta sunt et utilia fuerint
amatores de praefatis opera facere exquisita, falsa quae recitabimus efficaciter reprobando et
vera quae narrabimus rationibus ac auctoritatibus irrefragabilibus fulciendo. In hoc enim
tractatu sicut et in toto isto dialogo nihil nisi recitando dicemus, propter quod circa quaerenda
538

