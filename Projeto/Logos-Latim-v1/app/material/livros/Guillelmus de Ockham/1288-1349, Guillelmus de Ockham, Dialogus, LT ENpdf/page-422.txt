quantum potestis, improbate ut corde recedatis, redarguite ut exeatis mente, et nolite consentire, immundum ne
tangatis.
Item idem Augustinus ut habetur causa et quaestione eisdem capitulo recedite, ait: quid est etiam exire inde, nisi
facere quod pertinet ad correctionem malorum quantum pro uniuscuiusque gratia atque persona salva pace fieri
posset, displicuit tibi quod quisque peccaverat: non tetigisti immundum, redarguisti, corripuisti, monuisti,
adhibuisti etiam (si res exigit) congruam et quae veritatem non violet disciplinam, existi inde. Et infra: hoc est
exire inde, hoc est immundum non tangere, et voluntate non consentire, et ore non parcere. Ex quibus verbis, ut
videtur, colligitur evidenter, quod a malis quibuscunque et per consequens a sequacibus papae haeretici praelati
spiritualiter non recedunt, nisi faciant quod spectat ad correctionem eorum: nisi ore non parcant, nisi redarguant,
nisi corripiant, nisi moveant, et quando possunt congruam adhibeant disciplinam. Quare patenter infertur, quod
sequaces papae haeretici sunt per episcopos et praelatos arcendi.
Discipulus Ex praedictis verbis Augustini colligitur, quod sequaces papae haeretici, quando salva pace nequeunt
coherceri, sunt aequanimiter tolerandi. Ergo non est semper necesse, quod episcopi et praelati eos corrigant et
castigent.
Magister Ad hoc dupliciter respondetur. Primo, quia secus est de crimine haeresis, et de aliis minoribus, quia
haeretici totam salutem nituntur extinguere. Et ideo ipsis resistendum est etiam usque ad mortem, quia in decretis
7 quaestione 1 capitulo adversitas, # hic tunc, vel # cum vero, sic legitur: cum vero non praelatorum tantum sed
totius ecclesiae salus impugnatur (scilicet fides) necesse est ut ex adverso ascendant, et in die belli seipsos ut
murum opponant pro domo Dei, et animas suas pro ovibus suis ponant, ut exemplo suae passionis attendant,
quos sermone doctrinae diutius confirmare non valent. Ex quibus verbis colligitur, quod cum sequaces papae
haeretici totius ecclesiae salutem quaerunt destruere, fidemque impugnant, necesse est quod praelati se eis
opponant etiam usque ad mortem resistendo, et quantum vires suppetunt compescendo.
Unde cum haereticis nullo modo in damnum fidei est pax habenda. Pro istis enim dicit Christus Matthaei 19
nolite arbitrari quia venerim pacem mittere in terram: non veni pacem mittere, sed gladium. Et Luce 12 Putatis
quia pacem veni mittere in terram, non dico vobis, sed separationem. Ex quibus verbis colligitur, quod cum
haereticis non est pax habenda, ut propter eam praelati ab eorum correctione desistant.
Aliter dicitur, quod ubi cernerent episcopi evidenter, quod de cohertione haereticorum nullus fructus neque fidei
neque fidelium proveniret, et gravis oriretur catholicorum turbatio, episcopi possent a correctione cessare ad
tempus. Quod intelligendum est non tantum respectu sequacium papae haeretici, sed respectu quorumcunque
haereticorum. Et ita aequaliter omnino coerceri debent sequaces papae haeretici, sicut sequaces imperatoris
haeretici vel alterius divitis et potentis. Ubi enim praelati viderent, quod ex cohertione sequacium imperatoris
haeretici grave fidei periculum immineret, absque omni fructu possunt a correctione cessare.
Ita est etiam sciendum, ut videtur, de sequacibus papae haeretici vel imperatoris, vel propter aliquam aliam
causam, quae ita reputari potest in sequacibus imperatoris haeretici, sicut papae. Nec ratione imperii, nec ratione
regni est cessandum a cohertione papae haeretici, sed ratione periculi, vel propter aliquam aliam causam, quae ita
reperiri potest in sequacibus papae haeretici vel imperatoris haeretici, ratione cuius licet quandoque abstinere.
Discipulus Prolixitatem quantum possumus evitemus, auctoritates tam scripturae divinae quam sanctorum
patrum, ex quibus possunt accipi argumenta ad probandum eandem conclusionem, allega, rationes ab eis non
formando.
Magister Pro hac conclusione exhortari videtur Esa.# 45 capitulo dicens: clama ne cesses, quasi tuba exalta
vocem tuam et annuncia populo meo scelera eorum et domui Iacob peccata eorum.
Item Hiere.# 23 scribitur: ve pastoribus qui dispergunt et dilacerant gregem pascuae meae, dicit dominus. Et
post: vos dispersistis gregem meum et eiecistis eos et non visitastis eos. Item Ezech.# 24 sic loquitur: ve
pastoribus Israel, qui pascebant semetipsos, nonne greges a pastoribus pascuntur? Lac comedebatis, et lanis
operiebamini. Et quod crassum erat occidebatis, gregem autem meum non pascebatis. Quod infirmum fuit, non
consolidastis. Et quod aegrotum erat, non sanastis. Quod fractum est non alligastis. Et quod abiectum est non
reduxistis, quod perierat non quaesistis, sed cum austeritate eis imperabatis, et cum potentia dispersae sunt oves
meae eo quod non esset pastor, et factae sunt in devorationem omnium bestiarum agri, sequacium scilicet papae
haeretici totam fidem devastantium orthodoxam.
Item Threnorum secundo: prophetae tui viderunt tibi falsa et stulta, nec aperiebant iniquitatem tuam, ut te ad
poenitentiam provocarent. Item praelati huiusmodi increpantur Ezech.# 13 cum dicit dominus: non ascendistis ex
adverso, neque posuistis vos murum pro domo Israel, ut staretis in praelio in domo domini. Et 33 capitulo sic
habetur: Si speculator viderit gladium venientem, et non insonuerit buccinam, et populus non custodierit se,
veneritque gladius, et tulerit de eis animam, ipse quidem in iniquitate sua captus est: sanguinem autem eius de
manu speculatoris requiram.
Item Exod.# 22 maleficos non patieris vivere. Item Deuteronomio 13 Si surrexerit in medio tui propheta et
caetera quaere supra libro 6 capitulo 99. Item ibidem: Si tibi voluerit persuadere frater tuus. Quaere ubi prius.
Item ibidem: Si audieris in una urbium tuarum, et caetera, quaere ubi supra. Item Deuteronomio 16 cum reperti
fuerint et caetera quaere ubi prius. Hier.# 3 dicit dominus dabo vobis pastores iuxta nomen meum et pascent vos
doctrina et scientia. Et Hiere.# 6 Pascet unusquisque eos qui sub manu sua sunt. Item Mala.# 2 labia sacerdotis
422

