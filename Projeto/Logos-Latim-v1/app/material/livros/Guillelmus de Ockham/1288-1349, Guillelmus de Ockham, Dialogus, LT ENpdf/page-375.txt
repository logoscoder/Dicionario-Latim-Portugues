capitulo quaero) regulam esse, quare peccata scientium peccatis ignorantium praeponuntur, sed qui corde non
credit errori et exterius confitetur, scienter peccat, alius autem peccat ignoranter credens verum esse quod tenet,
ergo gravius peccat, qui non credit corde, et tamen exterius tenet talem errorem: quam ille qui credit corde
eundem.
Secundo sic. Gravius peccat, qui mentitur, quam ille, qui solummodo dicit falsum credens esse verum quod dicit,
secundum quod ex verbis beati Augustini in Ench.# quae ponuntur 22 quaestione 2 capitulo his autem, colligitur
evidenter, nam qui mentitur, vult fallere: qui autem dicit falsum, quod putat esse verum, non vult fallere, gravius
autem est velle fallere, quam non velle fallere, ergo mentiens gravius peccat: quam proferens falsum quod putat
esse verum. Ille autem qui non credit erroribus haereticorum sive Papae, sive aliorum: et tamen exterius tenet
tales errores, mentitur; quia contra id, quod in animo sentit, loquitur voluntate fallendi. Ille autem, qui credit tali
errori confitendo tamen exterius, non mentitur: quia contra id quod in animo sentit non loquitur, ergo gravius
peccat, quam qui corde non credit haereticorum erroribus.
Discipulus Rationes pro utroque modo ponendi praedicto apparentes mihi videntur, et ideo dic quomodo ad
utrasque potest responderi.
Magister Ad primam pro primo modo dicendi, dicerent forte alii, quod infidelitas non esset gravissimum
peccatorum, nam odium Dei videtur multo gravius. Ad Augustinum autem dicitur quod ipse non dicit
infidelitatem esse gravissimum peccatorum: sed dicit esse magnum peccatum, quo tenentur cuncta peccata
causaliter vel dispositive aut occasionaliter, saepe autem peccatum, minus est causa, dispositio vel occasio
gravioris.
Ad secundum potest dici, quod multum refert ex qua causa vel occasione quis negat Christum. Qui enim timore
mortis negaret Christum, minus peccaret quam negans absque tali timore, quia talis negatio parum haberet de
voluntario, et ideo diminueretur peccatum: et esset minus peccato infidelitatis seu haeresis: et minus putari
deberet, et ideo beatus Marcellinus negando Christum et sacrificando idolis timore mortis nec fuit
excommunicatus, nec dignitate Papali privatus, sed non ita diminuit voluntarium peccatum, quando quis negat
amore precationis, honoris, vel dignitatis, aut status, aut cupiditate commodi temporalis, vel honoris adipiscendi,
et ideo qui negat Christum in tali casu, vel etiam scienter, tenet errorem damnatum et sententiam
excommunicationis incurrit, et omni dignitate ecclesiastica et auctoritate privatur, nec talis minus peccat, quam
qui credit mente errori damnato: imo magis peccaret, licet qui timore mortis ore non corde diceret se credere tali
errori damnato, minus peccaret quam mente credens.
Discipulus Dic quomodo potest ad rationes in oppositum responderi.
Magister Ad primam illorum dicitur, quod regula illa quandoque fallit, interdum enim peccata scientium
peccatis ignorantium praeponuntur. Crucifixores enim Christi licet se praestare obsequium Deo crediderunt:
gravius tamen peccaverunt, quam fures vel latrones et ebriosi scienter, quia, ut videtur innuere Augustinus hoc
facit in quibusdam criminibus scelerum magnitudo, quod facit in quibusdam aliis, quantum ad actum exteriorem
scienter commissio.
Ad secundam potest dici, quod licet quantum ad crimen mendacii exterioris gravius peccat, qui mentitur; quam
qui loquitur falsum, quod putat esse verum, tamen quantum ad aliquem modum peccandi interius potest gravius
peccare ille, qui loquitur falsum, quod putat esse verum, quam ille qui mentitur. Unde qui dicit se credere
erroribus alicuius haeretici, ut talis haeretici gratiam consequatur vel indignationem evitet: et tamen mente non
credit eisdem erroribus: gravius peccat quantum ad crimen mendacii, quam ille qui credit et dicit se credere
eisdem erroribus, quantum tamen ad credulitatem interiorem minus peccat quam alius, quia primus non habet
credulitatem mentalem erroneam, secundus autem habet credulitatem mentalem damnabilem, et ita quantum ad
hoc, minus peccat.
Discipulus Hic restaret eadem quaestio quae prius: utrum scilicet crimen mendacii in mentiente huiusmodi sit
gravius, quam error mentalis in illo qui loquitur falsum quod putat esse verum, quam tamen quaestionem ad
praesens noli tractare: quia eam ad aliud opus censeo differendam, nunc autem dicas, qua poena feriendus est
uterque praedictorum, scilicet ille qui mentiendo dicit se assertionibus alicuius haeretici adhaerere: et ille qui
mente huiusmodi credit erroribus.
Magister Respondetur quod uterque puniendus est poena haereticorum, quia unus est haereticus apud Deum et
ecclesiam, alius autem licet non sit haereticus coram Deo: est tamen apud catholicos haereticus reputandus: et
ideo sicut haereticus condemnandus.
Discipulus Nunquid sunt aequaliter puniendi: vel unus est gravius feriendus quam alius?
Magister Respondetur quod si ille qui non credit erroribus alicuius haeretici, et tamen (ut eius gratiam
consequatur vel indignationem evitet) dicit se tenere assertiones easdem, postea resiliit volens se forsitan
excusare, quod non credidit erroribus eisdem, gravius est plectendus quam ille qui credit et fatetur se eisdem
erroribus credidisse, si uterque redit ad fidei veritatem.
Cuius ratio assignatur, quia qui fatetur se non credere erroribus, nec credidisse, si utique cedit erroribus, quibus
prius se dixerat adhaerere: puniendus est tam pro peccato in fide, quam pro peccato in moribus, quia prius
exterius tenebat pertinaciter haereticam pravitatem,et ideo catholici, qui de manifestis et non de occultis iudicare
debent: ipsum punient pro haeretica pravitate, est etiam puniendus pro crimine in moribus: quia pro crimine
375

