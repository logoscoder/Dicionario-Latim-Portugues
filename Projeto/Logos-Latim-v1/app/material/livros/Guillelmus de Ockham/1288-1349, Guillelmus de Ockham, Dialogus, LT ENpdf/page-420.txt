Si autem assertio Papae est haeresis damnata explicite, quia videlicet vel sub propria forma est ab ecclesia
condemnata, vel eius contradictoria est expresse et patenter in scriptura divina reperta, vel est expresse in
determinatione ecclesiae aperta, vel est apud omnes catholicos tanquam catholica divulgata; puta si Papa
assereret pertinaciter, vel solenniter diffiniret Christum non fuisse vere passum, aut nullam animam in inferno
puniri, vel Christum non elegisse Iudam in apostolum, vel in Christo non fuisse duas voluntates, aut aliquid
huiusmodi, in hoc casu episcopi et praelati, qui scirent vel tenentur scire sequaces Papae tenere pertinaciter et
docere doctrinam talem Papae haretici, essent fautores haereticae pravitatis, si sequaces Papae haeretici minime
cohercerent. Si autem nescirent, nec tenerentur scire, tales sequaces Papae suos subditos taliter informare,
nescirent eos esse tales, non essent fautores haereticae pravitatis.
Discipulus Tantummodo tractes praedictam materiam de episcopis et praelatis scientibus, vel qui tenentur scire
sequaces Papae esse in suis dioecesibus, qui docent doctrinam Papae explicite condemnatam, quando scilicet est
rumor et fama de talibus.
Magister Dicitur quod in hoc casu episcopi sunt fautores haereticae pravitatis, si huiusmodi docentes et tenentes
doctrinam Papae haeretici non coherent. Quod enim episcopi in hoc casu damnabiliter peccent, multis sanctorum
auctoritatibus videtur aperte posse probari. Ait enim Augustinus ut habetur distinctione 83 et capitulo nemo: ita
episcopus qui talia non corrigit magis dicendus est canis impudicus quam episcopus.
Discipulus Sicut ad episcopos non spectat corrigere Papam: ita nec sequaces Papae. Et ideo licet sequaces Papae
subditi episcoporum praedicent, doceant et teneant doctrinam Papae haeretici haereticalem, non sunt per
episcopos cohercendi.
Magister Ista ratio putatur tam stulta, quod reprobatione non indiget: et tamen multipliciter reprobatur. Primo
sic: quia ex hac ratione sequeretur, quod quamvis aliqui praedicarent, docerent et tenerent fidem Christianam
esse falsam, et Christum fuisse prophetam falsum: non essent per episcopos corrigendi, sed tolerandi. . Quod
autem hoc absurdum sequatur, patet aperte. Quia possibile est, quod aliquis Papa futurus teneat et solenniter
diffiniat fidem Christianam esse falsam, et Christum fuisse falsum prophetam: quia nescitur an Antichristus erit
Papa futurus. Si ergo episcopi non debeant corrigere sequaces Papae haeretici, ipsi non debent in hoc casu
corrigere publice praedicantes et docentes fidem Christianam esse falsam, et Christum fuisse falsum prophetam.
Quod omnes aures ecclesiae horrerent.
Discipulus Si Papa haereticus tam enormiter deviaret a fide, sequaces eius essent per episcopos cohercendi et
corrigendi. Sed si erraret in aliis, non essent sequaces eius per episcopos corrigendi.
Magister Ista responsio videtur nulla: quia ita episcopi tenentur corrigere unam haeresim explicite damnatam,
sicut aliam. Omnem enim haeresim damnatam explicite debent episcopi extirpare de suis dioecesibus. Et per
consequens omnes haereticos docentes, praedicantes seu tenentes quamcunque haeresim damnatam explicite
cohercere tenentur. Quare sequaces Papae haeretici quamcunque haeresim damnatam explicite praedicantes,
docentes, seu manifeste tenentes, sunt per episcopos castigandi. Quia idem videtur esse de magnis et de his quae
haereses parvae videntur.
Discipulus Improbasti uno modo responsionem meam ad auctoritatem beati Augustini improba aliter.
Magister Quod sequaces Papae haeretici sint per episcopos corrigendi, ostenditur sic. Propter pravitatem
haereticam Papae nullus est a iurisdictione episcoporum exemptus. Sed praedicantes et docentes quamcunque
haeresim damnatam explicite essent per episcopos castigandi, si Papa esset catholicus. Ergo propter hoc, quod
sunt sequaces Papae haeretici, non sunt a iurisdictione episcoporum exempti, et per consequens ita sunt per
episcopos corrigendi, sicut si non essent sequaces Papae haeretici. Item sequaces Papae non sunt magis exempti
a iurisdictione episcoporum, quam ipsemet Papa haereticus. Sed cum Papa haereticus sit omni dignitate privatus
(eo ipso quod fit haereticus) esset ratione delicti de iurisdictione episcopi, in cuius dioecesi moraretur, sicut
superius multipliciter ostensum est. Ergo sequaces Papae haeretici sunt per episcopos cohercendi. Discipulus
Quid si episcopus attentaret corrigere sequaces Papae haeretici, et ipsi ad Papam appellarent, nunquid episcopus
appellationi tali deferre deberet.
Magister Respondetur quod tali appellationi esset minime deferendum: tum quia a correctione appellare non
licet, nisi corrigens modum correctionis crederet: tum quia ad haereticum appellare non licet. Et ita appellationi
quae fit ad Papam haereticum est minime deferendum.
Discipulus Quid si tales appellarent ad concilium generale.
Magister Respondetur, quod cum tales tenerent haeresim damnatam explicite, non esset deferendum appellationi
eorum.
Discipulus Alias auctoritates vel rationes ad conclusionem principalem adducas.
Magister Quod episcopi, qui tales sequaces Papae haeretici negligunt castigare, damnabiliter peccent, et sunt
fautores haereticae pravitatis, probatur per easdem auctoritates, quibus supra capitulo 32 et 33. Est ostensum,
quod qui tacent, cum possunt crimen pravitatis haereticae corrigere, et qui consentiunt pravitati haereticae, sunt
fautores haereticae pravitatis. Quia quamvis auctoritates aliae et consimiles possent de subditis intelligi, tamen
principalius intelligendae sunt de praelatis. Praeter illas etiam sunt multae aliae ex quibus evidenter ostenditur,
quod praelati qui negligunt sequaces Papae haeretici castigare damnabiliter peccant, et sunt merito inter fautores
haereticae pravitatis computandi.
420

