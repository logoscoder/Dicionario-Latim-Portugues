regem non haberent. Ergo unum principem secularem cunctis mortalibus dominari non est
expediens iudicandum.
Amplius, idem iuris est in magnis et in parvis, in toto et in parte, sicut per plures sacros
canones superius est ostensum. Sed quemcunque regem seu principem secularem parti
mortalium, etiam illi qui iustissimis utitur legibus, praesidere non est expediens. Illud enim
quod displicet Deo non est expediens; sed populum Israeliticum, qui erat pars mortalium et
iustissimis utebatur legibus (quia divinis), esse subiectum regi seu principi seculari displicebat
Deo, ita ut diceret Samueli, ut habetur 1 Reg. 8, quando populus praedictus regem petebat:
"Audi vocem populi in omnibus quae loquuntur tibi. Non enim te abiecerunt, sed me, ne
regnem super eos". Ergo multo magis unum principem secularem regnare super universum
orbem (etiam si conversus esset totus ad fidem) non est expediens.
Adhuc, illud regimen est magis expediens universitati mortalium in statu culpae quod magis
assimilatur regimini quod fuisset si homines in statu innocentiae permansissent, quia illud
quod magis assimilatur meliori est magis expediens. Sed si homines in statu innocentiae
permansissent, unus non fuisset imperator omnium aliorum. Ergo nec in statu culpae est
expediens ut unus omnibus aliis dominetur.
Rursus, quod iuri gentium obviat et repugnat non est expediens reputandum, cum ius gentium
sit ius naturale. Quia, ut habetur dist. 1, Ius gentium, ius gentium est idem apud omnes gentes;
quale est solummodo ius naturale, cui nulla valet consuetudo aut multitudo vel ius positivum
quomodolibet derogare, Extra, De consuetu., Cum tanto. Sed universitatem mortalium uni
principi seu imperatori subesse iuri gentium obviat et repugnat: Tum quia bella et captivitates
sunt de iure gentium, dist. 1, Ius gentium, quae cessarent si unus imperator potenter
universitati mortalium imperaret. Tum quia de iure gentium connubia inter alienigenas
prohibentur, eadem distinctione et capitulo, quod non potest intelligi de quibuscunque
alienigenis, quia tunc essent connubia inter quoscunque diversarum provinciarum prohibita;
ergo intelligitur de alienigenis qui nullam communionem debent habere adinvicem, quales
non sunt quicunque qui sunt uni imperatori vel domino subiecti -- omnes enim qui uni domino
sunt subiecti possunt et in multis casibus debent communionem habere adinvicem, se mutuo
adiuvando et invicem defendendo. Ergo non est expediens neque aequum universitatem
mortalium uni imperatori seu principi obedire.
Item illi non debent uni imperatori seu principi obedire qui nec idem iugum ducere debent,
nec inter se communionem seu societatem pacificam habere tenentur, nec licite ad eundem
iudicem pro iudicio suscipiendo recurrunt. Mortalium autem quidam sunt fideles et quidam
infideles; sed fideles cum infidelibus non debent idem iugum ducere, Apostolo prohibente,
qui 2 ad Corinth., 6, ait, "Nolite iugum ducere cum infidelibus". Nec debent cum eis
communionem seu societatem habere pacificam, ipso rege regum et domino dominantium
attestante, qui dicit, Matthaei 10, "Nolite arbitrari quia venerim mittere pacem in terram; non
veni pacem mittere sed gladium. Veni enim separare hominem adversus patrem suum", etc.
Deuternomii etiam 7 praecipitur expresse fidelibus ut infideles percutiant usque ad
interemptionem, nec ineant cum eis foedus, nec misereantur earum. Quod etiam docet
Apostolus, 2 [ad] Corinth., 6, dicens: "Quae enim participatio iustitiae cum iniquitate? Aut
quae societas luci ad tenebras? Quae autem conventio Christi ad Belial? Aut quae pars fideli
cum infideli?" Quibus concorditer dicit Sapiens Ecclesiastic. 13, inquiens, "Quae
communicatio homini sancto ad canem?" Nec etiam debent fideles ad iudicem infidelem pro
iudicio suscipiendo recurrere, testante Apostolo, qui, ut habetur 1 ad Corinth., 6, fideles qui
coram infidelibus litigabant acriter reprehendit, dicens: "Ad verecundiam vestram dico: sic
544

