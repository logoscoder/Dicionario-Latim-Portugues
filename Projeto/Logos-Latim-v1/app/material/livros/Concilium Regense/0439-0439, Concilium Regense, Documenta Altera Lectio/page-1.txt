0439-0439- Concilium Regense - Documenta
Concilia Galliae 314-506 - Concilium Regense a. 439
Cum in uoluntate domini apud regensem ecclesiam conuenissemus et transgressionis apud ebrodunensem
ecclesiam habitae remedium quaereretur, qua sacris ecclesiae canonibus ac reuerendis patrum constitutionibus
omni parte neglectis, absque trium praesentia, absque comprouincialium litteris, sine metropolitani auctoritate,
irritam ordinationis speciem a duobus temere conuenientibus praesumptam esse clarebat: non minus doloris de
praesumentium lapsu quam de ecclesiae ipsius conuulsione in pectoribus omnium diutina collatione uersatum
est.
Primum itaque, quia non ulciscendi sed remediandi studium nutu domini uniuersorum pectora prorsus
sacerdotali consilio insederat, canonum in sermonibus singulis proprietate perspecta, patuit quod, sicut reprobe
praesumpta essent in irritum deuocanda, ita eos qui reproba praesumpsissent, quamuis confundere censura
cogeret, caritati liceret absoluere; praesertim cum hi tam peruersa incidissent, a primo lapsus ipsius die, adhibitis
passim precibus culpam paenitentes, aut ignorantiae aut circumscriptioni imputassent; quia etsi inueniabile
crederetur sacerdotem sacerdotalia statuta nescisse, leuius tamen erat quam si ore impudenti fateretur se nota
calcasse.
Itaque eos qui tam incondita ac tam instabilia usurpauerant placuit misericordiae et caritatis occursu ita in
communionem dilectionem que recipi, ut scirent secundum recentem et saluberrimam taurinatis synodi
definitionem ad perpetuam uitae istius suffusionem nullis se de cetero ordinationibus, nullis ordinariis
interfuturos esse conciliis, quia nihil salubre ab illis statuendum expectaretur qui tantae corruptionis tam
detestanda exempla praebuerunt.
Ebrodunensi ecclesiae ante omnia mature uisum est consulendum quia, quatuor de biennio mensibus sacerdote
legitimo destituta, hoc grauius aegrotauerat, quod clerus innocens ac disciplinae, ut probatum est, memor,
quorumdam laicorum insolentia ac uaria perturbatione uexatus, etiam in sacerdotibus ac ministris minas ac iurgia
et uim acerbissimam periculose perniciosa nuper caede pertulerat, nec poterat differri bonorum ac disciplinae
memorum expectatio, ne uiderentur contumacium et inquietorum uota palpari, quorum conspirationes
machinationes que et in praeteritum, quantum deprehendi possint, animaduersione ecclesiastica puniendae, et in
futurum anticipandae erant.
Itaque ordinationem quam canones irritam definiunt, nos quoque euacuandam esse censuimus, in qua
praetermissa trium praesentia nec expetitis comprouincialium litteris, metropolitani quoque uoluntate neglecta,
prorsus nihil quod episcopum faceret ostensum est.
Itaque placuit in uoluntate domini, remoto eo qui perperam assumptus erat episcopus, fieri omnino fratrum
constitutionem ecclesiastica traditione seruata.
Verum quia haec sancta synodus non disciplinae tantum curam sed et misericordiae gessit, cum que occurreret
quod se armentarius diebus proximis eidem ecclesiae multa assentatorum insolentia retulisset, occurrebat tamen
quod ante admonitionem discessisset, quod a nonnullis sacerdotum in hoc ipsum confirmatus se etiam priuatae
domui reddidisset, quod epistolas ad clerum ipsum emiserat, quibus episcopatum quem se non indeptum
agnoscebat, appetere renuntiauerat, eradi nomen suum petens, et hoc ipsum quod instabiliter in se praesumptum
erat, iam tunc inordinatum et irritum futurum protestatum esse confirmans; in illam potius partem declinata
sententia est ut iuueni educato in timore domini plus suffragaretur quod in actu uitiosissimo interdum sana
sensisset, quam quod iuuenilibus titillationibus aliqua in parte cessisset.
Itaque praetermissis his quae regressu ipsius eum absque ullius excusationis effugio culpa societatis resperserant,
uelut innocentem eumdem praeterire sacerdotes domini qui huic concilio aderant damnatione uacuum maluerunt.
Quod ergo in quibusdam schismaticis [magis quam haereticis] recipiendis nichenum concilium statuit, a singulis
per territoria sua hoc etiam praesens conuentus in hoc statuit ab omnibus debere seruari, idest ut cuicumque de
1

