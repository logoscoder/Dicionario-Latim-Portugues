De secunda ejectione ementium et vendentium de templo.
Et intravit Jesus in templum (Luc. XIX). Deinde ostendit ruinam urbis, pro qua fleverat, maxime ex sacerdotum culpa
processuram. Sacerdotes enim, avaritiae suae consulentes, in porticibus templi hostias vendebant cujusque generis, ne
venientes de longinquo, nil offerrent, si hostias praesto non invenirent. Et ne etiam pauperes, qui nihil secum attulerant,
excusationem praetenderent pecuniae non habitae, posuerunt ibidem nummularios, qui mutuam sub cautione darent
pecuniam. Sed quia lex non patiebatur, ut a fratribus suis usuras acciperent, excogitaverunt, ut collibistas facerent.
Collibia enim apud eos dicuntur vilia munuscula, ut ciceris, et uvae passae et pomorum diversi generis, quasi quod in
nummo non licebat in talibus liceret. Quod prohibuit Ezechiel (cap. XXII) dicens: Usuram, et omnem
superabundantiam non accipietis. Sic et hodie quidam sub nomine charitatis usuram palliant. Et facto flagello de
funiculis, ejiciebat vendentes et ementes cum hostiis suis de templo et mensas trapezitarum evertit, et dixit ne domum
Patris sui, quae erat domus orationis (Isa. LVI), facerent speluncam latronum. Nec sinebat vas aliquod nisi Deo dicatum
transferri per templum. Et tradunt quidam, quia quidam fulgur radiosus egrediebatur ex oculis ipsius, quo territi
sacerdotes et levitae non poterant ei resistere. Secundum hoc recte faciunt qui cereas faculas in ecclesiis vendi non
permittunt, nisi forte quia maxime pro mysterio fecit hoc Dominus. Et accesserunt ad eum caeci, et claudi in templo, et
sanavit eos.
De excitatione templi in triduo.
Et admirantes principes sacerdotum et Scribae, dixerunt ei: Quod signum ostendis nobis, quia haec facis? (Joan. II.)
Quasi dicant: Significasne aliquid hoc opere inusitato? Vel potius: Non credimus tibi hoc licere, ergo ostende nobis
signum, quo credamus tibi hoc licere. Et respondit: Solvite templum hoc, et in tribus diebus excitabo illud. Illi autem
dixerunt: Quadraginta sex annis aedificatum est templum hoc, et in tribus diebus excitabis illud? Ille autem dicebat de
templo corporis sui. Salomonicum templum septem annis completum est. Secundum autem templum sub Cyro triginta
annis aedificatum est, sed non super terram, nisi quantum sacerdotes poterant, usque ad medietatem dorsi superinniti.
Finitimae enim gentes aedificationem impediebant. Post intermissum est opus ad imperium Cambyses septem annis, et
post uno anno sub duobus Magis, iterum uno anno sub Dario filio Hystaspis, secundo autem anno regni ejus recepta
licentia ab eo, in sex annis consummatum est opus. Quod legitur, hunc numerum dierum formationi Dominici corporis
congruisse, quantum ad distinctionem membrorum, non ad formationem dictum est. Ab hora enim conceptionis simul
formata fuerunt omnia membra, non per intervalla sicut hominis puri, sed forte etiam si viderentur, non ita possent
distingui, usque ad tantum tempus. Hoc autem non dixit Jesus imperando, vel consulendo, vel hortando, sed
praedicendo et est Solvite, id est solvetis.
De duobus minutis viduae.
Et respiciebat divites, qui mittebant munera sua in gazophylacium (Marc. XII; Luc. XXI). Phylaxe Graece, Latine
servare dicitur, gaza lingua Persica opes. Erat autem arca, desuper foramen habens, posita ad dexteram ingredientium
circa altare, in qua mittebatur pecunia offerentium ad sartatecta templi restauranda, et servabatur. Tamen erat ibi
quaedam specialis arca, in qua soli sacerdotes mittebant donaria sua, quae vocabatur corbanam. Et erat ibi tertia, in qua
rex, vel principes tributum mittebant, quae dicebatur musac. Tamen quidam aliter distinguunt, quia quandoque legitur
musac Sabbati. Et dicunt in illa arca tantum reponi oblationes solemnium dierum, et quia corbam votum sonat, dicunt
in corbanam reponi votiva. In gazophylacio aliorum dierum munera, et spontanea. Tamen quaelibet earum generali
nomine gazophylacium dicebatur, et etiam locus, in quo erant positae. Unde habetur: Haec locutus est Jesus in
gazophylacio (Joan. VIII). In Ezechiele (cap. XLIV) quoque thalami sacerdotum dicuntur gazophylacia. Vidit autem, et
quamdam viduam pauperculam, mittentem aera minuta duo, quod est quadrans, id est duos aereos nummulos, valentes
quartam partem sicli, scilicet obolos quinque, et dixit eam misisse plus quam omnes, quia totum victum miserat, alii
vero ex superabundanti sibi.
De Pharisaeo et publicano.
Dixit autem ad quosdam, qui in se confidebant, tanquam justi, pro operibus suis exterioribus, et aspernabantur caeteros,
parabolam de Pharisaeo, et publicano. Et intulit, quia omnis, qui se exaltat, humiliabitur, et qui se humiliat, exaltabitur
(Luc. XVIII).
Quod Dominus pernoctavit in Bethania.
Et cum vespera jam esset hora, rediit in Bethaniam, et ibi mansit. Erat enim diebus docens in templo, noctibus exiens
morabatur in Bethania . Et omnis populus manicabat, id est mane properabat ad eum in templo audire eum (Luc. XXI).
Et multi sequebantur eum, et curabat eos. Unde et Joannes (cap. II) ait: Cum esset Jerosolymis in Pascha in die festo ,
multi crediderunt in nomine ejus, videntes signa, quae faciebat. Similem curationem refert Matthaeus canone, et
Marcus in illius concanonico.
De voce Patris ad Jesum, quam quidam putaverunt tonitruum.

