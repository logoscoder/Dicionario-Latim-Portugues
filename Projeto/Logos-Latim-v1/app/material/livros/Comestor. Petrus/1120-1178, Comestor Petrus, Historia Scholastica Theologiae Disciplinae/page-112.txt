adjutorii. Nec apposuerunt ultra Philisthiim, ut intrarent terminos Israel, dum viveret Samuel. Judicabat itaque Samuel
populum in Bethel, et Galgala et Masphath circumiens per singulos annos, et revertebatur in Ramatha, et aedificavit ibi
altare, sed et ibi judicabat Israel. Tres illae civitates famosae erant; Bethel, propter somnium Jacob; et Galgala propter
circumcisionem secundam; et Masphath propter frequentiam Josue, et ascendebat ad eas Samuel vicissim in tribus
solemnitatibus hebdomadariis, et judicavit ibi populum. Aliis diebus ascendebat ad eum populus in Ramatha ad
judicandum.
De malis filiis Samuelis, et quod Israel petiit regem.
Cum autem senuisset Samuel, posuit filios suos Joel et Abiam, alterum in Bethel, alterum in Bersabee, ut ubi sedentes
judicarent populum (I Reg. IX). Qui declinaverunt post avaritiam, et perverterunt judicium. Quod non ferens populus
dixit ad Samuelem: Da nobis regem, ut judicet nos sicut caeterae gentes habent. Quod graviter tulit Samuel propter
insitam sibi justitiam, et circa odium regis. Cumque consuluisset Dominum, ait ei Dominus: Audi vocem populi. Nec te
tantum abjecerunt, sed me, ne regnem super eos. Verumtamen praedic eis jus regis super eos. Et ait Samuel ad
populum: Hoc erit jus regis: Filios vestros faciet sibi servos suos, equites et praecursores, agricolas, et fabros armorum;
filias vestras faciet unguentarias et coquestrias et panificas. Servos vestros, et ancillas, et jumenta ponet in opere suo,
optimaque vestra dabit servis suis, et vos eritis ei servi. Et ait populus: Non audiemus te, sed erit rex nobis, et pugnabit
ante nos, et ait Samuel: Ite ad propria opportune vos evocabo, cum cognovero a Domino, quod daturus sit vobis regem.
De unctione Saulis et electione.
Et erat vir de Benjamin, nomine Cis, de stirpe Jemini, cujus erat filius Saul, non erat vir melior illo in Israel. Cumque
periissent asinae Cis, dixit ad filium. Tolle unum de pueris, et quaere asinas (I Reg. IX). Cumque pertransissent per
montem Ephraim, et terram Salim, et terram Benjamin, et non invenissent, venerunt in terram Suph, qui fuit proavus
Samuelis, et ait Saul ad puerum: Revertamur, ne pater meus sollicitus sit pro nobis. Cui puer: Est vir Dei in civitate hac,
qui absque ambiguitate loquitur. Eamus ad eum, si forte indicet nobis de via nostra. Et ait Saul: Quid feremus ad eum?
Panis defecit in cistartiis nostris, et sportulam non habemus, id est argentum in sportula. Errabat, ut ait Josephus, putans
prophetam accepturum munera, cum nec Saul legitur obtulisse, nec ille accepisse. Cui puer: Habeo in manu mea
quartam partem stateris argenti. Et ascenderunt in Ramatha, in qua erat vir Dei, et dixerunt puellis egredientibus ad
aquam: Nunquid est hic videns? Quae responderunt: Est hic hodie sacrificaturus in excelso . Cumque ambularent in
urbis medio, apparuit ei Samuel, cui pridie dixerat Dominus: Cras, hac hora, mittam ad te virum de Benjamin, quem
inunges super populum meum. Cumque Samuel aspexisset Saul, dixit ei Dominus: Ecce vir, quem dixeram tibi. Et ait
ad Saul: Ego sum videns, ascende, ut comedas mecum; cras dimittam te, et quae sunt in corde tuo indicabo tibi, et de
asinis non sis sollicitus, quia inventae sunt. Posset videri Saul habuisse sollicitudinem in corde pro asinabus, nisi hic
determinasset propheta. Unde aiunt Hebraei Saulem vidisse per somnium se collocatum in vertice palmae, quod est
signum regnaturi, et inde sollicitus erat, et ob hoc dixit ei Samuel: Cujus erunt optima quaeque in Israel? Nonne tibi?
Ascenderunt in excelsum; ante templum enim licebat sacrificare in excelso . Cumque recumberent in triclinio, dedit ei
Samuel locum in capite triginta virorum qui fuerant invitati, et posuit ante eum armum, quasi partem regalem, quem de
industria servaverat ei. Cumque mane surrexissent, et egressi essent civitatem, dixit Samuel: Antecedat nos puer, et, tu,
subsiste, ut indicem tibi verbum Domini. Tulit autem Samuel lenticulam olei; quod est vas fictile, quadrangulum
habens foramen in latere et effundit super caput ejus, et osculatus est eum, et ait: Unxit te in principem Deus super
haereditatem suam, et hoc tibi signum: Cumque recesseris a me, invenies duos viros, juxta sepulcrum Rachel, qui
dicent tibi quod inventae sunt asinae. Cumque veneris ad quercum Thabor, et est Thabor nomen hominis, non montis,
invenient te tres viri, unus portans tres hoedos, alius tres tortas panis, et alius lagenam vini, et accipies de manu eorum
duos panes. Post hoc venies ad locum qui dicitur statio Philisthinorum, eo quod quondam ibi Philisthaei castrametati
sunt, et habebis obvium cuneum prophetarum descendentium de colle Domini, psallentium in instrumentis, et
prophetantium; et insiliet in te spiritus Domini, et prophetabis cum eis (I Reg. X). Et nota quod Samuel primo instituit
conventus religiosorum jugiter psallentium Domino, et dicebantur conventus eorum cuneus, quasi couneus. Et,
dicebantur prophetare, id est jugiter Deum laudare, et forte aliqui quandoque prophetabant ex eis. Et addidit Samuel:
Cum videris haec signa, scias quod Dominus tecum est, et descendas ante me in Galgala, quia ibi conveniemus, cum
opus fuerit. Ego quippe descendam ad te, ut offeras oblationem septem diebus. In consecratione enim sacerdotis et regis
tot diebus fiebat oblatio, secundum quosdam. Et addidit: Exspecta hic, donec veniam ad te, et ostendam tibi quae
facias. Tamen quidam, septem dies referunt ad exspectationem, ut sit sensus. Septem diebus exspectabis donec veniam:
quod postea explicabitur. Cumque venisset Saul ad cuneum prophetarum, prophetavit cum eis Saul. Aiunt Hebraei eum
prophetasse de Gog et Magog, et de praemiis justorum et poenis malorum. Et admirantes, qui noverant eum, dixerunt:
Nunquid est Saul inter prophetas, et Cis pater ejus? Quasi dicat: cum non sit de genere prophetarum. Alia littera habet:
Et quis pater ejus? sub eodem sensu; vel ita: Et quis pater eorum? Quasi dicat: solus Deus est pater prophetarum, et
Spiritus ubi vult, spirat (Joan. III), non tantum in filios prophetarum. Exinde versum est in proverbium: Num et Saul
inter prophetas? Quod forte de solo Saule dicebatur, vel de quocunque repente sublimato. Et intravit ad Ner patruum
suum. Qui cum quaesisset ab eo de verbis Samuelis, de verbo regni tacuit, caetera indicavit. Vocavit autem Samuel
populum in Maspha, et ait ad illos: State coram Domino, et faciemus fortes per tribus, et familias, et capita, et invenit
sors tribus Benjamin, et descendit usque ad Saul filium Cis. Et creditur Samuel temperasse sortes juxta cor suum.

