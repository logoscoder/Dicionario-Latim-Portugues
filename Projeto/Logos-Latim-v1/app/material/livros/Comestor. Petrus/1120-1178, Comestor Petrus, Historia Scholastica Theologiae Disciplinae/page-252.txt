enim, et Filius, et Spiritus sanctus sunt idem advocatus, vel consolator. Quod dixit Paracletum mitti in nomine suo, hoc
est ad notitiam ejus et glorificationem. Vel quia habet idem nomen quod Filius, id est Deus. Nec hoc quod ait:
Sermonem, quem vos audistis, non est meus, obloquitur ei, quod dixerat, diligentem se, sermones suos servare.
Singulariter enim dixit sermonem Patris esse, nec esse suum, id est a se Et dixit eis: Quando misi vos sine sacculo, et
pera, et calceamentis, nunquid aliquid defuit vobis? At illi dixerunt, Nihil. Et dixit eis: Qui nunc habet sacculum tollat
similiter et peram, et qui non habet gladium, emat (Luc. XXII). Instruit eos Dominus in discretione virtutum. Sunt enim
quaedam semper tenenda, ut misericordia, humilitas, fides, spes et charitas, quaedam pro tempore et loco mutanda, ut
fames, sitis, vigiliae, orationes, labor operandi et docendi. Tempore ergo persecutionis docet necessaria tollere, donec
tempus evangelizandi rediret, sopita persecutione. Cumque dixissent: Domine, ecce duo gladii hic, respondit: Satis est
(ibid.). Unus, qui amputaret auriculam, in cujus sanatione virtus Domini monstraretur, alter, qui non evaginatus
ostenderet apostolos non permissos facere quidquid possent in Domini defensione. Praedixit quoque eis Jesus: Ecce
veniet hora, etiam venit, ut dispergamini unusquisque in propria, et me solum relinquetis (Joan. XVI). Postea elevatis
oculis in coelum, oravit, dicens: Pater, venit hora, etc. (Joan. XVII.) Et oravit primo pro se, post pro discipulis, tertio
pro his qui credituri erant per verbum eorum.
De trina oratione Domini in villa Gethsemani.
Tunc venit cum illis in villam, quae dicitur Gethsemani, quae est ad radicem montis Olveti trans torrentem Cedron
(Matth. XXVI; Marc. XIV; Luc. XXII; Joan. XVIII). Cedron genitivus est Graecus pluralis, qui Latine dicitur
Cedrorum. Et introivit Jesus in hortum cum discipulis suis. Sciebat autem et Judas locum illum, quia consueverat Jesus
illuc venire cum discipulis suis. Et cum intrasset, dixit eis: Sedete hic donec vadam illuc, et orem, et etiam vos orate ne
intretis in tentationem, ne scilicet succumbatis tentationi. Et assumpto Petro, et filiis Zebedaei coepit contristari, et ait:
Tristis est anima mea, usque ad mortem. Usualiter dictum est, id est multum tristis est anima mea, vel tristis est usque
ad timorem mortis et pro timore mortis. Testabatur autem pro ruina apostolorum, vel potest esse usque exclusivum.
Tristabatur enim, donec se et suos morte sua liberaret. Vel inclusivum, scilicet, donec post mortem suam redirent
apostoli ad fidem ejus. Et progressus ab eis quantum jactus est lapidis, procidit in faciem suam, et orabat: Abba Pater, si
possibile est, transfer hunc calicem a me. Idem est Abba, quod Pater. Et est Abba Hebraeum et Syrum, Pater Graecum
et Latinum. In quo innuit Deum Patrem esse omnium gentium. Ut verus homo horrebat mortem, et vellet non mori, si
fieri posset de justitia. Habebat enim justitia Patris, ut Christus pateretur, et a constitutione mundi hoc sacramentum ab
eo erat praeostensum. Haec voluntas non moriendi gloriosos martyres fecit. Non enim vult sensus carnis, nisi quod
delectat. Si autem delectaret eos mori, non inde viderentur mereri, sed quia hanc moriendi voluntatem subjiciunt Deo,
merentur. Unde et Christus subdidit: Verumtamen non quod ego volo, sed quod tu. Quidam tamen adhaerentes
particulae demonstrativae, scilicet hunc, dicunt orasse misericorditer pro Judaeis, ut si fieri posset, quod intrarent
gentes, sine caecitate Judaeorum, non biberet hunc calicem, mortem scilicet a Judaeis, quae sibi imminebat. Et cum
venisset ad discipulos, invenit eos dormientes. Et ait Petro: Sic non potuisti, etc. Vel ait Petro sic ironice, quasi dicat:
Sic erat faciendum? In communi autem dixit illis tribus: Quid dormitis? Spiritus quidem promptus est, subaudi, vester,
quasi promptulum habuistis spiritum, in promittendo mori etiam pro me, sed nunc patet carnis infirmitas. Secundo abiit,
et oravit eumdem sermonem. Et apparuit illi angelus confortans eum. Et factus in agonia prolixius orabat, id est in
certamine contra mortem. Jam quasi vincebat mortem in animo, dum etiam mori volebat, quam post vicit actu ipso,
scilicet resurgendo. Et factus est sudor ejus, sicut guttae sanguinis decurrentis in terram. Et rediens ad discipulos invenit
eos dormientes. Tertio abiit, et oravit eumdem sermonem. Tunc venit ad discipulos, et ait illis: Dormite jam, et
requiescite. Et cum paululum dormissent, ait: Surgite. Sufficit, eamus. Ecce prope est, qui me tradet.
De ligatione Domini, et sanatione auriculae servi.
Adhuc eo loquente, venit Judas cum cohorte militum, accepta a praeside, et turba ministrorum, accepta a principibus
sacerdotum, et armis (Matth. XXVI; Marc. XIV; Luc. XXII; Joan. XVIII). Et dederat illis signum, quia osculo indicaret
eis Jesum, et ipsi ducerent eum caute. Putabat enim quod magicis artibus posset se transformare, et elabi. Et suscepto
osculo, vocavit eum Jesus amicum, vel ironice, vel secundum statum praeteritum . Et primo interrogaverat eos: Quem
quaeritis? At illi dixerunt: Jesum. Et cum dixisset Jesus quaerentibus se: Ego sum, abierunt retro, et ceciderunt. Postea
tenuerunt Jesum, et ligaverunt eum. Simon autem Petrus amputavit auriculam servo. cui nomen erat Malchus. Jesus
autem sanavit eum , et ait Petro: Omnis, qui gladium accipit, gladio peribit, illo scilicet, qui vertebatur ante paradisum,
vel pro gladio accepto peribit. Nec accipit gladium pro eo, qui datur a Deo, vel a lege, vel a judice.
De fuga adolescentis.
Adduxerunt autem Jesum ad Annam primum , non quia collega Caiphae ; sed quia socer ejus. Turpe esset, si domum
Annae antepositam, praeterissent. Adolescens autem sequebatur eum amictus sindone super nudo, subaudi, corpore.
Aliter enim non habebat indumentum, quam sindonem, qui relicta sindone, aufugit ab eis. Tradunt quidam hunc fuisse
Joannem, quem tunc fuisse adolescentem, longa ejus vita indicium est. Hieronymus tamen super locum illum Psalmi
(Psal. XXXII): Vim faciebant, qui quaerebant animam meam, ait: Judaei vim faciebant, vel Petro cum dicerent: Et tu ex
illis es. Vel Jacobo, qui cum traheretur, relicta sindone, nudatus aufugit ab eis. Videtur tamen potius opinando, quam
affirmando dixisse.

