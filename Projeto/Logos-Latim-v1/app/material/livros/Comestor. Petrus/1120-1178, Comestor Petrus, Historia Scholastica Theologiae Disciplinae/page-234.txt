Quod cibus non transit in virtutem naturae.
Cumque intrasset Jesus domum, ait Petrus: Edissere nobis parabolam istam. Et respondit: Non intelligitis quod omne
quod in os intrat, vadit in ventrem, et in secessum emittitur? (Matth. XV.) Nihil enim de cibis transit in virtutem
naturae, quae refulget, sed cibis adjuta, in se tantum crescit et manet . Et subjunxit: De corde autem exeunt furta, etc.
Plato principale animae putavit esse in cerebro, id est rationem, iram in felle, desideria in jecore, sed juxta Christum
principale animae est in corde. Marcus pro coinquinat, ponit communicat (Marc. VI), juxta Hebraeum idioma, qui
commune immundum dicebant, quia cibos communes vocabant prohibitos in lege, quos immundos judicabant, quia
aliae gentes communiter illis vescebantur.
De muliere Chananaea.
Surgens inde Jesus abiit in fines Tyri et Sidonis (Matth. XV). Et rogabat eum mulier gentilis Chananaea, Syrophoenissa
genere, pro filia sua, quae male a daemonio vexabatur. Chananaei quondam Judaei incoluerant, sed post dispersi sunt.
Ex hac dispersione erat mulier ista ex Syris et Phoenicibus orta. Quidam tamen dicunt Tyrophoenissa, quia sic
Phoenissa erat quod Tyria, sicut et Dido fuit, hoc nomine indicantes regionem mulieris et patriam. Jesus autem non
respondit ei verbum, ne sibi contrarius videretur, qui dixerat: In viam gentium ne abieritis (Matth. X). Pro qua cum
intercederent discipuli respondit: Non sum missus nisi ad oves, quae perierunt domus Israel. At illa venit, et adoravit, et
ait: Domine, adjuva me. Cui Dominus: Non est bonum sumere panem filiorum, et dare canibus ad manducandum.
Hebraeorum more gentiles canes dixit, quia edebant sanguinem, ut canes. Et est sensus: Veni curare Israel
primogenitum, et nondum gentes. Cui illa: Etiam, Domine. Nam, et catelli edunt de micis, quae cadunt de mensa
dominorum suorum. Quasi dicat: Verum est quod dicis. Fac ergo mihi quod fit canibus, id est modicum panis tu
impartire mihi. Et Jesus commendans fidem mulieris ait: Fiat tibi sicut vis, et statim sanata est filia ejus.
De surdo et muto.
Et iterum exiit de finibus Tyri, et venit ad mare Galilaeae inter medios fines Decapoleos, id est pervenit ad illum locum
maris, cui e regione contra posita erat Decapolis, id est regio decem urbium circa Pellam et Gadaram contra Galilaeam
(Marc. VII). Et adducunt ei surdum et mutum. Et posuit digitos in auriculam ejus, et ait: Ephpheta, quod est, adaperire.
Et ad ejus imperium adapertae sunt aures ejus, et soluta est lingua illius.
De Probatica piscina.
Post hoc erat festus dies Judaeorum (Joan. V). Non determinatur quis, sed potest intelligi festum Novorum, id est
Pentecostes, quia praedictum est jam de Pascha, quo decollatus est Joannes. Sequitur vero de Scenopegia, post de
Encaeniis. Ascendit autem Jesus ad diem festum. Erat autem Jerosolymis probatica piscina, cognominata Hebraice
Bethsaida, quinque porticus habens, in quibus jacebat multitudo languentium, exspectantium aquae motum; angelus
enim descendebat in eam quandoque, et movebatur aqua, et qui primus post aquae motum descendebat in eam, sanus
fiebat a quacunque detineretur infirmitate. Probaton Graece, Latine ovis. Sic ergo dicta erat, quia in ea Nathinnaei
hostias lavabant . Solet autem collecta aqua pisces non habens, piscina dici, quasi per contrarium. De hac motione,
incertum est quando coeperit. Quod autem incertum esset, quando moveri debebat, inde perpenditur, quod languidi
semper erant ibi, qui ad certam horam convenirent tantum si sciretur. Traditur a quibusdam quod regina Saba vidit in
spiritu in domo saltus, quae Nethota dicebatur, lignum Dominicae crucis, et nuntiavit Salomoni cum jam recessisset ab
eo, quod in eo moreretur quidam, pro quo occiso perirent Judaei, et perderent locum et gentem (Joan. XI). Quod timens
Salomon, defodit illud in terra, ubi post facta est piscina. Appropinquante autem tempore passionis Christi,
superenatavit, quasi praenuntians Christum, et exinde coepit motio praedicta. Sed hoc non est authenticum. Cum autem
sanasset ibi Jesus hominem habentem triginta et octo annos in infirmitate sua, praecepit ei, ut tolleret grabatum suum,
et ibat ferens illud. Grabatum est lectus pauperum, ubi tantum capiti aliquid substratum est, dictum a graba Graeco,
quod est caput. Erat autem Sabbatum. Dicebant ergo Judaei: Non licet tibi, tollere grabatum tuum. Qui respondit: Qui
me sanavit, dixit ut irem et tollerem illud. Cumque quaesissent quis est ille? Respondit: Nescio. Post invenit eum Jesus
in templo, et dixit ei: Sanus factus es, jam noli peccare, ne deterius tibi contingat. Tunc homo nuntiavit Judaeis, quod
Jesus eum sanaverat.
De zelo Judaeorum quod Christus Filium Dei se dixit.
Cum ergo arguerent eum, quod in Sabbato operabat, ait illis: Pater meus, usque modo operatur, et ego operor (Joan. V);
quasi dicat: Non sex dies tantum operatus est Pater, ut putatis, sed semper operatur Deus, gubernando, renovando, ut
permaneant condita, cum quo ego operor: ergo bonum est quod ago. Constat ergo esse sacramentum, quod de requie
Sabbati legitur. Propterea ergo magis quaerebant interficere illum, quia Patrem suum dicebat Deum. Ait iterum Jesus:
Pater diligit Filium, Filius, quos vult, vivificat, nec Pater judicat quemquam, sed omne judicium dedit Filio, quia et
solus Filius venit in carnem, ut judicaret mundum, id est argueret, et post in judicio sola Filii persona apparebit
judicans, et si qua proferetur a judice sententia, proferet eam. Praedixitque eis quod alius, id est Antichristus veniret
non in nomine Patris, sed suo, et eum reciperent.

