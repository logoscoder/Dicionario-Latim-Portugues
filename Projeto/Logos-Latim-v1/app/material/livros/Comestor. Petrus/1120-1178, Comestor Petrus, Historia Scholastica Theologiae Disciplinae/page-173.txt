14

HISTORIA LIBRI EZECHIELIS

Praefatio.
Ezechiel propheta de terra Cysare filius Buzi de genere sacerdotum (Ezech. I). Hic in Babylonem ductus est cum
Joachin, et matre ejus, cum Daniele et tribus pueris. Hic habitabat juxta fluvium Chobar. Factum est autem in tricesimo
anno, non solum aetatis ipsius, sed a quadragesimo octavo anno Josiae, quando inventum est Deuteronomium in
templo, in quinto anno transmigrationis, in quarto mense, in quinta die mensis, exorsus est prophetare Ezechiel ad
concaptivos propter causas hujusmodi: Legerant in epistola Jeremiae per septuaginta annos duraturam captivitatem, et
flebant pro exsilii prolongatione. Praeterea murmurabant adversum Dominum, quod fraudulenter eos ejecisset. Dixerat
enim, per os Jeremiae, remanentes in Jerusalem perituros; eis vero qui se traderent servo suo Nabuchodonosor bona
pollicebatur. Nunc autem in contrarium res elapsa erat. Florebant enim qui remanserant, et ipsi jugo servitutis
premebantur. Erant quoque inter eos, qui dicerent quod, dum servierant militiae coeli, omnibus bonis abundabant; ex
quo vero cessaverant, perierant gladio, fame et peste (Jer. XLIV). Ad haec prophetaverat Ezechiel eversionem urbis, et
templi incendium imminere, et eos qui remanserant in urbe fame perituros, et extra urbem gladio. Eos autem qui vivi
traherentur gravem passuros servitutem; ipsos autem in pace, et quasi libera servitute mansuros (Ezech. XI). Ut autem
auctoritatem praeberet ei Deus, ostendit ei quasdam visiones, similitudinem scilicet hominis, leonis, et vituli et aquilae
(Ezech. I), non solum ad praefigurandum evangelistas, sed ut ostenderet Deum Israel Dominum esse totius creaturae,
per haec digniora omnem intelligens creaturam. Homo enim praeest caeteris animantibus, aquila rex est avium, leo
ferarum, bos jumentorum. Sub animalibus vero vidit rotam in medio rotae, ut ostenderet circumvolutionem omnium
elementorum in Domini esse potestate; et super haec vidit firmamentum coloris sapphirini, et super firmamentum erat
similitudo throni, et super thronum similitudo quasi aspectus hominis. Et ait Dominus ad eum: Fili hominis, mitto te ad
filios Israel, quia domus exasperans est, si forte audiant, et quiescant, et sciant, quia propheta fuit in medio eorum. Et
ecce manus missa ad eum, in qua erat liber scriptus intus, et foris, et scriptae erant in eo lamentationes, et carmen, et
vae (Ezech. II). Et ait Dominus: Comede volumen istud, quia dedi verba mea in ore tuo (Ezech. III). Et ivit propheta ad
transmigrationem, juxta fluvium Chobar, ad acervum novarum frugum, et sedens in medio eorum posuit coram eis
laterem, et descripsit in eo civitatem Jerusalem, et obsidionem adversus eam, et munitiones, et aggerem et castra et
arietes in gyro; et anteposuit sartaginem ferream oculis suis, ne videret eos, et ait: Sic obfirmavit Dominus faciem suam
ad Jerusalem, ne videat eam, et obsidebit eam. Signum est domui Israel (Ezech. IV). Et quia in Jerusalem erant multi de
decem tribubus, qui ad eos confugerant, etiam de eis locutus est Dominus ad eum: Fili hominis, sume tibi frumentum,
et hordeum, et fabam, et lentem, et milium, et viciam, et facies tibi panem de eis subcinericium in pondere viginti
staterum, et operies illum in oculis eorum, ad coquendum, stercore humano. Cumque haec abhorreret propheta,
concessit ei fimum boum, pro stercore humano. Et dices ad eos: Sic comedent filii Israel panem suum pollutum inter
gentes, ad quas ejiciam eos. Dixitque iterum Dominus ad eum: Sume tibi gladium radentem pilos, id est novaculam, et
duces illum per caput tuum, et barbam, et tertiam partem pilorum combures igni in medio eorum, et tertiam partem
concides gladio in circumitu, et tertiam partem disperges in ventum. Haec enim dicit Dominus ad Jerusalem: Tertia
pars tui fame morietur, et peste in medio tui, et tertia pars tui gladio cadet in circuitu tuo, tertiam vero partem in omnem
ventum dispergam (Ezech. V.).
De elevatione et visione Ezechielis.
Factum est autem in anno sexto, in sexto mense, in quinta die mensis, levavit spiritus prophetam inter coelum et terram,
et adduxit eum in Jerusalem in visione Dei (Ezech. VIII). Et vidit ab aquilone in introitu portae idolum Baal, et
ingressus vidit universa idola domus Israel depicta in circuitu per totum, et septuaginta viri de senioribus stabant, et
Jeconias sacerdos cum eis, et unusquisque habebat thuribulum in manu sua, et vapor nebulae de thure consurgebat. Et
ingressus per ostium portae ad aquilonem vidit mulieres plangentes Thammuz mortuum, id est Adonidem, et laudantes
redivivum, et vidit inter vestibulum et altare viginti quinque viros habentes dorsa ad templum, et adorantes ad ortum
solis . Et dixit Dominus ad eum: Vidisti, fili hominis, quae faciunt. Nunquid leve est hoc? Ecce faciam eis in furore, nec
parcet eis oculus meus. Et ecce sex viri veniebant, habentes vasa interitus in manibus suis, et erat vir in medio eorum
vestitus lineis, et atramentarium scriptoris ad renes ejus (Ezech. IX). Et dixit Dominus ad eum: Transi per mediam
civitatem, et signa Tau super frontes virorum gementium et dolentium de abominationibus quas ibi faciunt. Et dixit
Dominus sex viris: Transite per civitatem, sequentes eum, et percutite omnem super quem non videri is Tau. Nemini
parcet oculus vester, et a sanctuario meo incipite. Cumque pertransirent, clamavit propheta: Heu, heu, heu, Domine
Deus! Ergone disperdes omnes reliquias Israel? Et dixit Dominus ad eum qui indutus erat lineis: Imple manum tuam
prunis, et effundes super civitatem (Ezech. X), et hoc faciens combussit eam. Spiritus autem Domini levavit
Ezechielem, et reduxit eum in Chaldaeam (Ezech. XI). Et locutus est ad transmigrationem quaecunque ostenderat ei
Dominus.
De comminatione Jerusalem.
Post haec Ezechiel in conspectu eorum per diem coepit transportare vasa domus suae, quasi transmigrans ad alium
locum (Ezech. XII). Vespere autem perfodit parietem, et per ruinam parietis asportaverunt eum in humeris servi ejus,

