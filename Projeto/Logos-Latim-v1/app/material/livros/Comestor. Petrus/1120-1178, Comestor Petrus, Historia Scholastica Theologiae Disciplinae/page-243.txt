De maledictione ficus, et sessione super asellum.
Mane autem facto ascendebat Jesus Jerosolymam, et discipuli ejus cum eo (Matth. XXI; Marc. XI; Luc. XIX; Joan.
XII). Et cum venisset Bethphage, qui erat viculus sacerdotum, et in latere montis Oliveti, misit duos de discipulis in
castellum, quod contra eos erat, id est in Jerusalem, ut adducerent ei asinam et pullum ejus, qui erant alligati in bivio, et
si quis contradiceret, dicerent Dominum his opus habere. Asina haec dicitur fuisse communis pauperibus, qui propria
jumenta non habebant. Cumque quis in ea operatus fuerat pabulum dabat ei, et pullo qui pariter ad opera communia
nutriebatur. Nondum enim quisque ascenderat eam, et ob ejus ita commune obsequium, quidam eam dictam
subjugalem putant, quasi omnium dominio expositam. Sed Graecum nomen est subjugalis. Asina enim Latine, Graece
dicitur subjugalis. Et utrumque nomen ob eamdem causam institutum est. Hoc enim jumentum primum insedit homo, et
a sedendo asinum Latinus dixit, et Graecus subjugalem. Hi autem duo missi fuisse creduntur Petrus et Philippus, ad
significandum, quia ipsi primum adduxerunt gentes ad Jesum, Petrus Cornelium, et domum ejus, Philippus Samariam .
In hoc itinere dum ascenderet Jerusalem, putamus eum esuriisse, et accessisse ad ficum, et cum non invenisset in ea nisi
folia, et non fructum, ait: Nunquam amplius ex te exeat fructus; et statim aruit. Quod tantum in signum Synagogae,
maledictae et arefactae, perversae scilicet mendacitatis, fecit Jesus. Non enim quaerebat fructus ex ea cum nondum
tempus ficuum erat, quod licet apud Matthaeum legatur sequenti die factum; Marcus quoque dicat, alia die cum exiret a
Bethania, esuriit, putamus recapitulando dictum esse. Marcus enim narrat hoc factum esse ante ejectionem vendentium
de templo, quam constat die Dominico factam. Nec ob aliud tamen, hunc ordinem Marci sequimur, nisi quia post
Matthaeum scripsit. Sive autem Matthaeus secunda feria dicat factum, recapitulando, sive Marcus ante ejectionem
praeoccupando, quia de facto non est quaestio, de die arbitrio legentis relinquimus. Euntes autem discipuli fecerunt
sicut praeceperat eis Jesus. Et ponentes vestimenta sua super pullum, eum desuper sedere fecerunt. Marcus, Lucas et
Joannes non dicunt eum sedisse, nisi super pullum. Zacharias quoque propheta dixit: Sedens super pullum asinae
(Zach. IX). Matthaeus dicit eum sedisse super asinam et pullum. Quod licet brevis esset via, fieri tamen potuit, ut primo
insedisset pullo, et forte quia nondum domitus et lascivus erat, descendit, et insedit asinae, quod si super pullum
tantum, Matthaeus tamen super utrumque posuit, quia utrumque fieri potuit in mysterio. Quod autem hoc prophetatum
fuerat per Zachariam de Jesu, non cognoverunt discipuli, donec glorificatus fuit Jesus.
Quod gloriose susceptus Dominus flevit super civitatem.
Et cum appropinquasset Jesus ad descensum montis Oliveti, multi descendentium cum eo substernebant vestimenta sua
in via, alii caedebant ramos de arboribus, et sternebant in via (Matth. XXI; Marc. XI; Luc. XVI; Joan. XII). Turba
autem multa, quae convenerat ad diem festum, et pueri, et plebecula Hierosolymorum tollentes ramos olivarum,
processerunt ei obviam. Et qui praecedebant, et qui sequebantur clamabant: Osanna filio David. Et est Osanna verbum
Hebraeum, compositum ex corrupto et integro. Osi enim sonat salva, vel salvifica. Anna est interjectio obsecrantis,
sicut papae admirantis. Quae quia in Latino eloquio non habetur, pro ea posuit Hieronymus noster obsecro. Est ergo
Osanna, quasi osi anna, salva obsecro. Et est una dictio, ut diximus, vel duae per elipsim, id est per elisionem, vel per
subtractionem unius litterae, quae est i prolatae. Vel est una dictio, et construitur ita, dicentes: Filio David Osanna, id
est salva obsecro; vel sunt duae dictiones, et tunc legitur ita, dicentes: Osanna, o fili David. Et post, convertendo
sermonem inter se, dicebant: Benedictus qui venit rex in nomine Domini, subaudi sit vel est, et benedictum quod venit
regnum patris nostri David, quasi dicat: Hic est de quo dictum est: Dabit illi Dominus sedem David patris ejus (Luc. I).
Et iterum, convertentes verba ad ipsum, dicebant: Osanna in excelsis, quia licet forte petebant sublimitatem regni
terreni, tamen prophetice nescientes eum Regem coeli et angelorum praedicabant. Et quidam Pharisaeorum de turba
dicebant ei, ut increparet discipulos. Quibus respondit: Hi si tacuerint, lapides clamabunt (Luc. XIX), quia in passione
his tacentibus prae timore, petrae scissae clamaverunt eum Dominum mundi. Et, ut appropinquavit Jerusalem, flevit
super civitatem, dicens: Quia si cognovisses, et tu, subaudi fleres, quia circumdabunt te inimici tui vallo, et non
relinquent in te lapidem super lapidem, quasi dicat: Si cognosceres ruinam tuam futuram, et causam ejus, quae
abscondita sunt tibi in hac die, quae ad pacem tibi est, fleres. Quod autem illa Jerusalem prior funditus eversa sit
apparet, quia locus Calvariae, qui tunc erat extra eam et sepulcrum modo sunt in ea. Helius enim Adrianus eam penitus
eversam reparavit, mutavitque locum et nomen, vocans eam Heliam. Merito autem eam perituram dixit Dominus, quia,
cum milvus et hirundo cognoscant tempus suum (Jer. VIII), ipsa non cognovit tempus visitationis suae. Et cum intrasset
urbem, commota est universa civitas, dicens: Quis est hic? Turbae autem dicebant esse Jesum prophetam a Nazareth.
Memoriam hujus processionis Dominicae semel quotannis recolit Ecclesia. Egrediuntur enim fideles cum ramis quasi
obviam Domino extra muros civitatis, et vadunt usque ad crucem aliquam, in qua ramos, quos gestant, affligentes
deponunt, quasi diceret Ecclesia: Mihi autem absit gloriari, nisi in cruce Domini nostri Jesu Christi! (Gal. VI.) Ideo
autem orando eunt usque ad crucem, quia sic ostenditur eis non esse sperandum in quantalibet gloria mundi, quia
extrema gaudii luctus occupat (Prov. XIV). Pro eadem significatione in illa die, gaudio processionis subditur
evangelium Dominicae Passionis. Forte quia et Dominus exsultationi inseruit lamentum suum, et nos processioni
passionem, quia passio fuit causa eversionis, pro qua flevit. Ecclesiae quidem illae, quae eadem die Dominicalem
processionem isti praemittunt, rectius faciunt, quia non pro ista illa est dimittenda. Similiter illae quae pontifici suo,
extra urbem posito, in praedicto loco crucis ei occurrunt, et ipso populum praecedente, in civitatem regrediuntur,
ordinatius faciunt.

