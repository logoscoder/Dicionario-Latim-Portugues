multos habebat filios, infirmata est, Hebraeus habet pro plurimos, septem, et pro infirmata est, secta est, et tradit quod
singulis Annae filiis nascentibus, singuli Phenennae filii moriebantur; et quinque filiis Annae duos filios Samuelis
connumerat, ut sint septem. Rediit Elcana in domum suam, et Samuel ministrabat ante Heli, et dicit eum Josephus anno
duodecimo pleno prophetasse.
De filiis Heli.
Porro filii Heli nescientes Dominum, partem sacerdotalem de sacrificiis, antequam adolerent adipem, tollebant ab
offerentibus crudam, ut lautius sibi praepararent eam, et mittebat puer sacerdotis fuscinulam in ollam, et quidquid
levabat fuscinula, erat sacerdotis (I Reg. II); quod non erat portio, sed rapina. Samuel autem ministrabat accinctus
ephod lineo, non sacerdotali, sed prophetico; et tunicam parvam afferebat ei mater singulis annis, et visitavit Dominus
Annam, et habuit tres filios et duas filias. Heli autem erat senex valde; et audivit peccata filiorum, qui dormiebant cum
mulieribus excubantibus ad ostium tabernaculi, et eas quae venerant ad purificandum, polluebant. Quidam tamen
volunt quod non admiscebantur mulieribus, sed corrupti pecunia dabant mulieribus licentiam commiscendi viris suis
infra dies purificationum. Unde et pater dixit eis: Transgredi facitis populum Domini, et tepide arguebat eos. Venit
autem vir Dei ad Heli, et ait ad eum: Loquens locutus sum, ut domus patris tui ministraret mihi in sempiternum. Absit
hoc a me! Sed honorantes me glorificabo, et contemnentes abjiciam. Ecce praecidam brachium domus patris tui, id est
auferam sacerdotium de domo tua pro quo debebatur ei armus dexter, et videbis aemulum tuum in templo. Quod factum
est in diebus Salomonis cum Sadoc, qui fuit de Eleazar, factus est sacerdos, ejecto Abiathar, qui fuit de Ithamar (I
Paral. XXIV). Quidam tamen autumant translatum esse sacerdotium ad Samuelem, qui non fuit Aaronita. Sed nec
legitur Samuelem fuisse sacerdotem, nec Aaronitas amotos a sacerdotio, usque circa tempora Machabaeorum. Quod
autem addidit vir Dei, magna pars domus tuae morietur, forte impletum est in proximo, quando occubuerunt filii ejus in
bello, vel quando Saul sacerdotes Nobe interfecit, et in signum futurae veritatis praedixit ei una die filios ejus
morituros. Porro in diebus illis erat sermo Domini pretiosus (I Reg. III), id est rarus.
Quod tertio Dominus vocavit Samuelem.
Et factum est una die Heli jacebat in lecto suo, et oculi ejus caligaverant, nec poterat videre lucernam diei, antequam
exstingueretur (I Reg. III). Quod mirum videtur. Non est enim aliquis adeo caecutiens, quin clarius videat lucernam
ardentem quam exstinctam, praesertim cum caecutientes oculi clarius videant ad lucernam quam ad diem. Quidam sic
distinguunt: Nec poterat videre lucernam Dei, antequam exstingueretur, id est morereretur. Samuel autem dormiebat, et
superabundabat autem. Huic sensui videtur consentire Hebraeus, qui distinguit ibi, nec poterat videre; et subjungit,
lucerna Domini nondum exstinguebatur, et sic congrue sequitur; Samuel autem dormiebat in templo Domini, id est in
thalamo juxta tabernaculum, ubi solus cum Heli sacerdote dormiebat. Unde cum vocasset eum Dominus, cucurrit ad
Heli, dicens: Vocasti me. Falsum dixit, sed non est mentitus. Et ait Heli: Non vocavi te. Revertere, et dormi, et factum
est secundo similiter. Nondum enim Samuel sciebat Dominum, id est nondum habebat consuetudinem audiendi
Dominum. Cumque vocasset eum Dominus tertio, iterum abiit ad Heli. Intellexitque Heli quod vocasset eum Dominus,
et ait: Si deinceps vocaverit te, dices: Loquere, Domine, quia audit servus tuus. Cumque vocasset eum Dominus
dormientem, ait: Loquere, Domine, et indicavit ei eamdem comminationem in domum Heli, quam prius fecerat per
virum Dei. Non tamen putandum est irritam factam esse promissionem, quam fecerat Dominus Aaron de sacerdotio
sempiterno. Promissionibus enim hujusmodi semper addenda est conditio quandoque posita: Si custodierint filii tui
testamentum meum, etc. (Psal. CXXXI.) Videtur Josephus velle Dominum ideo tertio vocasse Samuelem, ut
praefiguraret tres ipsius dignitates futuras. Fuit enim propheta, quod ab hac vocatione dicit eum habuisse; fuit quoque
judex; obtulit etiam, quasi sacerdos, eo quod parvulus esset Ichabod nepos Heli. Mane adjuravit Heli Samuelem, ut
indicaret ei universum sermonem Domini, et indicavit ei omnia. Et ait Heli: Dominus est; quod bonum est in oculis suis
faciat. Crevit autem Samuel, et cognovit universus Israel, quod fidelis propheta Samuel esset Domino, et consuluit eum
omnis populus, juxta verbum Domini. Praeceperat enim Dominus, ut abjicerent divinos et ariolos, et hujusmodi, et
sciscitarentur a fratribus suis verbum Domini.
De morte Heli, et filiorum ejus, et captione arcae a Philisthiim.
Et factum est, convenerunt Philisthiim in pugnam in Aphech (I Reg. IV), qui dicitur locus Jezraphel, pertinens ad
Israel, quam vocat Josephus civitatem Ampheolbenitis. Israel quoque egressus est in praelium juxta Lapidem adjutorii,
quod per prolepsim dictum est, id est per anticipationem, postea patebit, et victus est Israel, et ceciderunt de eo quasi
quatuor millia virorum, et dixerunt seniores: Afferamus de Silo arcam Domini sedentis super cherubim. Quod ideo
dictum est sicut et in Psalmo: Qui sedes super cherubim (Psal. LXXIX), quia gloria Domini ibi quandoque apparebat.
Et tulerunt arcam, et iverunt cum ea duo filii Heli. Nam et Phinees jam fungebatur officio patris sui; et acceperant
mandatum ab Heli, ne forte redirent ad eum sine arca, et timuerunt Philisthiim, et acrius pugnaverunt. Fugitque Israel,
et caesa sunt ex eo triginta millia peditum, et arca Domini capta est, et duo filii Heli mortui sunt. Cucurrit autem puer
Benjamita ex acie, et indicavit in Silo quod factum fuerat. Heli autem sedebat contra viam quae ducebat ad castra,
spectans, id est auscultans. Jam enim caecus erat, ut tradunt Hebraei, id est caecutiens. Qui, audita strage populi, et
morte filiorum quievit. Cum autem audisset arcam captam cecidit retrorsum, et fractis cervicibus exspiravit. Nurus
autem ejus uxor Phinees praegnans erat, et prae dolore incurvavit se, et peperit filium septem mensium, ut dicit

