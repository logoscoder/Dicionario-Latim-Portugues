Non contra proximum tuum falsum testimonium dices. Hic prohibet omne mendacium. Licet quidam male senserint,
Deum tacite concessisse mendacium, quod prodest, si nulli obest.
Nonum praeceptum.
Non concupisces domum proximi tui. Secundum Augustinum, hic prohibet concupiscentiam rei alienae immobilis.
Decimum praeceptum.
Non desiderabis uxorem ejus, non servum, non ancillam, non bovem, non asinum, nec omnia, quae illius sunt. Hic
autem prohibet concupiscentiam rei mobilis. Secundum Origenem, unum est praeceptum.
De altari faciendo.
Videbat autem populus voces, et lampades, et vocem buccinae, et montem fumantem, et stantes procul dixerunt Moysi.
Non loquatur nobis Dominus ne forte moriamur. Stetit ergo de longe populus, et Moyses accessit ad caliginem. Cui
Dominus ait: Altare de terra facietis mihi (Exod. XX). Forte, ante constructionem altaris portatilis, voluit hoc fieri, vel
illud portatile erat de terra, sicut infra dicemus. Quod si altare lapideum feceris mihi, non aedificabis illud de sectis
lapidibus. Si levaveris cultrum tuum super eo, polluetur. Quasi dicat: Nolo quod cum instrumento effusionis sanguinum
aedifices mihi sanctum. Inde et nos unius lapidis altare construimus. Forte prohibuit, ne super altare hostiae
occiderentur. Et addidit: Non ascendes per gradus ad altare meum, ne reveletur turpitudo tua. Forte nondum antiqui
utebantur femoralibus.
De judiciis (Exod. XXI).
Deinceps addidit Dominus judicia quaedam, ad determinandas lites. Nos quidem non omnia sed congrua prosequimur,
sic: Si emeris servum Hebraeum, qui jam scilicet servus non sit, septem annis serviet tibi, nisi jubilaeus intervenerit:
septimo egredietur liber, et gratis, cum quali veste intraverit. Si habens uxorem cum uxore, et liberis exeat. Si dominus
dederit ei uxorem, mulier cum filiis, quos fecerit, erunt domini. Quod si elegerit servus manere in servitute, offeret eum
dominus diis, id est sacerdotibus praesentabit, et applicabitur ad ostium tabernaculi, et perforabit autem ejus subula, in
signum perpetuae servitutis; eritque servus in saeculum, id est dum vivet, vel usque ad jubilaeum. Idem enim
intelligendus est de ancilla.
De famula.
Si quis vendiderit filiam suam in famulam, non in ancillam scilicet, sed in concubinam, quam Graeci Moypheton, alii
Moypheten dicunt, septimo anno non egredietur sicut ancilla, scilicet sine pretio. Quia enim eam humiliavit, dotem,
vestes et nuptias, id est virum ei providebit, pro pretio pudicitiae; quod si ante septimum annum displicuerit ei,
vendendi eam alii potestatem non habebit, nec pudicitiae pretium negabit. Quod si interim agnominaverit eam sibi, id
est in uxorem duxerit, juxta legem uxorum faciet ei, nec sine libello repudii egredietur. Si vero non sibi, sed filio eam
emerit, in modum praedictum faciet ei pro filio, sicut pro se. Si tria ista non fecerit, id est si nec ipse eam humiliaverit,
sine agnominatione, nec eam agnominaverit, nec filio eam acceperit, more ancillarum gratis egredietur, et absque pretio
sibi dato.
De homicida.
Qui occiderit hominem volens moriatur, si vero nolens, confugiat ad unam de sex civitatibus refugii, et ibi salvabit
animam suam, ne occidatur a proximis occisi. Et erit ibi donec per judices civitatis ejus propinquis mortui reconcilietur,
vel usque ad mortem summi sacerdotis. Tunc enim redibit securus ad propria. Per industriam vero occidens, etiam ab
altari evellatur. Quod de Joab factum legitur (III Reg. II). Instar vero harum civitatum nos habemus loca Deo dicata,
majorem tamen immunitatem praestant, quam illae. Salvatur enim in eis etiam volens homicida, et quilibet fugitivus.
Tamen quidam exceptionem faciunt. Si enim pro homicidio in ecclesia facto, vel furto, vel hujusmodi confugiat ad
ecclesiam, inde dicunt eum debere extrahi, et puniri.
De talione.
Addidit etiam Dominus praecepta talionis jubens reddi animam pro anima, oculum pro oculo, dentem pro dente, vulnus
pro vulnere, livorem pro livore, adustionem pro adustione.
De bove cornupeta.
Si bos cornupeta servum occiderit, lapidibus obruatur, nec carnes ejus comedantur. Dominus autem bovis triginta siclos
argenti reddet domino servi. Aiunt Hebraei, ideo sic aestimatum pretium servi, quia triginta generationes egressae sunt
de Cham, quem Noe servituti addixit.
De decimis et primitiis.
Decimas, etprimitias ne tardaveris offerre (Exod. XXII). Tamen agnum vel haedum septem diebus dimittes cum matre
sua, die octavo, et deinceps poteris reddere.

