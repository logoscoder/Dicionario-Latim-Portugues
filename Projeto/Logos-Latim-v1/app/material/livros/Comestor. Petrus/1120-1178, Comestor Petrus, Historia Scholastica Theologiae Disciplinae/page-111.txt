Josephus, et vocavit eum Icabod, id est inglorium, dicens: Translata est gloria Domini de Israel. Porro Heli judicavit
Israel quadraginta annis. Cui concordat Josephus; LXX vero et Paralipomenon dicunt viginti. Potest dici quod, post
Samsonem, viginti anni fluxerunt sine judice, qui aggregati sunt annis, quibus judicavit Heli. Quidam tamen dicunt
viginti annos, quibus judicavit Samuel, aggregandos annis Heli magistri sui. Sed verius anni Samuelis, cum annis
Saulis ascribuntur. Sane potuit fieri ut Heli factus judex transtulerit sacerdotium de domo Eleazar. Eleazar quidem
succedit Phinees. Cui successit Abiezer, cui successit Buzi, cui successit Ozi, et translatum est sacerdotium.
Incidentia.
In diebus Heli fuit tertius rex Latinorum Silvius posthumius filius Aeneae, et Laviniae, a quo deinceps Latini reges
Silvii denominati sunt. Hunc Ascanius haeredem reliquit adhuc parvulo filio suo Julio, a quo Juliorum familia et
originem traxit et nomen. Hectoris filii Ilium receperunt, expulsis posteris Nestoris.
De remissione arcae.
Tulerunt autem Philisthaei arcam Domini in Azotum, et statuerunt eam juxta Dagon, quasi tropaeum (I Reg. V), et
surgentes diluculo invenerunt Dagon prostratum in terra ante arcam, et quasi adorantem, ut dicit Josephus, et
restituerunt eum in locum suum. Rursus mane sequente invenerunt eum prostratum, caput vero, et manus ejus abscisae
a trunco jacebant super limen. Ob hoc nullus ingrediens templum in Azoto calcat super limen, usque in hodiernum
diem, et aggravata est manus Domini super Azotos, et percussit eos in secretiori parte natium, et computrescebant
prominentes extales eorum. Quod Josephus dicit factum ex crudeli passione dysenteriae, ita ut putrefacta egererent
intestina, et mures ebullientes de agris corrodebant extales eorum, et, satrapis convocatis, dixerunt ad eos: Quid
faciemus de arca? Qui dixerunt. Circumducatur. Quocunque autem circumducebatur, percutiebat omnes in
posterioribus; et fecerunt sibi sedes pelliceas, et convenientes principes quinque urbium, tractabant quid facturi essent,
et erant qui dicerent causam passionum factam per arcam, alii per casum, alii per corruptionem aeris et fructuum terrae.
Dixerunt autem sacerdotes et divini: Cur aggravatis cor vestrum sicut Pharao et Aegyptus (I Reg. VI). Remittite arcam,
sed non vacuam. Reponite in capsella juxta arcam quinque annulos aureos et quinque mures aureos, pro numero
civitatum quae percussae sunt. Josephus tamen dicit, quinque simulacra hominum aurea: Et ponetis arcam super
plaustrum novum, et conjungetis duas vaccas fetas, quibus non est impositum jugum, et vitulos earum recludetis domi,
et si recto itinere ascendant contra Bethsames, ipsa fecit nobis hoc malum; alioquin casu factum est. Ibant ante vaccae
mugientes in directum, nec declinantes ad dexteram, nec ad sinistram per viam, quae ducit Bethsames. Et haec est una
sacerdotalium civitatum in tribu Benjamin. Est altera Bethsames in tribu Nephthalim. Porro Bethsamitae metebant
triticum, et venit plaustrum in agro Josue Bethsamitae, et stetit ibi. Et posuerunt arcam super lapidem grandem, quem
putant Hebraei fuisse aram, et aedificatam ab Abraham, et capsellam, quae erat juxta eam, et conciderunt Levitae ligna
plaustri, et vaccas posuerunt super ea in holocaustum Domino. Viri antem Bethsamitae obtulerunt holocausta, et
victimas in die illa. Asserunt quidam quinque tantum esse civitates Philisthiim, et ideo quinque tantum misisse annulos
aureos et quinque mures. Sed in sequentibus legitur Siceleg fuisse civitas Philisthinorum (I Reg. XXVII). Unde melius
videtur, quod dicit Isidorus quinque fuisse tantum metropoles; et quaeque obtulit annulum aureum et murem; aliae
solum mures obtulerunt, usque ad Abel magnum super quem posuerunt arcam Domini. Et videtur haec littera sonare,
quod Abel sit nomen lapidis super quem posita fuit arca. Alii asserunt civitatem, quae tunc Bethsames dicebatur, quae
postea dicta est Abel, quod interpretatur luctus, propter luctum Bethsamitarum qui secutus est. Et additum est,
magnum, ad differentiam alterius Abel, quae in sequentibus Abela dicitur, ubi sapiens mulier exclamavit ad Joab (II
Reg. XX). Qui interrogant, interrogent in Abela . Et tunc legitur super quem posuerunt arcam, id est juxta quem. Et
percussi sunt de Bethsamitis septuaginta viri, et quinquaginta millia plebis, eo quod vidissent arcam nudam. Creduntur
autem illi septuaginta deposuisse arcam, cum non essent sacerdotes. Si quaeritur cur ergo mortui non sunt Philisthaei
quotquot viderunt arcam, potest dici quod non peccaverunt videndo, quibus non erat prohibitum videre. Timentes
autem Bethsamitae miserunt ad viros Cariathiarim, ut reducerent ad se arcam (II Reg. II). Qui reduxerunt eam, et
tulerunt eam in domum Aminadab viri justi in Gabaa . Et Eleazarum filium ejus sacerdotem instituerunt in custodiam
arcae, et fuit ibi viginti annis usque ad octavum annum regni Saulis, quo ipse tulit eam in castra. Manserat autem apud
Philisthaeos septem mensibus; et tunc quievit Israel post Dominum, sedata ira Domini super eos.
Quod orante Samuele vicit Israel Philisthiim.
Quod attendens Samuel, et videns eorum fiduciam in Domino, ait: Ascendamus in Masphath, ut orem pro vobis (I Reg.
VII), Cumque ascendissent in Masphath effundens aquam coram Domino, in qua maledicta congesta erant, quam si
idololatra bibebat. Labia ejus adhaerebant sibi inseparabiliter, forte in signum foederis sicut fecit Josue, et indicavit eos
ibi Samuel, id est docuit eos judicia Dei. Quidam tamen asserunt Samuelem quoddam idolum redegisse in pulverem, et
mistum dedisse populo ad bibendum, et in barbis eorum indicasse reos idololatriae a non reis, sicut quondam fecit
Moyses. Et audierunt Philisthiim congregatum Israel esse inermem in Masphath, et armati ascenderunt adversus eos, et
timens Israel dixit ad Samuelem: Clama pro nobis ad Dominum. Et obtulit Samuel lactentem agnum in holocaustum. Et
dum clamaret Samuel ad Dominum, initum est praelium, et intonuit Dominus fragore magno super Philisthaeos, et
mota est terra, et per loca pandebat hiatus, et Philisthaei in fugam versi, caesi sunt a filiis Israel, qui percusserunt eos,
usque ad terminos terrae suae. Tulitque Samuel lapidem, et posuit eum in terminis, et vocavit nomen loci illius Lapis

