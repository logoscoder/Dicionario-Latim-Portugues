De septimo anno.
Sex annis seminabis terram tuam, et congregabis fruges ejus, septimo anno eam requiescere facies (Exod. XXIII).
Unde, et dicebatur annus requietionis et etiam annus remissionis, quia in illo nulli licebat exigere debitum aliquod nisi
eo terminato; et si quid in eo anno, ex praeteritis frugibus succreverit in ea, comedent pauperes populi, et quod
residuum fuerit pauperibus, comedent bestiae agri, ita facies in vinea, et oliveto tuo. Dum hoc observatum fuit, ut ait
Josephus in anno sexto in tantum abundabant fruges, quod sufficiebant ad usum septimi et octavi etiam ad sementem.
De tribus solemnitatibus.
Addidit etiam de tribus praecipuis solemnitatibus anni, in quibus voluit sibi apparere omne masculinum, sed non
vacuum (ibid.), de quibus infra dicetur.
De haedo non coquendo in lacte matris.
Non coques hoedum in lacte matris suae (ibid.). Quod Josephus exponit sic: Non comedes eum infra octavum diem
quia adhuc non differt a lacte. Sancti de Christo exponunt sic: Ne occidas Christum in die conceptionis suae ; quod
tamen transgressi sunt. Dies vero conceptionis vocatur lac matris, quia ex tunc in matre paratur materia lactis. Hebraeus
habet: Non coques separatum in lacte matris suae, et est sensus: Separatum a carne parentum, id est quod per carnalem
generationem conceptum, et editum est, non comedes coctum cum lacte, vel cum aliquo lacteo caseo, scilicet vel
butyro. Quod dictum est propter aves, quae non de carne, sed de ovis separantur, quas in lacte coctas, vel cum lacte
comedunt. Nec ideo de lacte matris prohibitum dicunt, quod in alio lacte liceat coquere; sed quia lac illud paratius
possit inveniri cum animali, per hoc prohibuit de omni lacte. Quidam tamen de his quae Domino offeruntur, dictum
intelligunt, quasi non offeras agnum, vel hoedum infra octavum diem, quia nondum est esibilis, nec differt a lacte
matris, quia et supra dixerat de primitiis agnorum, et decimis. In fine vero judiciorum addidit Dominus: Si feceris hoc,
occidam omnem populum, ad quem ingredieris, et praemittam scabrones et vespas, quae fugabunt eos , id est terrorem
nominis tui; paulatim vero ejiciam eos, ne redigatur terra in solitudinem, et crescant contra te bestiae; ponamque
terminos tuos a mare Rubro, quod est ab oriente, usque ad mare Palaestinum, quod Tyrenum dicitur, et est ab occidente,
et a deserto quod est post Bethlehem, quod incipit post Thecuam, usque ad fluvium, scilicet Euphraten, quae tota regio
quandoque dicta est Judaea.
De foedere firmato aspersione sanguinis vitulorum.
Venit ergo Moyses, et narravit plebi judicia Domini, et dixerunt omnes una voce. Omnia, quae locutus est Dominus,
faciemus. et audiemus (Exod. XXIV). Quod praepostere, et inordinate dictum est, praesignavit, futuros transgressores,
et in hoc verbo mendaces. Scripsitque Moyses universos sermones Domini praeter Decalogum, et mane consurgens,
aedificavit altare Domino, et duodecim titulos per duodecim tribus Israel forsan duodecim altaria, titulos dixit . Vel
potius unum ex duodecim lapidibus, et in singulis singula nomina filiorum Israel scripsit, quasi titulus tribuum
duodecim, misitque juvenes, scilicet Nadab, et Abiud, qui futuri erant sacerdotes, et immolaverunt Domino pacifica
duodecim vitulos.
Tulitque Moyses mediam partem sanguinis, et misit in crateres, vasa, scilicet, viminea cum ansis, a cratin, quod est
contexere dicta, reliquum sanguinem fudit super altare, legitque volumen foederis audiente populo. Qui dixerunt.
Omnia quae locutus est Dominus, faciemus. Ipse vero, sumptum sanguinem, respersit in populum, et ait: Hic est
sanguis foederis, quod pepigit Dominus vobiscum. Quasi diceret: Sic peribit vita ejus, et sanguis ejus fundetur, qui
violabit foedus hoc, id est pactum inter vos et Dominum. Sane hoc signum, ad confirmationem foederis hujus,
habuerunt a gentilibus, qui, porcam foederis foede laniantes, sic confirmabant foede laniandum foederis violatorem.
Tamen et aliud signum foederis terribilius habuerunt Judaei ex se, scilicet effusionem aquae, quod fecit Josue, et
Samuel, quia sicut aqua tota funditur, ita quod nil remanet in vase, quod non alii liquores, et etiam ipsa perit fusa in
terram, sic penitus cum stirpe sua periret, qui solveret foedus.
De primo ascensu Moysi in montem.
Hoc facto ascendit Moyses, et Aaron, Nadab, et Abiud, et septuaginta de senioribus Israel, secundum praeceptum
Domini, usque ad terminos montis, et viderunt Dominum. Et sub pedibus ejus quasi opus sapphirinum, et quasi coelum
cum serenum est. Tamen nec super eos, qui erant in castris misit manum suam (Exod. XXIV), id est non abscondit se
ab eis, sed videntes majestatem Domini, et non ipsum laeti epulabantur. Et vocavit Dominus Moysen, daturus ei tabulas
lapideas, inscriptas Decalogo. Et assumpto tantum Josue, transivit terminos, dicens senioribus. Expectate hic, id est in
castris, et usque ad terminos. Si quid quaestionis natum fuerit, referetis illud ad Aaron, et Hur; operuitque nubes
montem. Iterumque dimisso Josue in quadam planitie montis, solus ascendit Moyses ad caliginem. Septimo autem die
vocabit eum Dominus de medio caliginis.
De tabernaculo faciendo.
Ingressusque Moyses medium nebulae, fuit cum Domino quadraginta diebus, et quadraginta noctibus (Exod. XXIV),
nec comedens, nec bibens. Et ait Dominus ad eum: Sume primitias (Exod. XXV), id est pretiosa quaeque a populo

