videtur dictum de hieme. Terra enim illa accommodatior videtur fugae in hieme, quam in fervore aestatis. De Sabbato
stare potest, quia secundum legem ultra mille passus, non licebat eis pro gredi in Sabbato. Sed quia Jesus jam
terminaverat observantiam Sabbati, forte utrumque in mysterio dixit. Nisi hiemem pro qualibet aeris asperitate
dicamus, quia hiemis nomen asperitatem sonat.
Propria signa adventus Judicis.
Ultimo posuit Jesus signa adventus sui, dicens: Erit tunc tribulatio magna, qualis non fuit ab initio mundi, et tunc erunt
signa in sole, et luna, et stellis, et in terris pressuram gentium, prae confusione sonitus maris et fluctuum, arescentibus
hominibus praetimore, et nisi breviati fuissent (Matth. XXIV; Luc., XXI), id est praesciti adeo breves dies illi, non
fieret salva omnis caro , id est rarus, aut nullus posset sustinere pressuras, et per patientiam salvari. Et nota breviter
Dominum quaedam signa judicii tetigisse.
De signis quindecim dierum ante judicium.
Hieronymus autem in annalibus Hebraeorum invenit signa quindecim dierum ante diem judicii, sed utrum continui
futuri sint dies illi, an interpolatim, non expressit. Prima die eriget se mare quadraginta cubitis super altitudinem
montium stans in loco suo quasi murus. Secunda tantum descendet, ut vix posset videri. Tertia marinae belluae
apparentes super mare, dabunt rugitus usque ad coelum; quarta ardebit mare, et aquae; quinta herbae et arbores dabunt
rorem sanguineum; sexta ruent aedificia; septima petrae ad invicem collidentur; octava fiet generalis terrae motus; nona
aequabitur terra; decima exibunt homines de cavernis, et ibunt velut amentes, nec poterunt mutuo loqui; undecima
surgent ossa mortuorum, et stabunt super sepulcra; duodecima cadent stellae; tredecima morientur viventes, ut cum
mortuis resurgant; quartadecima ardebit coelum, et terra; quintadecima fiet coelum novum, et terra nova, et resurgent
omnes. Et addidit Jesus: Sicut fulgur exit ab oriente et paret usque in occidentem, sic erit adventus Filii hominis (Matth.
XXIV; Luc. XVII), subitus scilicet, et coruscus, et tunc apparebit signum Filii hominis in coelo, id est in aere, supra
locum unde ascendit, et ante eum erunt instrumenta mortis suae, quasi vexilla triumphi, crux, clavi, lancea, et in carne
ejus videbuntur cicatrices, ut videant in quem pupugerunt (Apoc. I), et in valle Josaphat judicabitur omnis homo,
angelis congregantibus eos (Marc. XIII).
Quod solus Pater novit diem judicii, et de uno assumpto, et altero relicto.
Tunc subdit Jesus generalem admonitionem: Attendite, ne graventur corda vestra curis hujus saeculi, ne superveniat in
vos dies illa repentina, sicut in diebus Noe et Lot repentinus interitus tulit nescientes. De die autem illa et hora nemo
scit, neque Filius, neque angelus, nisi solus Pater (Luc. XVII; Matth. XXIV; Marc. XIII). Hic exclamat Arius: Non sunt
aequales, qui novit, et qui ignorat. Hieronymus respondit in minori breviario super Psalmos: Humanitas Filii dicit se
ignorare finem mundi. Quod Gregorius in Registro quasi exponens ait: Novit Unigenitus Dei horam judicii, sed non ex
natura humanitatis. Tamen etiam sic exponitur: Non novit, subaudi, nobis, quibus expedit incertos esse, ut sic vivamus
quasi in proximo judicandi. Vel Filius hic dicitur adoptione. Tunc duo erunt in agro, id est praelatorum, quidam boni,
quidam mali. Unus assumetur, id est rapietur obviam Christo in aera, et alter relinquetur, id est non assumetur. Duae
molentes in unum, una assumetur, et altera relinquetur. Quod de conjugatis dictum est, qui sunt in rota hujus mundi.
Duo in lecto, unus assumetur et alter relinquetur. Quod de contemplativis, sive speculativis intelligitur. Et dixerunt ei:
Ubi, Domine, scilicet assumentur? Et respondit: Ubicunque fuerit corpus, illuc congregabuntur et aquilae, id est ubi erit
Dominus in corpore, congregabuntur aquilae, id est sancti, resurgendo innovati.
De vigilia janitoris, et decem virginibus.
Interim autem erit Filius hominis, sicut homo, qui peregre profectus, reliquit domum suam, et dans cuique servorum
suorum opus suum, janitori praecepit, ut vigilet (Matth. XXV; Marc. XIII; Luc. XXI). Vigilare ergo apostolis et
apostolicis viris incumbit. Vigilare super se et super gregem, etiam cuique fideli pro modulo suo. Tunc simile erit
regnum coelorum decem virginibus, id est tunc separabuntur fatui a prudentibus. Media autem nocte clamor factus est,
Ecce sponsus venit, exite obviam ei. Traditio Hebraeorum habet Christum media nocte venturum, ad modum Aegypti,
quando Pascha celebratum est. Aliqui etiam sanctorum hoc ipsum opinantur, quia sicut nocte natus est in mundum, et
nocte venit ab inferis, ita et nocte venite ad judicium. Unde quidam dicunt fuisse apostolorum traditionem in vigilia
Paschae, non dimitti populum ab ecclesia, ante profundam noctem, ut quasi exspectent adventum Domini, et dicunt
horam illam noctis quandoque, imo saepius diem dici, pro coruscatione venientis, vel typice, pro manifestatione
cordium. Alii autem, quod dubium dicit Dominus, non diffinientes, exponunt: Media nocte, id est nullo sciente.
De commendatione talentorum, et decem mnis.
Item addidit parabolam, proficiscentis, qui dedit servis suis talenta, alii quinque, alii duo, alii unum (Matth. XXV). Et
commendatis his, qui duplicaverunt talenta, reprobato viro pigro, qui abscondit suum, ait: Omni habenti dabitur. Non
habenti autem, quod videtur habere, auferetur ab eo, id est habenti eo modo, quod debet habere, ut scilicet eo bene
utatur. De eodem quoque addidit parabolam de rege, qui abiit in regionem longinquam, accipere sibi regnum, et reverti,
et dedit servis suis decem mnas , et ait: Negotiamini dum venio. Mna secundum Graecos quadraginta centum drachmis

