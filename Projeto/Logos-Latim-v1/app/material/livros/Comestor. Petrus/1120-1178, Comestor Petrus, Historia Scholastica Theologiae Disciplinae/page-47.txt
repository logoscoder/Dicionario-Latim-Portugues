palmae non multum eminebant a terra, quia non sufficiebat humor ad conglutinandam humum. Exinde venerunt in
desertum Sin, quod est inter Elim et Sinai (Exod. XVI), ubi plures fecerunt mansiones, quae in Numeris exponuntur.
De coturnicibus, et manna.
Quinto decimo die mensis secundi (Exod. XVI), id est Maii, tricesima die scilicet ab exitu eorum Pascha celebrabatur ,
defecerunt eis victualia, quae tulerant de Aegypto, et dixerunt: Utinam mortui essemus in Aegypto, quando sedebamus
super ollas carnium, et comedebamus panem in saturitate. Cumque orasset Moyses ad Dominum dixit ad eos: Audivit
Dominus murmurationes vestras contra eum, et dabit vobis vespere carnes, et mane panes in saturitate. Factumque est
vespere. Et ascendens coturnix de sinu Arabico, ubi praecipue nutritur, transcenso medio mari operuit castra, et ad
libitum populi capiebatur. Est autem coturnix avis regia, quam Josephus ortygiam vocat, Graecus orthogometrum, nos
vulgo curlegium dicimus a currendo Mane vero cum orasset Moyses, ros descendens illinitus est manibus ejus quem
prius imbrem suspicatus est, sed cum gustasset, sensit mellis dulcedinem, et panem promissum datum intellexit, et
jacuit ros per circuitum castrorum, et erat granum minutum quasi semen coriandri, album in modum pruinae, et quasi
pilotusum. Quod videntes filii Israel dixerunt: Manhu, id est quid est hoc. Unde deinceps manna dictum est. Quod
quidam indeclinabile putant, alii in prima declinatione ponunt, alii in tertia, sicut et pascha, chae, vel paschatis. Et ait
Moyses: Hic est panis vobis datus a Domino. Colligite vobis gomor per singula capita. Et collegerunt alii plus, alii
minus, et mensi sunt ad mensuram gomor. Nec qui plus collegerat habuit amplius, nec qui minus paraverat reperit
minus. Forte enim in acervis collecta ponebantur, et reddebatur singulis gomor. Quod Josephus vocat assarium, et est
decima pars ephi. Vel forte quantumcunque quis colligeret veniens ad propriam non inveniebat nisi gomor, qui ab aliis
etiam comedebatur. Colligebatur autem mane, quia, cum incalescebat sol, liquefiebat, quod miraculosum erat, cum ad
ignem durum fiebat. Terebant autem illud in pulverem, et conglutinatum in panes formabant, cujus sapor erat
dulcissimus, pro quo dictum est, simila cum melle. Et alibi sapor panis oleati (Num. XI; Sap. XVI). Quod vero dicitur,
quia sapiebat in ore cujusque quod desiderabat non multum authenticum est . Dicit Josephus, quod etiam hactenus
rigatur locus ille siccis imbribus. Dixitque Moyses ad populum: Nullus relinquat ex eo in mane. Quidam tamen
reservaverunt, et scatebat vermibus, et computruit. Praecepitque Moyses ut die sexto colligerent cibos duplices, quia
Sabbato non inveniebatur in agro. Tamen servatum in die Sabbati non corrumpebatur. Quidam quoque putant nec etiam
sexto die collegisse quemquam, nisi unum gomor, sed illud per miraculum multiplicabatur, ut duobus sufficeret diebus.
Hoc inde colligentes, quia infra legitur, quia propter hoc tribuit vobis Dominus die sexto cibos duplices. Dixitque
Dominus Moysi: Imple gomor ex eo, ut custodiatur in futuras retro generationes, id est post futuras retro generationes,
ad memoriam retro habendam. Et fecit Moyses juxta verbum Domini, et posuit illud Aaron in urna aurea in tabernaculo
reservandum. Aiunt Hebraei eos primo habuisse parvum tabernaculum, in quo Dominum consulebant, de quo infra:
Moyses tollens tabernaculum tetendit extra castra procul (Exod. XXXIII). Vel per prolepsim de futuro tabernaculo
dictum est. Hoc cibo aliti sunt filii Israel quadraginta annis, usque dum tangerent fines terrae Chanaan (Exod. XVI).
De aqua data in Raphidim.
Igitur profecta est omnis multitudo de deserto Sin per mansiones suas, juxta sermonem Domini, et venit in Raphidim
(Exod. XVII.), non quod verbo distingueret eis Dominus mansiones, sed judicio nubis stantis, quam praecuntem semper
sequebantur, ea stante castrametabantur. Ibi omnino defuit aqua, et murmuraverunt contra Moysen, qui ait ad
Dominum: Quid faciam populo huic? Adhuc pusillum, et lapidabit me. Et Dominus ad eum: Sume de senioribus Israel,
et vade ad petram Horeb, percutiesque eam virga; pars est montis Sina sic dicta. Alia est et alibi petra Horeb, dicta sic
propter Horeb regem, qui occisus est in ea. Factumque est ita. Et egressae sunt aquae, et bibit populus, et vocavit
Moyses nomen loci Tentatio, quia tentaverunt Dominum dicentes: Estne Dominus in nobis, an non? Aliae post fuerunt
aquae contradictionis.
De pugna contra Amalec.
Egressus est autem Amalec, ut pugnaret adversus Israel in Raphidim (Exod. XVII). Strabus ait: Amalec fuit filius
Ismael, a quo Amalecitae, qui et Ismaelitae ipsi sunt Sarraceni. Hos dicit Josephus pugnaces, inhabitantes Goboch, vel
Jaboth, et Petram, a circumstantibus conductos ad bellum adversus Hebraeos. Econtra legitur in Genesi, quod Eliphaz
primogenitus Esau genuit de concubina Amalec (Gen. XXXVI).
Unde in libro Regum, ubi filius Doech Idumaei nuntians David mortem Saul, ait: Amalecites sum (III Reg. I). Forte
duo fuerant equivoci, et ex his duo populi. Elegit autem Moyses Jesum de tribu Ephraim, virum bellicosum, ad
dimicandum contra hostes, cui et paucos tradidit armatos, plurimos ad custodiam castrorum retinuit. Ipse autem
ascendit in montem, habens virgam Dei in manu. Ascenderuntque cum eo Aaron, et Hur vir Mariae. Tamen secundum
Paralipomenon fuit filius Caleph, et avus Beseleel (I Paral. II). Cumque elevasset manus Moyses ad Dominum,
vincebat Israel. Sin autem paululum remisisset, vincebat Amalec (Exod. XVII). Quo comperto, Aaron et Hur
supposuerunt ei lapidem, et ex utraque parte manus ejus sustentabant, erantque graves, prae labore orandi. In hujus rei
figura sacerdos manus elevat in missa, etiam in figura Christi orantis in cruce. Nec remisit manus Moyses, usque ad
solis occasum. Fugavitque Josue Amalec in ore gladii. Et ait Dominus Moysi: Scribe hoc in libro ob monumentum.
Adhuc enim delebo memoriam Amalec de sub coelo. Quod in diebus Saul impletum est. Et aedificavit Moyses altare,
et vocavit illud: Dominus exsultatio mea.

