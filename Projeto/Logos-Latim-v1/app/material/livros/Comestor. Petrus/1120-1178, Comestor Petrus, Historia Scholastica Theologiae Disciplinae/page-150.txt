colocynthidas nesciens quid esset, et concidit in ollam pulmenti (IV Reg. IV). Hae sunt agrestes cucurbitae
amarissimae, minores his quae in hortis nascuntur; vel, ut quidam dicunt, herba est, quasi vitis se diffundens in sepibus,
fructu modico, purpureo et rotundo, cum maturus est. Cumque gustassent recumbentes de coctione hac clamaverunt:
Mors in olla, vir Dei! id est amaritudo quasi in morte, vel mortifera. Et allatam farinam misit in ollam, et dulcorata est
esca. Vir autem quidam detulit viro Dei panes primitiarum, et viginti panes hordeaceos, et frumentum novum in pera, id
est grana confricata. Non est intelligendum de panibus primitiarum, quae offerebantur in Pentecoste, neque de polenta,
quae offertur in Pascha. Sed quia fames erat in terra festinanter de tritico adhuc recente fecerat iste panes, quos fecit
Elisaeus apponi populo. Quidam dicunt centum viris, quia minister dixit: Quantum est hoc, ut apponam centum viris.
Sed intelligendum, ut apponam, etiam centum viris, nedum populo. Vel forte duos tantum panes primitiarum apposuit
centum viris, dicens: Haec dicit Dominus. Comedent, et supererit: Et factum est ita miraculose juxta verbum Domini.
De Naaman.
Naaman autem princeps erat militiae regis Syriae, vir dives, et assiduus, sed leprosus. Et latrunculi de Syria captivam
duxerant puellam de Israel, quae erat in obsequio uxoris Naaman. Quae ait ad dominam suam: Utinam fuisset dominus
meus ad prophetam Samariae, qui curaret eum. Tulit Naaman argentum, et aurum multum, et decem mutatoria vestium
(IV Reg. V), id est decem paria, vel novas vestes, quae sic vocantur pro mutatione vestium veterum. Tulitque secum
litteras regis Syriae ad regem Israel, in haec verba: Scito quia miserim ad te Naaman, ut cures eum a lepra. Et audiens
rex Israel blasphemiam, scidit vestimenta sua, et ait: Nunquid ego Deus sum, ut curem hominem leprosum? Occasiones
quaerit adversum me. Et misit ad eum Elisaeus dicens: Cur scidisti vestimenta tua? Veniat ad me, et sciat prophetam
esse in Israel. Stetit itaque Naaman, et equitatus ejus ad ostium Elisaei. Qui misit ad eum dicens: Lavare septies in
Jordane et mundaberis. Cumque abiret Naaman indignans, quod non tetigisset eum, invocans nomen Domini, dixerunt
ei servi sui: Si rem grandem dixisset tibi propheta, facere debueras, quanto magis quod modicum est? Descendit ergo,
et lavit se in Jordane septies, et mundatus est. Et rediens stetit coram Elisaeo, et ait: Scio quod non sit Deus alius in
universa terra nisi in Israel. Et obtulit ei benedictionem. Cumque renuenti vim faceret, ait Elisaeus: Vivit Dominus,
quia non accipiam. Et ait Naaman: Obsecro ut tollam onus duorum burdonum de terra hac. Est autem burdo ex equo et
asina. Secundum quosdam tulit terram, ut sterneret eam in templis idolorum, ut stans super eam adoraret Deum terrae
Israel, ne offenderet dominum suum, si pariter non adoraret. Sed verius videtur quod fecerit altare Domino ex ea ad
immolandum. Unde et subdit: Non faciet servus tuus ultra holocaustum, ac victimam diis alienis, nisi Domino. Unum
est quod mutare non possum, cum innititur rex super manum meam, et adorat in templo Remmon, oportet me simul
adorare. Ora Dominum ut non imputet mihi hoc: Et abiit Naaman electo terrae tempore, id est cum elegisset terram ad
portandum. Hebraeus sic habet: Abiit ab eo aliquanto terrae spatio. Eadem ambiguitas in Genesi legitur: Eratque
vernum tempus, et ingrediebatur Ephrata (Gen. XLVIII). Hebraeus habet: Adhuc spatium terrae erat, et ingrediebatur
Ephrata. Et sic Latinus interpres posuit electum tempus, vel vernum pro spatio. Cucurrit autem Giezi post Naaman, ut
aliquid acciperet ab eo, et ait: Dominus meus misit me ad te dicens: Venerunt ad me duo adolescentes ex filiis
prophetarum, da eis talentum argenti et vestes duplices. At ille dedit ei duo talenta, et vestes, et tradidit ei pueros qui
deferrent ea, et abscondit ea in domo. Cumque vespere staret coram Elisaeo ait: Unde venis, Giezi? Qui respondit: Non
ivit servus tuus quoquam. At ille: Nonne cor meum tecum erat, cum reversus fuerat homo in occursum tuum. Accepisti
argentum, ut emas possessiones. Sed lepra Naaman adhaerebit tibi, et semini tuo in sempiternum. Et egressus est ab eo
leprosus. Non legitur ad litteram Giezi filium habuisse leprosum, nec posterum. Certum est autem de Giezitis, quod
lepra Simoniae respersi sunt.
De securi et acrisia Syrorum.
Factum est autem cum esset Elisaeus cum filiis prophetarum, incidentibus ligna ad Jordanem, cecidit ferrum securis
unius in aquam (IV Reg. VI). Cum ejularet ille, misit Elisaeus lignum in aquam, ubi ceciderat ferrum, et natavit ferrum,
et tulit illud. Porro rex Syriae pugnabat contra Israel, et saepe ponebat servos suos in insidiis, quas cavebat rex Israel,
Elisaeo sibi manifestante ascondita Syrorum. Et conturbatus rex Syriae, ait servis suis: Quis vestrum proditor est mei
apud regem Israel. Et ait unus: Nequaquam, sed Elisaeus indicat regi Israel quaecunque loqueris in conclavi. Qui ait:
Mittam, et capiam eum. Cumque accepisset eum esse in Dothaim, misit illuc robur exercitus. Qui venientes illuc in
nocte circumdederunt civitatem. Mane puer Elisaei vidit exercitum, territusque clamavit: Heu, domine, quid faciemus?
Qui respondit: Noli timere, plures sunt nobiscum. Et orante Elisaeo aperuit Dominus oculos pueri, et vidit montem
plenum curribus igneis, id est agminibus angelorum. Cumque intrarent hostes ad eum, orante Elisaeo percussit eos
Dominus caecitate, non omni quidem, sed acrisia , ne eum agnoscerent. Et dixit ad eos Elisaeus: Non est haec via, nec
est ista civitas, id est non est hic mansio Elisaei: Sequimini me, et ostendam vobis virum, quem quaeritis: et duxit eos in
Samariam. Et orante Elisaeo aperuit Dominus oculos eorum, et viderunt se esse in medio Samariae, et hostes
circumstantes. Et dixit rex Israel ad Elisaeum: Percutiam eos, pater mi? Qui respondit, Nequaquam: Dominus enim
adduxit eos, sed praebe eis hospitalitatem affluenter. Quo facto redierunt Syri ad propria, nec ultra in diebus Elisaei
venerunt latrones Syriae in Israel.
De fame, et secunda obsidione Samariae.

