major si dederitis ei requiem ab operibus? Et praecepit, ne ultra darentur eis paleae ad conficiendos lateres,
[Col.1148B] quae comminutae luto miscebantur, ut solidiores essent lateres, vel lateres potius coquebantur pro
lignorum penuria in Aegypto.
De afflictione filiorum Israel.
Opprimebantur ergo Hebraei operibus, nocte colligendo paleas, et die lateres faciendo, idem numerus laterum
exigebatur ab eis, qui et prius. Flagellatique sunt magistratus de filiis Israel, qui praeerant fratribus suis operantibus,
nocte colligendo paleas, a praefectis Pharaonis. Magistratus enim operum Hebraei erant; praefecti vero magistris,
Aegyptii. Veneruntque praepositi filiorum Israel ad Pharaonem, et dixerunt: Cur iniqua agis contra servos tuos? Qui ait:
Vacatis otio, et ideo dicitis: Eamus, sacrificemus Domino. Ite ergo, operamini, paleae non dabuntur vobis. Cumque
egrederentur, occurrerunt Moysi, et Aaron, et dixerunt eis: Videat Dominus injuriam vestram in nos, et judicet, quando
fetere fecistis nos, id est abominabiles reddidistis, coram Pharaone. Et ait Moyses ad Dominum: Cur misisti me, ut
affligeres populum istum? (Exod. V.) Cui Dominus: In manu robusta ejiciam eos (Exod. VI). Et adjecit: Ego sum qui
apparui Abraham, et Isaac, et Jacob in Deo omnipotente, id est qui sum Omnipotens, et nomen meum Adonai non
indicavi eis, id est fortitudinem, et potentiam, ad quas pertinet hoc nomen, sed pietatem, et sapientiam, ad quas
pertinent Eli et Eloi Vel non indicavi, sicut tibi. Apparuit enim Dominus Abrahae, sed Moysi locutus est facie ad
faciem. Et iterum: Introducam vos in terram super quam levavi manum meam, id est juravi, ut darem eam patribus
vestris, ego Dominus. Quasi dicat: Ita verum est hoc, sicut ego sum Dominus, et est juramenti species. Narravitque
Moyses haec omnia filiis Israel; nec acquieverunt propter angustiam spiritus (Exod. VI). Connumerat autem hic historia
principes domorum per familias suas, sed de tribus tamen, scilicet Ruben, Simeon et Levi. Nobis autem de solo Levi
dicere sufficiat. Filii Levi fuerunt Gerson, Caath et Merari. E quibus tres familiae Levitarum derivatae sunt: Gersonitae,
Caathitae, Meraritae. Filii Caath Amram, Isaar, Hebron et Oziel; filii Amram de Jocabea, Aaron, Moyses et Maria.
Accepit autem Aaron uxorem Elisabeth filiam Aminadab, sororem Naasson, quae peperit ei Nadab, et Abiud, Eleazar et
Ithamar. Eleazar accepit uxorem de filiabus Phanuel, quae peperit ei Phinees; iste est Moyses, et Aaron, quibus locutus
est Dominus in terra Aegypti. Hoc addidit Esdras, ut quidam dicunt. Vel Moyses de se, tanquam de alio locutus est.
De mutatione virgarum in colubrum.
Iterum locutus est Dominus ad Moysen: Loquere ad Pharaonem omnia, quae loquor tibi, et ne timeas eum. Ecce
constitui te Deum Pharaonis, id est potentem in ipso, et in terra ejus facere signa ad modum Dei (Exod. VII). Aaron erit
propheta tuus, id est prolocutor. Non tamen Moyses deus, vel Aaron propheta. Ingressique sunt Moyses, et Aaron ad
Pharaonem. Moyses erat octoginta annorum, Aaron octoginta trium quando locuti sunt ad Pharaonem. Tulit ergo Aaron
virgam Moysi, et jecit eam in terram coram Pharaone, et versa est in colubrum. Vocavitque Pharaon maleficos, et
fecerunt similiter, projicientes singuli virgas suas, quae versae sunt in dracones, sed devoravit virga Aaron virgas
eorum. Et sciendum quia magi oculos spectantium deludebant. Vel secundum Augustinum, daemones discurrunt per
mundum, et subito semina rerum, de quibus hoc agitur, afferunt.
De plagis Aegypti, et de aqua versa in sanguinem.
Induratum est cor Pharaonis, nec audivit eos. Et ait Dominus ad Moysen: Egredere in occursum Pharaonis, cum
egredietur ad aquas, et dices: In hoc scies, quia Dominus sum. Percutiam virga aquam fluminis, et vertetur in
sanguinem. Pisces morientur, et affligentur Aegyptii (Exod. VII). Et factum est ita . Et percussit Aaron aquam fluminis,
et versa est in sanguinem; et ut fuit sanguis in omni terra Aegypti, in fluviis, rivis et paludibus. Forte non in omnibus,
sed in his quae manabant de Nilo, et in vasis domorum tam ligneis quam saxeis. Foderuntque puteos Aegyptii per
circuitum fluminis, et invenerunt sanguinem. Feceruntque similiter magi Tannes et Mambres. Et dicunt quod allata sit
aqua de terra Gessen, quam non percussit Dominus plagis propter filios Israel, qui habitabant in ea. Tamen Josephus
dicit quod Hebraeis fluvius potabilis erat, licet esset mutatus; Aegyptiiis vero non solum colore, sed etiam sapore
amaro, cruorem praeferebat. Unde potius videtur, quod alibi quam in Nilo aqua fuerit in Aegypto. Et haec est prima
plaga, qua percussit Dominus Aegyptum septem diebus. De qua dicit Josephus quod Pharao timens pro ea, et haesitans,
Hebraeos abire permisit. Cumque malum fuisset relevatum, sententiam permutavit.
De ranis.
Iterum locutus est Dominus ad Moysen: Ingredere ad Pharaonem; et si noluerit dimittere populum, dic ad Aaron ut
extendat manum super flumina, rivos et paludes (Exod. VIII). Et fecit sic. Et ascenderunt ranae et operuerunt terram
Aegypti. Quae ut dicit Josephus, ortae, in brevi moriebantur, et putrescentibus cadaveribus fetor nimis noxius exhalabat
ex aqua, imo quaedam quasi domesticae domos intrantes saepe in cibis, et potibus, et lectis inveniebantur. Fecerunt
autem et malefici similiter. Sunt autem tria genera ranarum, unum fluviale, et vocale; aliud minimum, quod et
calamitum dicitur; quod si projiciatur in os, canis obmutescit; tertium magnum est et venenosum, quod rubeta dicitur, et
vulgo exassantium. Dixit ergo Pharao ad eos: Orate Dominum, et auferentur ranae a nobis, et dimittam populum. Et
clamavit Moyses ad Dominum, et mortuae sunt ranae. Vidensque Pharao quod data esset requies, non dimisit eos.
De sciniphibus.

