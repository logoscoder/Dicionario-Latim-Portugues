completurus erat in Jerusalem, id est de morte ejus. Et ait Petrus: Domine, bonum est nos hic esse. Si vis, faciamus hic
tria tabernacula, tibi unum, Moysi unum, et Eliae unum. Et facta est vox de nube, dicens: Hic est Filius meus dilectus,
ipsum audite. Cumque timore corruissent discipuli tetigit eos Jesus, et ait: Surgite, nolite timere. Et descendens
praecepit eis, ne cui dicerent, donec resurgeret. Quidam dicunt hanc Christi gloriam in aere circumfuso fuisse, non in
corpore, quod tunc habebat mortale; alii, ad tempus deposuisse mortalitatem; alii, ipsum semper habuisse tale corpus
per naturam, sed, ut videretur et pateretur, fecerat illud mortale ad tempus, et ibi qualis erat per naturam, talem se
ostendit; et talem, ut aiunt, se dedit discipulis in coena, quia talis in modico potest esse loco; vanum est autem in
hujusmodi laborare et sequi naturam in miraculis. Ita enim in carne mortali ostendit gloriam immortalitatis, sicut post
resurrectionem in carne immortali cicatrices, et palpandum se praebuit, et comedit . Et sic varie sentiunt auctores de
Moyse et Elia. Et super Lucam invenies glossam, quae dicit eos ibi fuisse. Hoc potuit esse de Elia, qui adhuc vivit. Alia
quae dicit angelos eorum corpora assumpsisse.
De lunatico.
In sequenti die ad preces patris sanavit filium lunaticum quem oblatum sibi discipuli sanare non poterant (Matth.
XVII). Non ex vitio lunae patiuntur lunatici, sed daemones eos vexant his temporibus, ut per lunam infament lunae
Creatorem. Erubescat Julianus, qui dicit nullum peccatum esse in puero. Legitur enim de isto, quia a pueritia lunaticus
fuerat, in quo, si nihil haberet suum daemon, non illum possideret. Cumque quaesissent discipuli quare ipsi non
ejecerint, ait: Propter incredulitatem vestram, quia si habueritis fidem, sicut granum sinapis, dicetis monti huic: Transi
hinc, et transibit. Quod translative de diabolo praesenti, quem ejecerat, potest intelligi, quia a nullo ad litteram legitur
factum, nisi quod ad preces Gregorii Neocaesariensis, legitur quidam mons retractus, et dedisse locum basilicae
fabricandae. Et ad preces cujusdam Patris, lapis translatus de horto. Vel gratia exempli pro quolibet impossibili dictum
est. Unde in Luca aliud est exemplum: Dicetis huic arbori moro transplantare in mare, et obediet vobis (Luc. XVII).
De verbis Domini, quibus innuit triduum mortis suae.
Et accesserunt quidam Pharisaeorum ad Jesum dicentes: Vade hinc, id est de Galilaea, quia Herodes quaerit te
interficere, et ait aliis: Ite, dicite vulpi illi, quia ecce daemonia ejicio, et sanitates perficio hodie, et cras, et tertia die
consummor (Luc. XIII), quod est: Ipse non occidet me, sed ego ponam animam meam, ita quod prima die mortis
intrans infernum, tollam daemoni tyrannidem suam. In crastino educam captivitatem, quam sanitati restituam, dum
portam paradisi apertam ei ostendam, vel ponam eam in paradiso, quae est in extremis maris ad orientem, quasi
restituens hominem sanitati, quam perdiderat. Tertia die resurgam consummatus. Potest tamen hoc referri ad tres annos
operationis miraculorum Christi, in quorum tertio consummatus est. Et quasi ostendens Jesus, quod non moreretur in
dominio Herodis, addidit, quia non capit (script. suppl. aliqua) me prophetam perire extra Jerusalem.
De tributo invento in ore piscis.
Et cum venisset Capharnaum accesserunt quaestores census capitis, et missus a Domino Petrus ad mare, tulit piscem in
cujus ore invenit staterem, id est duo didrachmata, et solvit pro se et pro Domino (Matth. XVII). Etsi enim Dominus
loculos haberet, tamen ea, quae data erant ei in usus pauperum, in usum proprium noluit expendere.
Quod apostoli quaesierunt quis eorum esset major.
Cum autem discipuli quaesissent in via, quis eorum major esset, accesserunt ad Jesum, et dixerunt: Quis putas major est
in regno coelorum? (Matth. XVIII; Marc. IX; Luc. IX.) Quasi dicerent: Dic quis major est inter nos modo, quia ille
idem major erit in coelo, in quo errabant. In futuro enim omnis praelatio cessabit angelorum, et hominum, ut apostolus
tradit: Et amplexans Jesus parvulum docuit similes parvulo, id est humiles in via, exaltari in patria, et qui vellet primus
eorum esse, fieret omnium minister. Hinc est quod primus omnium in Ecclesia servus servorum Dei se fatetur. Parvulus
iste, ut qui dam tradunt, fuit Martialis apostolus Lemovitarum.
De parabola ovis, et drachmae, et filii prodigi.
Cumque scandalizatores pusillorum dixisset, per metaphoram membrorum, eruendos, et projiciendos, nec
contemnendum unum de pusillis, ad ostendendum quanti sint pusilli apud Patrem, dixit eis parabolam ovis centesimae
reportatae, relictis nonaginta novem (Matth. XVIII). Licet enim pastor plus diligat centum oves quam unam, tamen
magis sollicitus est de perdita, quam de manentibus. Pro eodem addidit parabolam de decima drachma inventa. Et est
drachma nummus certae quantitatis habens imaginem regis. Drachma vero drachmatis, quarta pars stateris est . Tertiam
quoque de eodem subdit parabolam, de filio prodigo, in quo non solum gaudium suum de pusillis redeuntibus ostendit,
sed etiam invidentium murmur arguit, in qua siliquas porcorum cibum dixit. Et est, secundum quosdam, fructus arboris
sonum faciens cum comeditur. Est autem genus leguminis sonoris frondibus et vacuis, quod magis onerat quam reficit.
Et nota quia quod in avibus dicitur altile, in animalibus dicitur saginatum.
De dimittendo fratri septuagies septies.
Cumque addidisset Dominus de corripiendo fratre, qui in te solo peccavit, id est te solo sciente, prius secreto, post
coram testibus, post coram Ecclesia; et addidisset, quaecunque ligaveritis super terram, etc., quaesivit Petrus, an

