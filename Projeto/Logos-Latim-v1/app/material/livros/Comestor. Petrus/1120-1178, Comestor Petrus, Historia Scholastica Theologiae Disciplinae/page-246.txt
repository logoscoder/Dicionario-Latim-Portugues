Caesari, an non? Jam enim dubitatio erat inter Judaeos de tributo reddendo, pro quo etiam post Romani insurrexerunt in
eos. Et ait Jesus: Quid me tentatis, o hypocritae? Ostendite mihi numisma census. Numisma est inscriptio in nummo,
quae etiam moneta dicitur, per quam nummi discernuntur. Hic autem pro ipso nummo ponitur. Et est: Ostendite mihi
nummum, qui pro censu capitis datur. Dumque quaesisset de imagine cujus esset, et dixissent: Caesaris, Tiberii scilicet,
intulit: Reddite ergo quae sunt Caesaris Caesari, tributa scilicet communia, et quae sunt Dei Deo, scilicet primitias,
decimas et oblationes.
De septemvira muliere.
In illa die accesserunt Sadducaei, qui resurrectionem non credentes, suggillabant Pharisaeos, quaerentes de septemvira
muliere cujus esset in judicio? (Matth. XXII; Marc. XII; Luc. XX.) Quod vel ipsi confinxerant, quia erat possibile, vel
in re forte evenerat. Qui cum eamdem quaestionem proposuissent Jesu, respondit. In resurrectione non nubent mulieres,
nec nubentur viri ab eis, id est non ducent, quia homines immortales non egebunt propagatione, et est Graeco idiomate
dictum nubentur. Futuram autem resurrectionem probavit ex verbis Domini, quae dixit Moysi in rubo: Ego sum Deus
Abraham, et Deus Isaac, et Deus Jacob (Exod. III); quia isti prophetas non recipiebant, evidentibus eorum testimoniis,
non potuit uti contra eos. Est autem probatio talis. Ipsi putabant animas interire cum corporibus. Hac autem auctoritate
probatur, animas vivere post corpora. Alioquin si homo moriens, penitus in nihilum redigitur, tunc dixit Deus, se Deum
esse nihili. Manentibus ergo animabus post mortem, recolligi potest, quia corpora resurgent, ut cum eis recipiant
animae, quod cum eis meruerunt. Alioquin frustra incorporantur.
De mandato primo; et secundo in lege, et sauciato a latronibus.
Pharisaei autem videntes, quia silentium imposuisset Sadducaeis, convenerunt in unum. Et accessit unus legis doctor
tentans eum, et dicens: Magister, quod est mandatum magnum in lege? Et ait Jesus: Audi Israel, Dominus Deus tuus
unus est (Matth. XXII; Marc. XII; Deut. VI; Luc. X). Hoc non est de mandato, sed praeostendit de quo datum est, quod
tale est. Diliges Dominum Deum tuum ex toto corde tuo, et ex tota anima tua, et ex tota mente tua. Secundum autem
simile est huic: Diliges proximum tuum sicut te ipsum. De te simili Deo, hoc secundum est mandatum. Homo enim
imago Dei est. Et respondit Scriba: In veritate dixisti, et hoc est majus omnibus holocaustomatibus Patet inter
Pharisaeos et Scribas fuisse quaestionem. Quidam enim opera legis praeferebant dilectioni. Alii econtra, eo quod ante
legem plures placuerunt Deo per dilectionem sine omni sacrificio. Primum autem, et secundum mandatum dicitur,
quantum ad ea de quibus mandatur. Cui Jesus ait: Hoc fac, et vives. Ille volens justificare seipsum ait ad Jesum. Et quis
est meus proximus? Cui Jesus ostendit, omnem misericordiam facientem esse proximum, et specialiter ipsum Dei
Filium, proponens parabolam sauciati, qui incidit in latrones. Nec distabat haec parabola multum a re facta, quia in illo
deserto saepe latrones sanguinem fundebant. Unde et ab Adommin, quod et sangninem sonat, vocabatur. Erat autem
omnis populus suspensus, et audiens Jesum.
De confutatione Pharisaeorum per auctoritatem David.
Congregatis Pharisaeis, interrogavit eos Jesus: Quid vobis videtur de Christo? cujus filius est? Dicunt ei David. Et ait
illis: Quomodo ergo David vocat eum Dominum suum, dicens: Dixit Dominus Domino meo, sede a dextris meis? (Psal.
CII.) Si David vocat eum Dominum, quomodo filius ejus est? (Matth. XXII; Marc. XII; Luc. XX.) Quasi dicat: Vos
putatis Christum futurum purum hominem, ergo quando erat David, nondum erat Christus, nec ergo erat Dominus
David. Mentitus est ergo David, et perperam locutus est. Potius enim patres sunt, et dicuntur domini filiorum, quam filii
parentum. Judaei somniant hunc Psalmum scriptum in persona Eliezer, qui post caedem quinque regum, ait: Dixit
Dominus Domino meo, sede a dextris meis, sed sequentia psalmi non concurrunt.
De doctoribus Pharisaicis audiendis, non imitandis.
Tunc locutus est Jesus ad turbas et discipulos: Super cathedram Moysi sederunt Scribae et Pharisaei. Quae dicunt
facite, quae faciunt nolite facere (Matth. XXIII). Non sanctificat locus hominem, sed homo locum. Non omnis sacerdos
sanctus, sed omnis sanctus sacerdos. Doctrinam accipiamus, non mores, apibus herbae necessariae non sunt, sed flores.
Et addidit: Dilatant phylacteria sua, et magnificant fimbrias, quibus appendebant spinas, quarum punctione, legis jugiter
recordarentur, quod supra expositum est, et amant vocari Rabbi. Vos autem nolite vocari Rabbi: Unus est enim
Magister vester. Et patrem nolite vocare vobis super terram. Unus est enim Pater vester, qui in coelis est. Non prohibet
Dominus doctrinam super cathedram, nec salutationes in foro, nec nomina Magistri, vel Patris, sed ambitionem et
vanam gloriam.
Quibus debetur vae aeternum.
Ad ostendendum autem quae in Pharisaeis doceat cavenda, subdit: Vae vobis, qui diligitis primas cathedras. Vae vobis,
Pharisaei hypocritae, qui fertis clavem scientiae, et clauditis regnum coelorum ante homines. Vae vobis, qui devoratis
domos viduarum, vae vobis qui circumitis mare, et aridam, ut faciatis unum proselytum (Matth. XXIII; Luc. XI), id est
aliquem gentilem advenam trahatis ad Judaismum, et facitis eum gehennae filium duplo quam vos, quia rediens ad
vomitum, pejor est quam ante, quia praevaricator. Vae vobis, qui dicitis, qui jurat per templum nihil est, qui autem in
auro templi, debet; qui per altare, nihil est, qui in re oblata super illud, debet. Sacerdotes, ut invitarent populum ad

