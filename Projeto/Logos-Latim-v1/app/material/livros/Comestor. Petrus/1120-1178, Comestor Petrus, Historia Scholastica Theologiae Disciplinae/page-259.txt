Cucurrit autem Maria Magdalene, et venit ad Petrum, et Joannem, et ait: Tulerunt Dominum meum de monumento, et
nescio ubi posuerunt eum (Joan. XX). Hoc agebat in ea vis amoris, vel consternatio mentis, ut non inventum, non
crederet nisi sublatum. Cucurrerunt ergo illi duo ad monumentum, et non invento corpore, cumque vidissent sudarium
capitis, et linteamina posita seorsum, et crediderunt verum esse, quod mulier dixerat, et redierunt ad semetipsos, id est
ad hospitia sua.
Quod Dominus apparuit Magdalenae.
Maria autem Magdalene, quae cum eis redierat ad monumentum, remansit foris, plorans. Cumque introspexisset, vidit
praefatos angelos sedentes, juxta loculum corporis, unum ad pedes et unum ad caput. Qui dicunt illi: Mulier, quid
ploras? Quae ait: Quia tulerunt Dominum meum, et nescio ubi posuerunt eum. Et conversa vidit Jesum stantem, et
nesciebat, quia Jesus est. Dicit ei Jesus: Mulier, quid ploras? Quem quaeris? Illa existimans hortulanum esse, ait:
Domine, si tu sustulisti eum, dicito mihi ubi posuisti eum, ut ego eum tollam. Dicit ei Jesus: Maria! et statim cognovit
eum, et ait: Rabboni, quod est idem qudo Rabbi, et procidens voluit tangere pedes ejus, ut consueverat. Et ait Jesus:
Noli me tangere. Nondum enim ascendi ad Patrem meum, supple, in corde tuo, quasi dicat: Quem enim mortuum
quaeris, viventem tangere non mereris. Quem scilicet putas cadaver sublatum, non Filium aequalem Patri, sed vade et
dic fratribus meis: Ascendo ad Patrem meum, et Patrem vestrum, Deum meum, et Deum vestrum. Hoc est, in proximo
est, ut me videant ascendentem.
De mandato custodum.
Cum autem haec fierent, custodes redierunt, nuntiantes principibus sacerdotum, quae facta fuerant . At illi pecunia
copiosa corrupti, dixerunt: Nobis dormientibus furati sunt discipuli corpus Jesu. Et mansit hoc verbum apud Judaeos,
usque in hodiernam diem.
Quod Dominus apparuit mulieribus in via.
Venit autem Maria Magdalene jam credens, et inventis aliis, quae cum illa prius fuerant, ibant simul ad discipulos, jam
certae de resurrectione. Et ecce occurrit eis Jesus dicens: Avete. Illae autem accesserunt, et tenuerunt pedes ejus
adorantes. Dixit eis Jesus: Ite, nuntiate fratribus meis, ut eant in Galilaeam, ibi me videbunt (Matth. XXVI). Hanc
visionem sui in Galilaea, prae caeteris Dominus memorat, quia in ea credimus omnes discipulos adfuisse. Exprobrando
quibusdam duritiam cordis eorum, eos plenius dicitur certificasse. Abierunt autem mulieres, et nuntiaverunt omnia
undeinn lugentibus, et his qui cum eis erant, et visa sunt ante eos, sicut deliramentum verba haec. Petrus autem surgens
cucurrit ad monumentum, ut Lucas dicit. Et tunc verisimile est, quod Dominus apparuit ei in via, et si non legatur in
Evangelio. De quo dicitur: Apparuit et Petro. Quinquies prima die resurrectionis apparuit.
De duobus euntibus in Emmaus.
Eadem die visus est duobus discipulis euntibus in Emmaus, quorum unus dicebatur Cleophas, tacito nomine alterius
putabatur se Lucas (cap. XXIV) innuisse, more scriptorum sacrae Scripturae. Sed Ambrosius in Lucam dicit, illum
vocatum Amon. Post vastationem Judaeae sub Marco Aureliano restaurata est Emmaus, et dicta est Nicopolis; haec erat
a Jerusalem in spatio lx stadiorum. Tradunt Graeci scriptores Herculem gigantem uno anhelitu cxxv passus cucurrisse,
et stetisse, et a stando spatium hujusmodi vocant stadium. Cumque octo stadia faciant milliare in summa lx faciunt
septem millia passuum et quingentos, id est vij milliaria et quatuor stadia, id est leucas tres et tres partes quartae. Ibat
autem Jesus cum illis, et oculi eorum tenebantur, ne eum agnoscerent, unde videtur aliud in oculis eorum fuisse, ne eum
agnoscerent. Et alibi legitur quod apparuit eis in alia effigie, ergo aliud etiam erat in eo, ne eum agnoscerent. Potuit
etiam esse, ut mutatio ejusdem corporis mortalis in immortale, non possit fieri sine quadam alteratione, pro qua subito
visus non agnosceretur, ut, si quis quem vidisset puerum si paulo post occurentem sibi juvenem videret, non mox eum
cognosceret. Et cum cognovissent eum in fractione panis , et evanuisset ab eis, eadem hora regressi sunt in Jerusalem,
et invenerunt congregatos undecim et eos qui cum eis erant dicentes, quia surrexit Dominus vere, et apparuit Simoni, et
illi narrabant, quae gesta erant in via, et quomodo cognoverunt eum in fractione panis.
Quod Dominus apparuit aliis absente Thoma.
Quidam autem ex eis non crediderunt, ex quibus unus erat Thomas (Joan. XX; Luc. XXIV). Quo egresso, cum adhuc
alii colloquerentur de his, quae audierant, et sero jam esset, et fores essent clausae propter metum Judaeorum, stetit
Jesus in medio eorum, et ait: Pax vobis , ego sum, nolite timere. Ipsi autem conturbati, putabant se spiritum videre.
Nondum enim credebant, vel tertia die potuisse veram carnem resurgere, vel suscitatam, clausis januis, posse intrare. Et
ait illis: Videte manus meas, et pedes meos, palpate et videte, quia spiritus carnem, et ossa non habet, sicut me videtis
habere. Ostendit eis cicatrices manuum, pedum et lateris. Tribus de causis praecipue reservavit Dominus cicatrices in
corpore, licet incorruptibili. Ad corroborandam fidem apostolorum, quia surrexerat; et ut semper repraesentet Patri,
quale genus mortis tulit pro nobis, quod est quidam modus interveniendi pro nobis; et ut in judicio videant perfidi, in
quem pupugerunt (Apoc. I). Et ut ostendat omni carni signa victoriae suae. Verbi gratia, miles fortiter egit, et multis
vulneribus perfossus est. Ait illi medicus: Vis sanari sine omni cicatrice? vel cum cicatricibus sine omni deformitate?
Puto quod in signum gloriae suae, et pro exemplo alios animandi ad idem, reservaret cicatrices. Et nota quod duo mira

