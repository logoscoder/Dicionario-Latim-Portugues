Porro anno nono Sedeciae, mense decimo, decima die, luna vicesima secunda, rediit Nabuzardan princeps exercitus
Babylonis, et principes Nabuchodonosor cum eo, et circumdederunt Jerusalem, et exstruxerunt in circuitu ejus
munitiones, et clausa est civitas decem et octo mensibus (IV Reg. XXV). Perterritus itaque Sedecias tulit Jeremiam de
carcere, et interrogavit eum in domo sua secreto, dicens: Putasne est sermo a Domino, quia redierunt Chaldaei? Qui
respondit: In manu regis Babylonis traderis. Sed obsecro, domine mi rex, ne remittas me in carcerem Jonathae, ne
moriar ibi. Et praecepit rex ut traderetur in vestibulum carceris, et ut daretur ei torta panis quotidie, excepto pulmento,
donec consumerentur omnes panes de civitate. Et clamabat Jeremias in vestibulo carceris: Qui remanserint in civitate,
fame aut gladio peribunt; qui confugerint ad hostes, quodammodo mortem declinabunt. Et convenerunt principes, et
seniores civitatis ad regem, dicentes: Rogamus te, ut moriatur homo iste; de industria enim dissolvit manus virorum
bellantium (Jer. XXXVII). Plane mentitur cum dicit: Sedecias vinctus ducetur in Babylonem. Ezechiel enim in
Babylone prophetavit, dicens: Sedecias non videbit Babylonem. Et dixit rex ad eos: Ecce ipse in manibus vestris est,
nec enim fas est regem vobis quidquam negare. Tulerunt ergo Jeremiam, et deposuerunt eum cum funibus in lacum
Melchiae, in quo non erat aqua, sed lutum, ut morte propria suffocatus periret: et erat propheta in luto, usque ad guttur,
quod erat ei amarius omni morte. Tunc Abdemelech Aethiops, vir eunuchus de domo regis, secreto dixit ad regem:
Peccare te fecerunt viri isti graviter. Qui respondit: Tolle tecum triginta viros, et leva prophetam de lacu antequam
moriatur. Qui, assumptis viris tulit pannos veteres de domo regis, qui computruerant, et summisit eos in lacum per
funiculos, et dixit ad Jeremiam: Pone pannos veteres sub cubitu manuum tuarum, et super funes. Quo facto, eduxerunt
eum de lacu, et vocavit eum ter secreto ad ostium tertium, quod erat in domo Domini, et ait: Interrogo te, ne abscondas
a me aliquid. Qui respondit: Si consilium dedero tibi non me audies. Si autem nuntiavero tibi interficies me. Et juravit
ei rex, dicens: Vivit Dominus, non occidam te, nec tradam te in manus virorum, qui quaerunt animam tuam, et ait
Jeremias: Si exieris ad principes Babylonis, salvus eris tu, et domus tua, et civitas haec non succendetur. Si non exieris,
civitas succendetur, et tu eum domo tua non effugies manus eorum. Et ait rex: Facerem quod dicis, sed timeo
contribules, qui transierunt ad Chaldaeos, ne forte accusent me, et tradar in manu eorum, et illudant mihi. Et ait
Jeremias: Non traderis. Tunc rex inquit: Nullus sciat verba haec. Si quaesierint a te, quid locutus est tibi rex? dices:
Prostravi me coram rege, ne reduceret me in carcerem (Jer. XXXVIII).
De fuga Sedeciae, capta urbe.
Porro defecerant victualia in civitate, adeo ut mulieres comederent parvulos suos ad mensuram palmi, sicut legitur in
Threnis Jeremiae (Jer. XXXIX; IV Reg. XXV). Capta est autem civitas undecimo anno regni Sedeciae, quarto mense,
nona die mensis , secundum Josephum, et librum Regum; secundum Hieronymum vero quinto die aperta est civitas
circa mediam noctem, et sederunt principes Babylonii in porta media. Fugit autem Sedecias cum omni domo sua nocte,
et principes amici ejus cum eo per viam horti regis. Et ingressi sunt ad viam deserti. Quod cum nuntiatum esset a
quibusdam tradititiis principibus Babylonis, persecuti sunt eum a diluculo, et comprehenderunt eum in campo
solitudinis Jerichontinae. Plures autem principum dispersi sunt, et recesserunt ab eo. Ipsum vero cum reliquis vinctum
traxerunt ad regem Babylonis in Reblatha. Qui locutus est cum eo judicium, dicens eum ingratum fuisse percepti ab eo
imperii, et contra munificum hostiliter egisse, et dejurasse in Deum, et addidit: Magnus Deus habens tuam nequitiam
odio, te tradidit mihi. Et occidit filios ejus coram eo, et Saraiam summum sacerdotem cujus filium Josedec reservavit.
Occiditque eunuchum, qui erat super viros bellatores, et Sophor principem exercitus, qui probabat tirones, et quinque
viros de his, qui steterant coram rege, et tres de senioribus templi, et sex viros probatos de vulgo vel sexaginta
secundum Jeremiam (Jer. LII). Oculos vero Sedeciae effodit, et catenis vinxit eum, ut adduceret in Babylonem et cum
eo Josedec. Et redierunt, qui duxerunt eos in Reblatha, ad exercitum Jerusalem.
De incendio templi, et urbibus, et Godolia.
Igitur in undecimo anno Sedeciae, mense quinto, decimo die mensis, ipse est annus decimus nonus Nabuchodonosor
regis Babylonis, Nabuzardan incendit domum Domini, et domum regis, et omnes domos Jerusalem, et totum murum
Jerusalem per circuitum destruxit, et tulit omnia vasa domus Domini, et columnas duas, et mare aeneum, et ligavit
populum, ut adduceret eum in Babylonem (IV Reg. XXV; Jer. XL). Et isti proprie dicuntur captivitas Judae. Et tulit
Jeremiam de vestibulo carceris, de quo mandatum acceperat Nabuzardan in hunc modum: Tolle illum, et pone super
eum oculos tuos, et ut voluerit facias ei Tunc praefecit terrae Godoliam filium Aicham, ut praeesset pauperibus qui
relicti erant, et agricolis, et vinitoribus, ut redderent singulis annis vectigalia regi Babylonis. Sedit autem Nabuzardan in
Rama, et trahebantur ante eum catenati. Et tollens de medio eorum Jeremiam, dixit ad eum: Veni mecum in
Babylonem, et honorabo te. Quod si displicet tibi, reside. Omnis terra in conspectu tuo est, habita apud Godoliam, et
quocunque volueris vade (Jer. XL). Et tradidit ei Nabuzardan cibaria, et munuscula, et dimisit eum. Similiter et
Rechabitas liberos abire dimisit. Sedit itaque Jeremias, et Baruch notarius ejus in medio populi, qui relictus fuerat.
Nabuzardan vero abiit in Babylonem, trahens secum captivitatem. Hic fuit exitus regni Hebraeorum. Et regnatum est,
secundum Josephum, in eo annis quingentis et quatuordecim et mensibus sex, diebus decem. Secundum librum vero
Regum, non plene quingentis, et fuerunt in eo reges a David viginti et unus. Ab aedificatione vero templi fluxerant anni
quadringenti septuaginta et menses sex, et dies decem. Ab egressu autem populi ab Aegypto anni mille, et sexaginta
duo, et menses sex et dies decem. Fuerunt autem in templo per successionem quindecim summi sacerdotes, a primo
Sadoc, quem instituit Salomon, usque ad patrem Josedec, quem interfecit rex Babylonis.

