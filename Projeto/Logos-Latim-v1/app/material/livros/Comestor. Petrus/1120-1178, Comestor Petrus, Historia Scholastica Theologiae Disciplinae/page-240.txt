sciverunt, scilicet ne sine vobis glorificarentur. Admirationem autem, eadem de causa cognita, expressit Dominus sub
interrogative: Annon licet mihi facere quod volo? Post concludens parabolam ait: Sic erunt novissimi primi, et primi
novissimi, id est Judaei et gentes aequabuntur in ingressu regni coelorum, quia nullus intravit, usque in septimam
aetatem quiescentium, quae incipit plene in ascensione . In resurrectione quoque corporum, electi cujuscunque aetatis,
vel temporis, vel hominis, aequabuntur, nisi forte pauci ante resurrexerint, quasi privilegiati: quidam tamen, quod in
hac parabola legitur: An oculus tuus nequam est? et in fine: Multi sunt vocati, pauci vero electi, dicunt laborantes in
vinea, omnes fideles cujuscunque temporis vel aetatis; quorum quidam boni, alii vero mali, et vocant, accipientes cum
murmure, malos, putantes se plus accepturos, et quia priores fuerunt in Ecclesia, vel tempore, vel dignitate, etiam plus
aliis accepturos. De quibus Propheta dicit: Cadent a latere tuo mille, et decem millia a dextris tuis (Psal. XC). Et
Dominus in Evangelio dicit se dicturum talibus: Nescio vos (Matth. XXV). Quamvis etiam de eisdem videatur sermo
fieri, id est de accipientibus denarium, tantum secundum regulam Ciconii de diversis ibi agitur, scilicet de accipientibus
et non accipientibus, sed putantibus se accepturos, sed nunc nec putabunt, nec accipient. Vel potest esse syneresis, quia
si vellent primi murmurare posset rationabiliter murmur eorum comprimi.
De hydropico, et exhortatione ad humilitatem et misericordiam.
Et factum est, cum Sabbato manducaret panem in domum cujusdam principis Pharisaeorum, erat ante eum hydropicus
(Luc. XIV). Est autem hydropisis, aquosus humor, subcutaneus, de vitio vesicae natus, cum inflatione et fetido
anhelitu. Observabant autem Pharisaei Jesum si Sabbato curaret. Cum quaesisset ab eis, si licet Sabbato curare? et
tacuissent, apprehensum languidum sanavit. Post probavit licere curare, quia pecus lapsum in puteum die Sabbati
extrahitur. Mirum autem erat, quod de curationibus in Sabbato eum arguebant. Habent enim in traditionibus suis,
determinata operum genera circiter octoginta a quibus vacandum est Sabbato, inter quae non est curatio, maxime quae
fit solo verbo, sicut Dominus saepe curabat. Dicebat autem etiam ad invitatos parabolam: Cum invitatus fueris ad
nuptias, non discumbas in primo loco. Contra superbiam Pharisaeorum humilitatem docebat. Et nota quod hoc non est
parabola, sed potius exemplum unius operis humiliter faciendi. Quod quia ideo proponitur, ut ad similitudinem ejus
caetera fiant, parabola vocatur, quasi similitudo in exemplo. Illum autem, qui eum invitaverat, monebat ad
misericordiam, dicens: Cum facis prandium, noli invitare cognatos et divites, sed pauperes. Non damnat amicorum
invitationem, sed voluntatem luxuriose vivendi, vel edendi, et se invicem reinvitandi ex eo quod Dominus ait hic:
Retribuetur enim tibi in resurrectione justorum. Et quidam de discumbentibus intulit: Beatus, qui manducabit panem in
regno Dei. Erravit Cerinthus dicens, etiam corporalem ibi futuram refectionem, sicut homo creatus est immortalis, non
tamen sine ciborum alimonia.
Quod in Encaeniis voluerunt Judaei lapidare Jesum.
Facta sunt autem Encaenia in Hierosolymis, et hiems erat (Joan. X). Encaenia dicuntur, quasi enchaenea, a neos, quod
est novum, et sonat innovationes, et est ibi intentivum; quia subvectionem notat, quando scilicet aliqua domus, aut vas,
aut vestis a communi usu ad celebrem et divinum usum subvehitur, quod Latinus dicit dedicationem. Tamen Hebraeus
vocat dedicationeem, inchoationem usus novae rei, ut cum primo inhabitamus novam domum, aut induimus novam
vestem. Hic autem Encaenia vocantur, festum dedicationis templi, quod annuatim fiebat. Hoc autem festum, non ad
primam, vel secundam dedicationem templi spectabat, sed ad tertiam. Prima enim fuit in autumno, quia Salomon
dedicavit templum decima die Septembris, et usque ad templi illius eversionem fiebant quotannis duo festa eadem die,
dedicatio scilicet, et expiatio. Cum vero reaedificatum fuit templum a redeuntibus de Babylone, dedicatum est in vere
12 die Martii, id est 12 luna. Cum autem Antiochus Epiphanes polluisset templum sordibus idolorum, et profanasset
utensilia ejus, Judas Machabaeus, filius Asamonaei, de genere sacerdotali, mundavit templum, restituit utensilia in locis
suis, et quasi dedicavit illud 25 die Decembris. Et haec dedicatio, in diebus Jesus, observabatur in hieme. Forte adhuc
hoc est festum Luminum apud Judaeos, quia et Josephus testatur, etiam sub Machabaeis vocatum hunc diem, diem
Luminum. Et ambulabat Jesus in templo in porticu Salomonis. Nomine templi saepe vocatur porticus templi, ut hic: In
templum enim non ascendebant nisi ministri templi. Porticus ante illa dicebatur templum Salomonis, in quo solebat
stare ad orandum, in qua in die dedicationis erexit columnam aeream, supra huam oravit, flexis genibus, cum tamen
Judaei soleant stare cum orant. Et dixerunt Judaei: Quousque animas nostras tollis? si tu es Christus, dic nobis palam?
Ideo quaerebant quia si se Christum diceret, tenerent eum, tanquam contra Augustum se erigentem. Ideo Christus
responsum temperavit, dicens: Loquor vobis, et non creditis; opera, quae ego facio, testimonium perhibent de me.
Cumque dixisset: Ego et Pater unum sumus, sustulerunt Judaei lapides, ut jacerent in eum. Cumque dixissent se velle
eum lapidare pro blasphemia, quia, cum esset homo, Deum se faciebat, dixit: Quia Scriptura homines dicit deos, ut ibi:
Ego dixi, dii estis, et filii Excelsi omnes (Psal. LXXXI). Ergo multo magis, quem Pater miserat in mundum, dici potest
Deus, cum tamen dicatur homo Deus, et verbum Deus, dissimiliter. Hac ambiguitate nominis iram eorum mitigavit.
Quaerebant ergo eum apprehendere, et exivit de manibus eorum, et abiit trans Jordanem, ubi erat Joannes baptizans
primum.
De resurrectione Lazari.
Erat autem quidam languens Lazarus a Bethania de castello Mariae et Marthae. Cum autem accepisset Lazarum
infirmari per nuntium sororum ait: Infirmitas haec non est ad mortem (Joan. II), ad eum scilicet detinendum in morte, et

