missum a Domino (Amos VIII), frequenter afflixit eum Amasias plagis. Tandem filius suus Ozias frequenter eum
increpans, vectem per tempora transfixit, et semivivus relatus in terram suam, ibi mortuus est et sepultus. Et mortuus
est Jeroboam, et regnavit pro eo filius ejus Zacharias.
De Ozia, sive Azaria leproso rege Judae.
Anno vicesimo septimo Jeroboam regis Israel regnavit Ozias in Jerusalem duobus, et quinquaginta annis (IV Reg. XV).
Hieronymus tamen super Osee dicit eum cepisse regnare anno duodecimo Jeroboam. Et fecit quod placitum erat coram
Domino, verumtamen excelsa non abstulit. Qui cum hostes debellasset, et Ammonitas fecisset tributarios sibi,
reaedificavit muros in Jerusalem, quos destruxerat Joas rex Israel, eratque praecipue terrae cultor, et curam habebat
circa plantationes, et semina fructuum diversorum. Cumque ditatus esset in substantia mortali, contra Deum
immortalem agere nisus est. Nam in festivitate propitiationis indutus stola pontificali intravit in templum, ut incensum
poneret, pontifice Azaria cum lxxx sacerdotibus eum prohibente. Et factus est terraemotus, et claritas solis valde
effulsit, et incidit in faciem regis, et percussus est lepra in facie. Ante civitatem vero scissa est media pars montis ad
occidentem, et devoluta est ita ut et vias clauderet, et regios hortos opprimeret. Et habitavit seorsum urbem privatam
degens vitam. Joathan vero filius ejus gubernabat palatium, et judicabat populum terrae. Et mortuus est Ozias, et
sepultus in civitate David. Josephus tamen dicit eum de regibus solum habere sepulcrum in hortis. Et regnavit pro eo
filius ejus Joathan, sub Ozia rege Juda, et sub Jeroboam rege Israel coepit prophetare Isaias, de quo plenius postea
dicitur, et Osee de tribu Issachar ortus in Bethemoth. Sed hic, ut ait Hieronymus, praenuntians dedit signum: Veniet
Dominus in terra, sicut quercus, quae est in Silo, etc., quod non legitur in Scriptura ejus secundum editionem nostram.
Forte quod Hieronymus dixit signum, hoc Epiphanius dixit prodigium, dicens de Osee: Et dedit prodigium, dicens:
Veniet in terra Dominus, sicut quercus, quae est in Silo cum ex semetipsa in duodecim fuerit partita, et factae fuerunt
ex ea totidem quercus. Prophetavit autem contra decem tribus, pauca de duabus loquens. Et pronuntiavit historialiter
Judaeos in ultimo tempore ad Christum redituros. Tertium quoque diem Dominicae resurrectionis praedixit. Hic in terra
sua sepultus placida quiete dormivit. Sub eisdem quoque prophetavit Joel de tribu Ruben natus in agro Bethoron, qui
descripsit terram duarum tribuum eruco, brucho, locusta et rubigine vastandam (Joel I). Praedixit quoque effusionem
sancti Spiritus futuram super servos Dei, et ancillas, quod factum est in die Pentecostes. Hic in Bethoron in pace
mortuus est et sepultus. Sub eisdem regibus prophetavit Abdias, ut quidam tradunt (Abd. I); sed secundum Hebraeos
verius est, quod ante eos prophetaverit: nam mortuus est ante Elisaeum. Relicta enim uxor ejus per consilium Elisaei,
liberata est a creditoribus, oleo superabundante. Fuit autem de terra Sichem de agro Bethamar. Quinquagenarius enim
ille fuit, cui pepercit Elias, qui relicto obsequio regis, Eliae discipulus factus est. Cujus sepulcrum, usque hodie cum
mausoleo Elisaei, et Joannis Baptistae in Sebaste veneratione habetur. Sub Jeroboam rege Israel prophetavit Jonas filius
viduae Sareptanae, qui post reditum a Ninive, tempore famis, assumpta matre, gentium incola factus est. Nam et
erubescebat esse in terra sua, dicens: Sic auferetur opprobrium meum, eo quod prophetans contra Ninivem mendax
repertus sum (Jon. IV). Qui, transacta fame, rediit in terram Juda, et defuncta est mater ejus, et sepelivit eam juxta
balneum Delborae . Hic praedixit signum eversionis Jerusalem, quod cum viderent lapidem luctuose clamantem, prope
sit finis, et cum viderint in Jerusalem gentes universas, tunc tota illa civitas irrecuperabiliter everteretur Mortuus est et
sepultus in spelunca unius judicis Israel, cujus sepulcrum monstratur in una urbium Geth in viculo quodam juxta
Sephoron. Sub Ozia rege Juda terminata est monarchia Assyriorum. Nam Sardanapalius ultimus monarcha victus ab
Arbace Medo, semetipsum concremavit, et tunc Arbaces monarchiam ad Medos transtulit, spe, nondum re: hoc enim
fecit Darius, occiso Balthazar. Fuerunt tamen reges Assyrii, si non monarchae, tamen potentes, usque ad subversionem
Ninive, quam prophetavit Nahum.
Incidentia.
Eo tempore Latinorum quartus decimus rex Silvius Proca, post quem decimus quintus rex Latinorum Silvius Amulius.
De Zacharia, Sellum, et Manahen.
Anno tricesimo octavo Oziae regis Judae regnavit Zacharias, filius Jeroboam, super Israel sex mensibus. Qui fecit
malum coram Domino, sicut patres ejus, et percussit eum palam Sellum, filius Jabes, et regnavit pro eo (IV Reg. XV).
Et translatum est regnum Israel de domo Jehu in generatione quarta, juxta verbum Domini, et regnavit Sellum uno
mense in Samaria. Nam Manahen, filius Gaddi de Thersa, percussit eum in Samaria, et regnavit pro eo. Qui percussit
Thapsam, et terminos ejus, eo quod concives sui noluerant aperire ei. Anno tricesimo nono Oziae regis Juda regnavit
Manahen super Israel decem annis, et ambulavit in viis Jeroboam. In diebus ejus ascendit Phul rex Assyriorum in
Thapsam, et dedit ei Manahen mille talenta argenti, ut recederet ab eo, et etiam esset ei in auxilium. Sumpsit autem
Manahen quinquaginta siclos argenti a potentatibus, et divitibus terrae per singulos. Inter haec munera tradunt Hebraei,
Manahen misisse vitulos aureos, qui erant in Dan et Bethel, sed non est verum. Sacerdotes enim dolo sustulerunt aureos
vitulos, et absconderunt eos, et fecerunt aereos deauratos similes illis, quos misit Manahen regi Assyriorum. Qua fraude
postea percepta, reges Assyriorum plurimum exarserunt contra Israel. Et mortuus est Manahen, et regnavit pro eo filius
ejus Phaceia anno quinquagesimo Oziae regis Judae, et duobus annis regnavit in Israel. Nam Phacce, filius Romeliae,
chiliarchus ejus, interfecit eum in Samaria in convivio cum quinquaginta viris, et regnavit pro eo anno quinquagesimo
secundo Oziae regis Juda, et regnavit viginti annis in Israel.

