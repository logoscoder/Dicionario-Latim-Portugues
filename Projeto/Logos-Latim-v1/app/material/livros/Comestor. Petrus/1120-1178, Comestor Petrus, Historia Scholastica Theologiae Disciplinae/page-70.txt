immundus erat, usque ad vesperum. De immunditiis vero quibus erat immundus homo per diem tantum, ut propter
illusionem nocturnam, vel quia dormierat cum uxore, non credimus hominem his cineribus expiatum, sed ad minus de
immunditia septem dierum, quia die tertio, et septimo, legitur facienda expiatio talis. De expiationibus, quae fiebant
cum muneribus oblatis, ut supra de leproso dictum est, et de viro spermatico, et muliere sanguinaria, quia legitur eos
numerare septem dies, et octava purificari, credimus die tertia et septima, his aquis expiatos.
De personis exclusis a matrimonio.
Tradidit etiam Dominus filiis Israel multitudinem praeceptorum, recapitulando praedicta, et superaddendo nova, de
quibus non nisi illa perstrinximus quae ad intelligentiam lectionis sacrae Scripturae sunt necessaria. Sane prohibuit
Dominus ne homo ad domesticam suae carnis accederet, nec revelaret turpitudinem ejus, id est discooperiret, et intraret
pudenda ipsius. In primorum quidem parentum conjugio propter hominum raritatem solum duas personas exclusit
Dominus a conjugio dicens. Propter hoc relinquet homo patrem, et matrem (Gen. II), id est nec filius matri, nec patri
filia copulabitur. Sub lege vero plures excepit, quae sunt fere duodecim (Levit. XVIII), mater, noverca, soror, neptis,
amita, matertera, uxor patrui, nurus, uxor fratris . Sed haec determinationem recipit privigna, filia privigni, vel
privignae, soror uxoris. Paucas tunc exclusit, ut multiplicarentur homines, et replerent terram. Sub gratia plurimae
excluduntur ubi continentia locum habet; et est haec prohibitio conjugii. A fornicatione enim omnis mulier excluditur.
Catalogus quorumdam praeceptorum. (Levit. XVIII-XXIII.)
Coitum quoque cum masculo et jumento, sub interminatione mortis prohibuit; ne etiam colligerent spicas, vel racemos
remanentes, ne grana decidentia; sed relinquerent ea pauperibus terrae, nec opus mercenarii retinere, usque mane, nec
accipere personas, diligi amicum sicut seipsum praecepit, ubi LXX proximum ponunt. Somnia, auguria, divinationes
observari prohibuit, nec agrum seri diverso semine, nec jumenta diversi generis facere coire , nec veste ex duobus texta
indui, nec comam in rotundum tonderi, nec barbam radi, nec carnes suas super mortuo incidi, nec figuras aliquas, aut
stigmata in carne sua fieri, cum quibus, et similibus, ad litteram subintelligendum est, secundum ritum gentium, et
maxime Aegyptiorum cum quibus habitaverant. Nam, et David legitur mulam habuisse, super quam positus est
Salomon, et delatus ad fontem Gihon ad inungendum (III Reg. I). Sed Aegyptus omnigenorum venerans monstra
deorum, et in honore diversorum deorum, quos putabat talibus praeesse, diversa semina in agro, diversas materias in
veste sociabat, diversos etiam cincinnos capitis diversis diis sacrificabat. Unde et in principio horum praeceptorum dixit
Dominus: Juxta consuetudinem terrae Aegypti, in qua habitastis, non facietis, juxta morem regionis, ad quam
introducam vos, non agetis. Addidit etiam speciale praeceptum, cum intrarent terram repromissionis, ut auferrent
praeputia arborum quas plantarent. Quod quasi exponens subdit: Poma quae germinant, immunda erunt vobis, hoc
tamen non est in Hebraeo. Et videtur velle quod fructus trium primorum annorum immundus esset, et abjiciendus,
fructus quarti anni sanctus Domino, et communis pauperibus, sed in quinto anno, et deinceps domini sui essent, et
esibiles.
De tribus generibus panum.
Ad evidentiam quoque eorum quae hic in Levitico traduntur (Levit. XXIV), sciendum est sacerdotes habuisse tria
genera panum, panes scilicet sacerdotales, Leviticos, et laicos: Sacerdotales erant propositionis, qui de publico sumptu
fiebant, quos non licebat edere nisi solis sacerdotibus; panes Levitici, qui et offertorii, quibus soli de genere Levitico
vescebatur. Etiam qui propter maculam non poterant ministrare, et filia familias, sed non uxorata, vel vidua, vel
repudiata, nisi necessitate rediret ad domum patris, ut esset quasi filia familias. His non vescebatur advena , inquilinus,
mercenarius sacerdotis; verna tamen, vel emptitius ipsius vesci poterat, laici, id est communes, quibus quicunque
poterat vesci.
De sanctimonia sacerdotum.
De sanctimonia quoque sacerdotum agens Dominus (Levit. XXI), primo de minoribus sacerdotibus agit, ne
contaminarentur in mortibus civium suorum, nec etiam principis populi, nisi tantum super matre, et patre, filio, et filia,
fratre, et sorore virgine, ne scilicet lavarent, vel sepelirent, vel plangendo tangerent mortuos alios; nec aliis tantum
prohibitas, eis interdixit uxores, sed nec habere concubinas, nec in uxorem ducere scortum, nec ancillam, nec captivam,
nec viduam, nec repudiatam, nec eas quae de cauponibus, et pandocibus, id est apothecis venalibus vitam agunt.
Pontificem vero ad nullum omnino mortuum ingredi voluit.
Unde et dominus papa nullis exsequiis interesse dicitur. Nec uxorem ducere, nisi virginem, et tantum de populo suo.
Sed nec parochia domini papae muros urbis excedit. In commune vero praecepit, ne sacerdos in diebus vicis suae cum
ministrare deberet, vinum biberet, aut omne quod inebriare potest, ut sciret discernere inter sanctum et profanum,
mundum et immundum, et doceret filios Israel legitima terrae, quae locutus erat Dominus (Levit. X), et ne sacerdos
dum quandoque immundus esset, accederet etiam ad tangenda ea, quae offerebant filii Israel (Levit. XXII-XXIII). Patet
quoque si sacerdos evangelicus quotidie ministrat, assiduam debet habere munditiam. Addidit quoque Dominus de
solemnitatibus legalibus. Sed quia plenius de his in libro Numeri diffinitur, et nos ibidem de illis prosequemur. Prima
die Septembris festum Tubarum, vel clangores pro liberatione Isaac, quod cereorum dicitur; decima die ejusdem mensis
festum Propitiationis, quia cum fecissent vitulum, orante Moyse, propitiatus est eis Deus; decima quinta die festum

