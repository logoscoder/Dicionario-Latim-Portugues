interest nos scire, sicut nec scire interest, an mons in quo haec facta sunt fuerit Thabor, an alius mons in Galilaea.
Sermonem quidem hunc a Domino ad discipulos factum, legimus in Matthaeo et Luca tantum.
De Oratione Dominica.
Huic sermoni interseruit Dominus Orationem Dominicam, quae octo partes habet (Matth. VI): prima est captatio
benevolentiae, quam sequuntur septem petitiones et diriguntur ad Deum Patrem, a quo petimus nobis dari panem
nostrum supersubstantialem, id est Filium. Nam et Christus docuit nos ad petendum a Patre in nomine suo. Tres primae
petitiones spectant ad vitam futuram, sicut: Sanctificetur, id est firmetur in nobis, nomen tuum. In hac vita quasi mobile
est nomen patris ad filios, quia et Juda quandoque fuit Dei filius, quandoque non; pro qua etiam possibilitate movenda,
dixit Apostolus: Timeo ne et ego ipse reprobus inveniar (I Cor. IX). In patria enim apparebunt filii, et immutabiliter erit
Deus Pater eorum. Adveniat, id est ad te videndum veniat, regnum tuum. ut sit regnum in regno. Fiat voluntas tua sicut
in coelo, et in terra, quasi, sicut coelestis Ecclesia nihil potest velle, nisi quod scit te velle, ita et illa, quae adhuc militat
in terra, abdicatur voluntati tuae. Quatuor quae sequuntur ad militiam hujus vitae spectant, scilicet panem nostrum
supersubstantialem da nobis hodie, id est Christum, qui est supersubstantialis, id est super omnes substantias, et est
panis noster in altari. Vel sunt duae dictiones super substantialem, et et est sensus: Da nobis hodie, id est in praesenti
tempore; panem nostrum, id est Christum, qui proprius est fidelium, et hoc super panem, id est praeter panem
substantialem, id est necessarium, ad sustentationem; quasi: Da nobis utrumque panem, animae et corporis. Lucas
posuit quotidianum (Luc. X.), quod de viatico tantum exponitur. Graecus habet epiusion; Hebraeus vero sogolla, id est
praecipuum, vel egregium, vel peculiarem. Ob hoc forte Lucas videns Matthaeum dixisse sogolla, quod sonat
peculiarem, dixit quotidianum. Graecus vero interpres Matthaei, quia vidit eum dixisse sogolla, quod sonat egregium,
dixit epiusion. Tres quae sequuntur patent. Amen. Hebraeus in fine ponit unam ex his tribus, amen, sela, salem, quae
sonat, vere semper pacem.
Quod discipuli missi sunt cum potestate curandi.
Dum consummasset Jesus verba haec, convocatis discipulis duodecim dedit eis potestatem ejiciendi spiritus
immundos , et curandi omnem infirmitatem, et misit eos praedicare regnum Dei, et ait: Nihil tuleritis in via, neminem
salutaveritis, scilicet sicut alii, qui non ex studio optandi salutem, consueverunt salutare. In viam gentium ne abieritis,
nec in civitates Samaritanorum intraveritis; gratis accepistis, gratis date Non portabitis pecuniam, non panem, non duas
tunicas, id est superfluas, non calceamenta, non virgam . Secundum Marcum vero soleis, vel sandaliis uti jussi sunt, id
est peronibus, et virgam ferre, quae pro potestate accipiendi necessaria ponitur (Marc. VI). Ecce mitto vos sicut oves in
medio luporum; qui vos recipit, me recipit (Matth. X).
De curatione leprosi.
Cum autem descendisset Jesus de monte, tetigit leprosum, quasi jam solvens figuras, et sanavit eum dicens: Volo,
mundare (Matth. VIII). Et addidit: Vide nemini dixeris, quasi dicat: Vide quam manifeste, et plene mundatus es.
Nemini dixeris, id est nemini necesse habes dicere, adeo res evidens est, sed ostende te sacerdoti (Luc. V), ad cujus
arbitrium revocandus es. Ecce alios nondum decet solvere legem, sanatus tamen ubique praedicavit.
De servo centurionis.
Dum autem intrasset Capharnaum, rogavit eum centurio per interventum seniorum Judaeorum, ut sanaret puerum ejus
paralyticum (Matth. VIII). Et ait Jesus. Veniam, et curabo eum. Venit autem potentia sanandi, non corpore. Et ait
centurio: Non sum dignus, ut intres sub tectum meum, sed tantum dic verbo, et sanabitur puer meus, quia et ego solo
verbo per ministros meos operor. Forte idola habebat in domo, et immunda Judaeis. Et sequentibus se Jesus dixit: Non
inveni tantam fidem in Israel, subaudi, hujus temporis, nec includuntur in nomine Israel, sequentes eum, quia ad eos
loquebatur, quantum in hoc gentili. Et sanatus est puer in illa hora. Et ingressus synagogam Sabbato docebat eos, et ibi
ejecit ab homine spiritum immundum, clamantem: Quid nobis et tibi, Jesu Nazarene? venisti perdere nos? scio quod sis
Sanctus Dei (Luc. IV).
Se socru Petri.
Et cum venisset Jesus in domum Petri, quam forte habebat in Capharnaum per uxorem, ipse enim erat de Bethsaida, ad
petitionem discipulorum, sanavit socrum Petri febricitantem (Matth. VIII).
De Filio viduae.
Dum autem iret in civitatem Naim, quae est in Galilaea, suscitavit ante portam filium viduae, tangendo feretrum, et
dicendo: Tibi dico, surge (Luc. VII). Vespere facto, obtulerunt ei energumenos, et male habentes, et sanavit omnes, et
voluit ire trans fretum (Matth. VIII). Et dixit ei unus Scriba: Rabbi, sequar te, quocunque ieris. Volebat sequi
Dominum, ut disceret signa facere ad lucrum, et ideo non auditur a Domino. Dixit autem Dominus alteri: Sequere me.
Qui respondit: Domine, permitte me primum sepelire patrem meum. Cui Jesus: Dimitte mortuos, in peccatis scilicet,
sepelire mortuos suos. Tu vade, annuntia regnum Dei (Luc. IX). Non prohibuisset Dominus Jesus hunc a sepultura, si

