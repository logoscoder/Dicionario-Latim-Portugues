hunc modum Hieronymus dicit de monachis: Monachi debent habere puritatem martyrum, siquidem, et ipsi martyres
sunt. Addiditque Jesus: Sedere autem ad dexteram, vel ad sinistram, non est meum dare vobis, subaudi, talibus, quales
vos estis, quia estis ambitiosi. Vel vobis, quasi pro nobis, id est quia propinqui mei estis. Non enim personarum
acceptor est Deus (Act. I), ut scilicet personatum aliquem observet sine meritis in dando salutem aeternam. Et cum
indignarentur decem de duobus fratribus, docuit Dominus hos et illos, non venturos ad regnum, nisi per humilitatem et
dedit se in exemplum eis dicens: Filius hominis non venit ministrari, sed ministrare. Quia enim homo cecidit per
superbiam, per aliam viam redire oportet eum in regionem suam. Ad quod significandum dominus papa in
processionibus redit per aliam viam, ab ea per quam egressus est.
De Zachaeo et caeco prius illuminato.
Et antequam ingrederetur Jericho illuminavit caecum unum et ingressus perambulabat Jericho (Luc. XVIII). Zachaeus
autem princeps publicanorum, quia pusillus erat, ascendit arborem sycomorum ut videret Jesum transeuntem (Luc.
XIX). Sycomorus ficus fatua dicitur, in foliis moro similis, in aliis similis ficui. Unde dicitur quasi sycomorus, sed
altitudine praestans, unde et a Latinis celsa nuncupatur. Dixit ei Jesus: Zachaee, descende, quia hodie oportet me in
domo tua manere. Et descendit, et excepit illum gaudens in domum suam. Tunc Zachaeus dimidium bonorum suorum
dans pauperibus, dimidium retinuit, ut inde redderet his quos defraudaverat, in quadruplum, quae in duplum vel
quadruplum restituebantur, secundum legem, sicut supra dictum est. Et ait Jesus: Hodie huic domui salus facta est, eo
quod ipse Zachaeus filius sit Abrahae factus, scilicet non natus, id est non secundum carnem, sed fidem.
De duobus caecis Jerichontinis.
Et, egrediente eo Jericho, secuta est eum turba multa (Marc. X). Pauci enim non audebant ingredi desertum propter
latrones. Et ecce duo caeci sedebant secus viam, ex quibus unus Bartimaeus erat, id est Timaei filius. Qui cum
clamarent: Fili David, miserere nostri, et cum increparentur ut tacerent, magis clamabant. Stetit Jesus, et illis ad se
vocatis tetigit oculos eorum, et confestim viderunt, et secuti sunt eum.
De alabastro unguenti.
Jesus ergo ante sex dies Paschae venit in Bethaniam, Sabbato scilicet ante Ramos Palmarum, quae dies sexta erat ante
Pascha, si numeremus ipsum, et diem Paschae cum quatuor interpositis, et erat in domo Simonis leprosi (Matth. XXVI;
Marc. XIV; Joan. XII). Simon fuerat leprosus, et a Domino sanatus, sed tamen adhuc pristinum nomen manebat, sicut
et adhuc dicitur Matthaeus publicanus. Multique Judaeorum venerunt illuc, qui convenerant ad diem festum non
propter Jesum tantum, sed ut Lazarum suscitatum viderent. Cogitaverunt ergo principes sacerdotum, ut Lazarum
interficerent. Fecerunt autem ei coenam, et Martha ministrabat, et Lazarus unus erat discumbentium. Qui, ut ait
Augustinus de verbis Domini, convivis interrogantibus loca poenarum, et sedes inferni, diligenti narratione indicavit. Et
ita inferni longis temporibus ignorati, tandem invenerunt proditorem. Maria ergo habebat alabastrum unguenti nardi, id
est pyxidem de alabastro plenam unguento nardi. Sicut enim dicimus scyphum vini, scyphum lactis, et hujusmodi, sic
dicitur haec habens alabastrum unguenti. Et est genus marmoris candidi, et perlucidi variis coloribus intertincti, quod
incorrupta servat unguenta. Nardus autem est frutex aromatica, crassa radice; sed brevi, nigra et fragili, cypressini
odoris, folio perparvo, densoque, cujus cacumina in aristas se spargunt. Pigmentarii spicas, et folia nardi celebrant,
unde ad commendationem unguenti, ait Marcus, spicati pretiosi. Erat enim de nardo Indica. Alia enim genera nardi
vilia sunt. Joannes qualitatem expressit, dicens: Libram unguenti nardi pistici , id est fidelis. Pisteuo enim credo, et
pistis fides dicitur, nulla scilicet adulterina admistione corrupta. Quidam tamen pisticum dictum a loco putant. Fregit
autem, vel aperuit Maria alabastrum, et effudit unguentum super caput Jesu, et etiam unxit pedes ejus, et extersit
capillis suis, et domus impleta est ex odore unguenti. Et quia eadem die Maria fovit pedes Domini unguento, in
memoriam hujus rei, eodem Sabbato dominus papa dicitur multis erogare pauperibus. Hic enim pedes Domini, sedentis
in coelo, adhuc sunt ambulantes in terra. Cujus largitionis occupatione ea die non egreditur ad aliquam ecclesiam, cum
caeteris diebus Quadragesimae stationem faciat ad celebrandam missam Inde est quod in antiquis gradualibus legitur in
Rubrica. Sabbatum vacat, quia dominus papa eleemosynam dat. Et in Romano capitulari Evangeliorum, fer. VI, datur
fermentatum consistorio Lateranensi. Nec moveat te, si ob aliam causam inveneris dictas Dominicas vacantes.
Indignabatur autem Judas Iscariotes, quasi deperdito unguento, cum posset vendi trecentis denariis, et dari egenis. Erant
et alii indigne ferentes et dicentes: Utquid perditio haec unguenti facta est? Isti quidem propter pauperes indignabantur,
quibus forte verbis Judae persuasum erat. Judas vero propter lucrum, quia fur erat, et loculos Domini habens, quae
mittebantur portabat, id est non solum ferebat, sed asportabat. Habebat enim uxorem et filios, sicut scriptum est de eo:
Fiant filii ejus orphani, et uxor ejus vidua, etc (Psal. CVIII). Uxori ergo et filiis dabat quae furabatur. Et ait illis Jesus:
Quid molesti estis huic mulieri? Bonum opus operata est in me, ad sepeliendum me fecit. Quasi dicat: Non est perditio,
sed officium sepulturae. Joannes ait: Sine illam, ut in diem sepulturae meae servet illud. Marcus quasi exponens hoc
ait: Quod habuit, id est quod potuit, hoc fecit, praevenit enim ungere corpus meum in sepulturam, subaudi, ponendum;
quasi dicat: Sine ut faciat vivo, dum potest, quod volet facere mortuo, sed non poterit. Et forte a Spiritu sancto, licet
nesciens, sic praeoccupavit unctionem sepulturae mulier. Tunc dixit Jesus: Opus hoc memorandum ubicunque
praedicaretur evangelium hoc, et bene dixit evangelium hoc. Nondum enim scripta erant Evangelia.

