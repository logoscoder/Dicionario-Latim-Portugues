De prima negatione Petri.
Sequebatur autem Petrus a longe, ut videret finem. Joannes vero notus pontifici introduxit Petrum. Quem cum intuita
esset ancilla ostiaria, dixit: Nunquid et tu ex discipulis es hominis istius? Dicit ille: Non novi illum, neque scio quid
dicis. (Matth. XXVI; Marc. XIV; Luc. XXII; Joan. XVIII). Quidam volentes excusare Petrum dicunt, quod bene dixit,
se non nosse illum, quem nemo perfecte novit, nisi Pater. Et cum dixisset: O homo, non sum, se negavit, et non
Christum. Cumque dixisset, homo, nescio quid dicis, dixit se nescire falsa eorum consilia et dolos. Sed stultum est
excusare, quem Dominus accusavit. Ipse etiam se reum lacrymis indicavit. Stabat autem cum ministris Petrus ad ignem.
Interrogabat autem pontifex Jesum de doctrina ejus. Et cum dixisset Jesus: Palam mundo locutus sum, interroga eos,
qui audierunt, unus ministrorum dedit alapam Jesu . Et ait Jesus: Si bene locutus sum, quid me caedis? Ostendit Jesus,
percutienti maxillam, non actu ipso praebendam esse alteram, sed animo paratum esse ad patiendum, si opus fuerit. Et
misit eum Annas ligatum ad Caipham.
De secunda, et tertia.
Erat autem Petrus stans in atrio , et calefaciens se, et dicente alia ancilla: Et hic cum Jesu erat, dixerunt, qui astabant:
Vere tu ex illis es, nam et Galilaeus es, et loquela tua, id est idioma Galilaeae, manifestum te facit. Tunc negavit Petrus
cum juramento, et ante hanc negationem exierat, et cantaverat gallus. Et quasi post horam cognatus Malchi dicebat eum
se vidisse in horto cum Jesu. Et tunc Petrus coepit anathematizare, et jurare, quia non novisset hominem, et statim
gallus cantavit. Et conversus Dominus, respexit Petrum. Et recordatus Petrus verbi, quod Dominus dixerat, egressus
foras flevit amare, fugiens in caveam, quae modo Gallicantus appellatur, in quo loco aedificata est ecclesia. Secundum
hunc ordinem Joannis videtur Petri trina negatio inchoata in atrio Annae, et consummata in atrio Caiphae. Secundum
alios, qui non faciunt mentionem de Anna, videtur tota facta in atrio Caiphae. Augustinus in libro De concordia
evangelistarum, asserit totam factam in atrio Annae, et quae dicta sunt inde post missum Jesum ad Caipham,
recapitulando dicta. Hieronymus in Matthaeum, et Beda in Lucam, videntur velle quod Petrus in atrio Caiphae
negaverit.
De sententia mortis lata in Jesum
Mane facto convenerunt apud Caipham sacerdotes, et seniores populi, et Scribae, et Pharisaei, et quaerebant falsum
testimonium contra Jesum (Matth. XXVI; Marc. XIV). Et dixerunt duo falsi testes: Nos audivimus eum dicentem:
Possum destruere templum Dei hoc manu factum, et post triduum non manu factum reaedificare. Cumque non
respondisset Jesus, exsurgens Caiphas dixit ad Jesum: Adjuro te per Deum vivum, ut dicas nobis, si tu es Christus
Filius Dei benedicti. Et respondit Jesus: Tu dixisti. Si dixero vobis, non creditis mihi, amodo videbitis Filium hominis
sedentem a dextris virtutis Dei, et venientem in nubibus coeli, quod de secundo adventu ejus congrue intelligi potest,
vel de adventu ejus in orbem per praedicatores. Tunc princeps sacerdotum scidit vestimenta sua dicens: Blasphemavit;
consuetudinis Judaicae erat audita blasphemia in Deum, scindere vestimenta sua. Et dixit: Quid vobis videtur? Et
dixerunt: Reus est mortis.
Prima illusio.
Tunc exspuerunt in faciem ejus (Matth. XXVII; Marc. XV; Luc. XXIII Joan. XVIII); et hoc etiam proprium erat
Judaeorum spuere in faciem ejus, quem abjiciebant. Et adduxerunt eum vinctum ad praetorium, et tradiderunt Pontio
Pilato praesidi, et non introierunt ne contaminarentur intrando domum gentilis.
De suspendio Judae.
Tunc Judas poenitentia ductus, retulit triginta argenteos, dicens principibus sacerdotum: Peccavi tradens sanguinem
justum. At illi dixerunt: Quid ad nos? Tu videris (Matth. XXVII), quasi dicant: Tu vidisti quid feceris, et sic est
praeteritum subjunctivi. Vel tu videbis, cum senties in poena te peccasse, et sic est futurum subjunctivi. Quidam tamen
sub una distinctione legunt. Quid ad nos? tu videris, quid scilicet pertinet ad nos. Forte Satanas, qui possederat Judam,
postquam fecit, quod voluit, recessit ab eo, et ideo potuit Judas dolere, quod fecerat, ut ex dolore iterum intraret in eum
Satanas, ut faceret eum injicere sibi manum. Dicit Hieronymus super CVIII psal. quia magis offendit Judas Deum,
quando se suspendit, quam in hoc quod cum prodidit. Et projectis argenteis in templo, abiens, laqueo se suspendit et
crepuit medius, effusis visceribus, et in hoc quodammodo delatum est ori, quo osculatus erat Dominum, ne per os
spiritus effunderetur. Rupto enim laqueo, putatur post cecidisse et crepuisse. Utrum autem eadem die se suspenderit, an
distulerit, dubium est, sed quod ante resurrectionem Domini, super psalmum habetur. Quidam tamen dixerunt quod,
audita resurrectione, quam non sperabat, se suspendit, quod non est authenticum. Dixeruntque sacerdotes quia non
licebat eos mittere in corbonam, quia pretium sanguinis: erat, mittere, intellige pro remittere, quia inde tulerant eos. Et
emerunt ex eis agrum figuli, in sepulturam peregrinorum, cujusdam scilicet figuli. Vel est Figuli proprium nomen. Et
dictus est ager Haceldama, id est ager sanguinis. Quia fuerunt pretium mortis, in usum mortuorum tradiderunt eos.
Tunc impletum est illud Jeremiae: Acceperunt triginta argenteos sacerdotes, vel venditores agri, vel Judas, et dederunt
eos in agrum figuli, scilicet pretium appretiati a filiis Israel, id est Christi, quem appretiaverunt, id est pretio emerunt
filii Israel, vel alii, qui erant a filiis Israel nati. Non legitur in Jeremia hoc, sed in Zacharia (cap. XI) pene idem sensus

