12

IV REGI

De Ochozia rege Israel.
Porro Ochosias, filius Achab, regnare coepit in Samaria, anno decimo septimo Josaphat, et duobus annis regnavit, et
ambulavit in viis patris et matris suae, et praevaricatus est Moab in Israel, id est recessit a tributo ejus (IV Reg. I).
Ceciditque Ochozias per cancellum coenaculi, et aegrotavit, et misit nuntios, qui consulerent Beelzebub Deum
Accaron, de infirmitate sua. Josephus dicit: Misit ad Deum Accaron Muscam , et misit Dominus Eliam in occursum
nuntiorum. Qui ait eis: Nunquid non est Deus in Israel, ut eatis ad Deum Accaron? Quamobrem non consurget
Ochosias, sed morietur. Cumque rediissent nuntii ad regem, et dicerent se rediisse pro hujusmodi prohibitione,
quaesivit ab eis de habitu viri, qui apparuerat eis. Qui dixerunt ei: Vir pilosus est, et zona pellicea accinctus. Qui ait:
Elias est. Misit rex quinquagenarium cum suis quinquaginta armatis, ut vocarent Eliam, vel invitum traherent. Et ait
quinquagenarius Eliae sedenti in vertice montis: Homo Dei, rex praecepit ut descendas. Qui respondit: Si homo Dei
sum, descendat ignis de coelo, et devoret te, et tuos, et sic factum est. Misit quoque rex alium quinquagenarium cum
suis, qui similia locutus est, et similia passus. Destinavit quoque tertium quinquagenarium, qui creditur fuisse Abdias,
qui curvans genua coram Elia ait: Obsecro, ut miserearis animae meae et servorum meorum. Et ait angelus ad Eliam:
Descende cum eo, ne timeas. Qui descendit ad regem, et ait: Quia misisti ad Beelzebub, quasi non esset Deus in Israel,
morieris. Et mortuus est Ochosias, et regnavit Joram frater ejus pro eo, anno secundo Joram filii Josaphat, et tunc
aequivoci fuerunt rex Juda, et rex Israel, et affines.
De raptu Eliae.
Factum est cum levare vellet Dominus Eliam per turbinem in coelum, venerunt Elias et Elisaeus in Galgala; et ait Elias
ad Elisaeum: Mane hic, quia misit me Dominus in Bethel. Qui respondit: Vivit Dominus, et vivit anima tua, quia non
derelinquam te (IV Reg. II). Sciebat enim in spiritu eum tollendum esse. Et occurrerunt eis filii prophetarum, qui erant
in Bethel, et dixerunt ad Elisaeum secreto: Nosti quia hodie tolletur Dominus tuus a te. Qui respondit: Novi, silete. Et
ait Elias: Mane hic. Qui noluit. Cumque venisset in Jericho, idipsum dixerunt Elisaeo filii prophetarum qui erant ibi,
quod et praedicti. Et voluit Elias, ut maneret ibi, sed noluit. Cumque venirent ad Jordanem ambo, et quinquaginta de
filiis prophetarum a longe specularentur, involvit Elias pallium suum, et percussit aquas, quae divisae sunt, et
transierunt per siccum. Cumque transissent, dixit Elias ad eum: Postula quod vis, et faciam tibi, antequam tollar a te.
Qui respondit: Obsecro, ut fiat spiritus tuus duplex in me. Qui respondit: Rem difficilem postulas, tamen si videris me,
quando tollar a te, erit; alioquin, non erit. Spiritum duplicem habuit Elias, id est ad duo, ad prophetiam et ad miracula.
Et ad eadem duo, fuit spiritus in Elisaeo, et ita non petiit discipulus esse super magistrum. Quidam tamen distinguunt
ita, fiat spiritus tuus duplex in me, id est duplicetur in me. Quod ita impletum fuisse tradunt. Nam Elisaeus vivens
suscitavit mortuum, sed et mortuus suscitavit mortuum; quod non Elias. Cumque pergerent, ecce currus igneus, et equi
ignei diviserunt utrumque, et ascendit Elias, et ferebatur per turbinem in coelum. Legitur quod Sabacha pater Eliae,
nondum nati, vidit in somnis viros candidatos se salutantes. Quod cum nuntiasset in Jerusalem, responsum est ei: Puer
hic judicabit Israel in gladio et igne. Elisaeus autem videbat, et clamabat: Pater mi, Pater mi, currus Israel, et auriga
ejus! id est sustentator populi et rector, et dejecit ei Elias pallum suum. Tunc ille scidit vestimenta sua, vel prae dolore,
vel abjiciens vestem suam, ut deinceps uteretur veste Eliae. Et rediens ad Jordanem percussit aquas pallio Eliae, et non
sunt divisae, et ait: Ubi est Deus Eliae etiam nunc? percussitque iterum, et divisae sunt. Et transiit. Quod videntes filii
prophetarum dixerunt: Requievit spiritus Eliae super Elisaeum. Et occurrentes adoraverunt eum. Et eo licet renitente,
miserunt quinquaginta viros ad quaerendum Eliam, si forte projecisset eum Dominus in aliquo montium, vel vallium.
Cumque quaesissent per tres dies, eo non invento redierunt.
De sale Elisaei.
Tunc dixerunt viri Jericho ad Elisaeum. Terra haec optima est, sed aqua fontis pessima terram facit sterilem (IV Reg.
II). Qui assumens vas novum terreum misit in illud sal, et egressus ad fontem misit sal in illum. Et cum orasset ait:
Haec dicit Dominus: Sanavi aquas has, et non erit in eis mors ultra, neque sterilitas. Forte morbosa erat bibentibus cum
sterilitate. Et sanatae sunt aquae, usque ad diem hanc. Cumque ascenderet in Bethel, illudebant ei quadraginta duo pueri
dicentes: Ascende calve. Et maledixit eis in nomine Domini, id est per nomen Domini, vel invocato nomine Domini.
Egressique sunt duo ursi de saltu, et devoraverunt eos. Cumque transisset per montem Carmeli, rediit in Samariam, et
habitabat in ea.
De tribus regibus qui obsederunt regem Moab.
Porro Joram filius Achab regnavit in Samaria anno decimo octavo Josaphat, et duodecim annis regnavit (IV Reg. III);
tulitque idola gentium, quae pater suus introduxerat; verumtamen a cultu vitulorum Jeroboam non recessit. Quem cum
redargueret Michaeas, occisus est ab eo praecipitio, ut dicit Epiphanius episcopus Salaminae Cypri. Et sepultus est in
Morasthi, solus juxta supulturam Senachim. Alius fuit post Michaeas similiter Morasthites, sextus duodecim
prophetarum. Porro rex Moab solvebat regi Israel tributum agnos centum millia, et totidem arietes cum velleribus suis;
sed mortuo Achab, recessit a tributo. Quamobrem Joram rex Israel ascendit contra eum in praelium, et habuit secum

