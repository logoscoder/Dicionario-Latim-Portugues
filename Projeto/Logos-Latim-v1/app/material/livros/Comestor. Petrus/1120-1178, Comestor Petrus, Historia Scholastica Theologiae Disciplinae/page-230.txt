Venit autem iterum in Cana Galilaeae a Judaea, in quam ascenderat (Joan. IV). Et erat ibi quidam regulus, id est de
potentioribus terrae sub rege, cujus filius infirmabatur, non in Cana, sed in Capharnaum. Et rogabat Dominum, ut
descenderet et curaret filium suum. Qui redargutus est a Domino, quia non credebat eum posse sanari, nisi corporali
praesentia et tactu. Et ideo dum instaret ille ait ei: Vade, filius tuus vivit. Et sic absens, verbo sanavit eum.
Descendensque pater, cum cognovisset filium sanatum in hora verbi Dominici, credidit ipse, et domus ejus tota.
Creditur iste fuisse Judaeus, quia dixit ei Dominus: Nisi signa et prodigia videritis, non creditis. Judaei enim signa
quaerunt (I Cor. I).
De convivio Levi.
Et fecit ei Levi convivium in domo sua (Luc. V). Et discumbebant cum eo publicani, qui fuerant socii Levi, quem cum
arguerent Pharisaei, quod cum talibus edebat, ait: Non veni vocare justos, sed peccatores ad poenitentiam (Matth. IX).
Excusavitque discipulos de eo quod non jejunabant: tum quia rudes erant, nec difficilia sustinerent, tum quia
corporaliter cum eis erat, quia, cum auferretur ab eis, plurimum jejunarent. Ex hoc quidam dicunt quod ablato Christo
in ascensione, jejunaverunt discipuli usque ad missionem Spiritus sancti. Et ob hoc jejunant ab Ascensione usque in
Pentecostem. Nec etiam tunc celebrant nuptias, quasi jam inchoantes tres hebdomadas ante festum sancti Joannis. Sed
non est authenticum, nec in Actibus apostolorum legitur tunc de jejunio eorum, sed de oratione tantum. Quaerentibus
autem Pharisaeis signum de coelo, negavit eis tanquam indignis, quia deteriores erant Ninivitis et regina austri, qui nec
legem Dei, nec prophetas habuerant (Matth. XII). Et nota quod in antiquioribus codicibus Ninivitae legitur.
De filia archisynagogi, et Haemorrhoissa.
Et ecce princeps Synagogae Jairus adoravit eum dicens: Filia mea modo mortua est, id est morti proxima, ut Marcus et
Lucas dicunt (Matth. V; Luc. IX). Veni, pone manum super eam, et vivet. Et dum iret, mulier Haemorrhoissa ab annis
duodecim, retro veniens, tetigit fimbriam vestimenti ejus, et sanata est . Ambrosius in sermone De Salvatore dicit hanc
fuisse Martham. Enumerans enim beneficia Christi circa genus humanum, post aliqua praemissa subdit: Dum
languidum sanguinis fluxum siccat in Martha, dum daemones expellit de Maria, dum corpus redivivi spiritus calore
constringit in Lazaro. Veniens autem in domum Jairi induxit tantum secum Petrum, Jacobum, et Joannem fratrem ejus,
qui quasi secretarii ejus erant, et patrem et matrem puellae. Et ejectis irridentibus eum, quia dicebat: Puella dormit,
tenens manum puellae ait: talitha cumi, quod sonat, Puella, tibi dico, surge. Tamen, tibi dico, non est de interpretatione.
Et jussit illi dari manducare . Hoc enim est verum experimentum verae resurrectionis. Magi enim mortuos suscitant
quibusdam characteribus alligatis sub utraque assella, et loqui eos, et incedere faciunt, sed comedere nequaquam
possunt.
De duobus caecis, et de surdo.
Et transeunte inde Jesu, secuti sunt eum duo caeci clamantes: Fili David, miserere nostri (Matth. IX). Cumque venisset
domum, id est ad domum suam Nazareth, tetigit oculos eorum, et aperti sunt. Cumque dixisset eis, Videte ne quis sciat,
tamen diffamaverunt eum in tota terra illa. Egressis illis obtulerunt ei mutum, daemonium habentem, et ejecto
daemone, locutus est mutus (Luc. XI). In Graeco tamen melius sonat surdum, quam mutum.
De Beelzebub.
Cumque laudaret eum turba, Pharisaei dicebant: In Beelzebub principe daemoniorum ejicit daemones (Luc. XI). A Belo
primo nomine idoli, variae gentes secundum idiomata linguae suae cognominabant idola sua. Babylonius dixit Bel,
Moabita Beel, Palaestini Baal. Quandoque aliquid superaddebant, ut Beelphegor, id est Deus tentiginis, qui est Priapus.
Quandoque Baalim, qui est Deus Sydoniorum, et sonat, vir meus, id est robur meum et caput. Beelzebub tamen nullius
idoli nomen erat, sed Judaei irrisorie vicinum sibi idolum Acharonitarum sic vocabant, et sonat vir muscarum, ob
sordes immolatitii sanguinis, quas sequuntur muscae. Nec est finalis littera d, vel l, vel v, sed b. Quibus ait Jesus: Filii
autem vestri in quo ejiciunt? Quasi dicat: Si in filiis vestris hanc expulsionem Deo datis, cur non in me idem facitis?
Erant enim de Judaeis exorcistae, qui per exorcismos Salomonis daemones ejiciebant, maxime si radix cujusdam
herbae poneretur in naribus obsessi. Ait enim Josephus se vidisse quemdam exorcistam captum, et adductum ad
Vespasianum, dum obsideret Jerusalem, qui annulum, sub cujus gemma radix erat, posuit in naribus cujusdam obsessi,
et adjuravit daemonem, et egressus est daemon. Ut autem probaret ejectum daemonem, posuit pelvim aqua plenam in
medio, et adjuravit daemonem, ut subverteret pelvim; et subvertit eam. Quod autem in annulis quidam includunt
spiritum immundum, per quem impetant aliis daemonibus, non creditur esse Salomonis inventum. De Cypriano mago
martyre dicit Augustinus, quod in pixide quadam eburnea, dum adhuc magus esset, tres habebat daemones inclusos, per
quos quod volebat operabatur, emittendo illos ad quod volebat, et postea redibant. Sed puellam cujus amore tenebatur
nunquam potuit adducere, quia illis semper signaculum crucis opposuit. Quo percepto, Cyprianus ad fidem conversus
est, postea martyr factus cum Justina virgine.
De Maria Magdalena.

