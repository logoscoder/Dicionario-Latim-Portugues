velata facie, nihil videntem. Et dixerunt ad eum domus Israel: Quid tu facis? Qui respondit: Super regem, qui est in
Jerusalem onus istud est. Parietem perfodient, ut educant eum, in caligine noctis egredietur, capietur in sagena ,
adducetur in Babylonem, et eam non videbit, ibique morietur. Postea locutus est ad domum Israel in aenigmate, dicens:
Haec dicit Dominus: Aquila grandis magnarum alarum longo membrorum ductu, plena plumis et varietate, hoc est
Nabuchodonosor, venit ad Libanum, id est ad templum, et tulit medullam cedri, id est vasa Domini, et summitatem
frondium transportavit, id est Joachin, et tulit de semine terrae, id est Mathaniam, et posuit illud in terra, et crevit in
vineam, id est fecit eum regem, et accepit ab eo jusjurandum. Et facta est aquila altera grandis, id est Pharao. Et ecce
vinea ista extendit palmites suos ad illam, ut irrigaret eam. Nunquid prosperabitur, qui fecit haec? Et qui dissolvit
pactum, nunquid effugiet? Vivo ego, dicit Dominus, in medio Babylonis morietur (Ezech. XVII).---Et factum est
verbum Domini ad Ezechielem in anno nono, in mense decimo, decima die mensis, dicens: Fili hominis, scribe tibi
nomen diei hujus in qua confirmatus est rex Babylonis adversus Jerusalem hodie. Ecce ego tollam hodie a te
desiderabile oculorum tuorum, et ingemisces tacens, non plorabis, non planges, luctum mortui faciens, non velabis ora
amictu, nec cibos lugentium comedes, sed calceamenta erunt in pedibus tuis tanquam ad eundum. (Ezech. XXIV). Et
mortua est uxor sua vespere, et non planxit, sed erat quasi iturus, et dixerunt ad eum, quid portenderet hoc. Qui
respondit: Haec dicit Dominus: Ecce ego polluam sanctuarium meum desiderabile oculorum vestrorum, et prae nimia
anxietate non plangetis, quia quisque de nece sua sollicitus erit. Postea consolationem gentis suae praedixit propheta,
calamitates circumstantium nationum, quae vel juverant hostes contra Jerusalem, vel insultaverant captivis, id est
filiorum Ammon, et Moab, Edom, Philisthiim, Tyri, et Sidonis, Aegypti, et Aethiopiae (Ezech. XXV XXXII).
De consolatione Jerusalem.
Et factum est in duodecimo anno transmigrationis undecimo mense, quinta die mensis, venit ad Ezechielem quidam,
qui fugerat de Jerusalem dicens: Vastata est civitas (Ezech. XXXIII). In praecedenti tamen vespere Ezechiel
praedixerat, de nuntio futuro. Et audiens omnis transmigratio excidium urbis, et incendium templi, levaverunt vocem
suam, et dixerunt: Periit spes nostra, abscisi sumus. Et exclamavit Ezechiel: Haec dicit Dominus: Cum sanctificatus
fuero in vobis tollam vos de gentibus, et adducam vos in terram vestram; et effundam super vos aquam mundam, et
mundabimini ab omnibus inquinamentis vestris. (Ezech. XXXVI).
De resurrectione mortuorum.
Et facta est super prophetam manus Domini, et eduxit eum in Spiritu, in campum qui plenus erat ossibus siccis
vehementer . Et ait ad eum: Fili hominis, putasne vivent ossa ista? et dixi: Domine, tu scis. Et dixit: Dic ad ea: Ossa
arida, haec dicit Dominus: Ecce dabo super vos nervos, et succrescere faciam carnes, et superextendam vobis cutem,
dabo vobis spiritum, et vivetis. Et adhuc eo loquente factus est sonus et commotio, et accesserunt ossa ad ossa,
unumquodque ad juncturam suam, et ecce super ea nervi, et carnes et cutis, sed spiritum non habebant (Ezech.
XXXVII). Et dixit Dominus ad prophetam: Clama ad spiritum, et dices: Haec dicit Dominus: A quatuor ventis veni,
spiritus, et insuffla super interfectos istos, et reviviscant Et sic factum est. Et viventes steterunt super pedes suos,
exercitus grandis nimis valde. Et dixit Dominus: Ossa haec universa domus Israel est. Et restituit spiritus prophetam in
medio transmigrationis, et locutus est ad eos, quae monstraverat ei Dominus in signum duorum, scilicet revocationis
eorum a captivitate, et resurrectionis corporum in fine. Tulit Ezechiel lignum unum, et scripsit super illud, lignum
Judae, et sociorum ejus, et super alterum lignum scripsit, lignum Ephraim , et sociorum ejus, et conjunxit ea, et tenuit
ea in una manu simul, et dixerunt ei: Quid tibi vis in his? Qui respondit: Haec dicit Dominus: Ecce ego congregabo
regnum Juda, et regnum Ephraim, et faciam eos in gentem unam, et regnum unum, et servus meus David princeps erit
eorum in perpetuum.---Et locutus est Dominus ad Ezechielem: Fili hominis, vaticinare adversus Gog et terram Magog,
dicens: Haec dicit Dominus: Ecce ego super te, Gog, princeps Mosoch et Thubal, seducam te, ascendere te faciam de
lateribus aquilonis, et adducam te super montes Israel, et cades ibi tu, et omnia agmina tua, et dicam volucribus coeli et
bestiis terrae: Properate, et currite undique ad victimam, quam immolo vobis super montes Israel, ut comedatis carnem
fortium, et sanguinem principum terrae bibatis. Et ossibus corrosis dabo sepulcrum nominatum, et mittam ignem in
terram Magog, et in his, qui habitant in insulis confidenter (Ezech. XXXVIII, XXXIX). Hoc fabulantur Hebraei
futurum post regnum mille annorum, et quod tantus erit exercitus Gog. quod Hebraei per septem annos usum lignorum
habebunt, non de silvis, sed de armis, et colligentur ossa septem annis, et sepelientur in valle, quae ob hoc dicetur
Polyandrum , quasi multorum virorum sepultura.
Quod facta est manus Domini super Ezechielem.
In vicesimo quinto anno transmigrationis, ipse est annus tricesimus tertius regni Nabuchodonosor, primo mense,
decima die mensis, quarto decimo anno, postquam percussa est civitas, in hac ipsa die facta est manus Domini super
Ezechielem (Ezech. XL). Et adduxit eum in spiritu in terram Israel, super montem excelsum, et ostendit ei
descriptionem civitatis, et templi, super quam ad litteram nostri siluerunt auctores. Porro Ezechiel, in Chaldaea inter
concaptivos judicavit transgressores legis, et praecipue quosdam de tribu Dan et Gad, quod in Dominum committerent
impia, legis persequendo custodes. Et fecit, ut dicit Epiphanius, contra eos prodigium magnum, quia filii eorum, et
universa pecora a serpentibus perierunt; et praedixit quod tribus illae non reverterentur ad propria, sed in Mediae
regionibus remanerent; propter quod exacerbati in eum, distraxerunt eum equis per crepidines saxorum, et

