continuo clarificavit eum Deus, id est clarificabit. Quod potest intelligi de resurrectione, vel de imminenti traditione,
per quam Christus mortuus, apparuit his, qui eum in inferno exspectabant.
De Eucharistia data discipulis, et non Judae.
Coenantibus autem illis benedixit Jesus panem, et fregit, et dedit discipulis suis, dicens: Accipite, et comedite, hoc est
corpus meum, quod pro vobis tradetur. Similiter, et de calice ait: Bibite ex hoc omnes , hic est sanguis meus novi
testamenti, subaudi, confirmatior, qui pro vobis et pro multis effundetur in remissionem peccatorum (Matth. XXVI;
Marc. XIV; Luc. XXII). Quod ait: Accipite, et comedite, forte inculcatio est. Non enim intelligendum est, quod
sumptum corpus de manu Domini sibi ministrarent, sed qui consecravit, ipse et ministravit. Sed est ac si diceret:
Comedite, utramque hujus sacramenti comestionem innuens. Nec enim de calice dixit: Accipite; sed ministrans dixit:
Bibite. Et nota quia in canone cum proferuntur haec verba: Hoc est corpus meum, hic est sanguis meus, ex virtute
horum verborum fit transsubstantiatio, unde credibile est cum Dominus eadem verba dixit, mutasse panem et vinum in
carnem et sanguinem, et tunc eamdem vim contulit Dominus verbis illis in posterum. Et propterea sic construenda est
littera. Benedixit, subaudi, dicens: Hoc est corpus meum. Et tunc fregit, et dedit discipulis suis; et ait: Comedite. Et
iteravit: Hoc est corpus meum. Vel forte tunc benedixit, benedictione nobis non tradita, sed post, ad institutionem
apostolorum, vis benedicendi tradita est a Domino verbis istis: Hoc est corpus meum. Quod autem ante traditionem
Eucharistiae diximus Judam exisse, videmur contradicere Lucae, qui post calicem traditorem commemorat, sed forte
Lucas de traditione recapitulat. Hilarius autem super Matthaeum probat Judam non interfuisse; tunc enim bibentes
calicem, secum dixit Jesus bibituros in regno Patris ad quod Judas indignus erat. Etiam bibentium nullum excipiens, ait:
Qui pro vobis effundetur. In aliis autem excepit, dicens, pro multis. Dici tamen potest Judam accepisse Eucharistiam, et
dictum ab Hilario facile determinari. Cum ergo dixit Jesus: Hoc facite in meam commemorationem, instituit hoc
sacramentum, et tacite praemissum destituit. Cum ergo dixit se non bibiturum vinum, donec cum eis biberet novum,
adverbialiter positum est, id est novo modo, tanquam novus, scilicet non incorporando mihi vinum, ut prius.
De praedictione negationis Petri.
Tunc ait illis Jesus: Omnes scandalum patiemini in me in nocte ista. Scriptum est enim, percutiam pastorem, et
dispergentur oves gregis (Matth. XXVI; Marc. XIV). Zacharias propheta ex persona Ecclesiae oravit, dicens ad Patrem:
Percute pastorem, et dispergentur oves gregis (Zach. XIII). Evangelista vero videns impletum, quod oraverat propheta,
responsionem Patris annuentis posuit, scilicet: Percutiam pastorem. Et cum dixisset Petrus: Et si omnes scandalizati
fuerint, ego nunquam scandalizabor. Respondit Jesus: Prius quam bis gallus vocem dederit, ter me es negaturus.
Marcus hoc expressit plenius caeteris. Post primam enim negationem Petri statim gallus cantavit, sed ante secundum
galli cantum bis iterum negavit, et ita trina Petri negatio ante primum galli cantum inchoata est, ante secundum
completa. Alii autem Evangelistae dicentes: Priusquam gallus cantet, ter me negabis, de inceptione agunt. Et est:
Trinam negationem inchoabis. Marcus vero de completione ejusdem scripsit. Et ait Petrus: Etiam si oportuerit me mori
tecum, non te negabo. Non mentitur Petrus, quia credit verum esse quod promittit .
De sermone Domini post coenam.
Tunc subdidit Jesus consolando longum sermonem, quem scripsit Joannes (cap. XIV): Non turbetur cor vestrum neque
formidet. In domo Patris mei mansiones multae sunt, si quo minus dixissem vobis. Minus, ponitur pro non, et est, si
quo minus, id est in aliquo non dixissem vobis, non id est si non essent ibi, ego dixissem vobis, id est non celassem vos,
imo dixissem vobis, quia non sunt ibi. Sed, subaudi, sciatis quia vado vobis parare locum. Jam paratae erant mansiones,
ut dixerat, praedestinatione, sed tamen adhuc parandae erant apertione, et ipsorum meritoria operatione. Hieronymus
autem contra Jovinianum legit totum sub una distinctione sic: Si non mansiones multae essent apud Patrem, dixissem
vobis, quia vado parare vobis locum, hoc est si non unusquisque praepararet sibi mansionem ex propriis operibus,
dixissem vobis, quia vado parare vobis locum. Meum autem non est parare, sed vestrum. Et est dictum, sicut illud:
Sedere a dextris, vel a sinistris non est meum dare vobis (Matth. XX). Tamen, et quod quisque sibi parat, etiam Deus ei
parat. Parat enim mansiones, mansionibus parando mansiones. Cumque dixisset ei Thomas: Domine, quo vadis?
Respondit ei Jesus: Ego sum via, veritas et vita, quasi dicat: Qua vis ire? Ego sum via, id est me imitare. Quo vis ire?
Ego sum veritas, id est verus et supremus finis, qui solus quaerendus est. Ubi vis permanere? Ego sum vita. Et nota
quia modo arguit eos in hoc sermone, quasi nescientes ipsum, modo commendat, tanquam scientes, quod secundum
regulam Ticonii de aliis et aliis est intelligendum. Sunt et quaedam in hoc sermone, quibus applaudit Sabellius, ut, qui
videt me, videt et Patrem. Quaedam quibus insultat Arius, ut, verba, quae ego loquor, a me ipso non loquor. et major
me est, et hujusmodi. Etiam promissionem hanc addidit Jesus: Qui credit in me, opera, quae ego facio, ipse faciet, et
majora horum faciet, genitivus est pro ablativo more Graecorum. Majus fuit sanari umbra Petri, quam fimbria vestis
Christi, quasi dicat: Non erit major me, qui credit in me, sed majora faciam per eum, quam sine eo. Dicit enim
Augustinus: Non de omnibus operibus Christi hoc dicitur. Non audeo praecipitare sententiam, ut dicam majus esse
salutem fieri peccatorum Christo operante, quam sunt angeli. Intelligat qui potest utrum majus sit justos creare, quam
impios justificare, cum hoc sit majoris misericordiae, illud majoris potentiae. De verbis justitiae, quae tunc fecit, est hic
sermo, non de omnibus operibus ejus. Quod autem ait: Rogabo Patrem, et alium Paracletum dabit vobis, sic est
construendum; dabit vobis Paracletum, qui est alius a nobis, id est alia persona a nobis, id est a Patre et Filio. Pater

