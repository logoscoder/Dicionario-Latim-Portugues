Et ecce velum templi, quod erat ante Sancta sanctorum, scissum est a summo usque deorsum . Remigius dixit, velum,
quod dicebatur exterius, scissum est, quod mystice tantum dictum est, vel forte etiam velum appensum ante fores
templi, quod ad tegendas fores appositum est, dicit Josephus, cum interiori velo scissum. Nam et in Evangelio
Nazaraeorum superliminare templi infinitae magnitudinis fractum esse legitur auditasque voces in aere: Transeamus ex
his sedibus. Terra quoque mota est, petrae scissae, monumenta aperta. Et quidam sancti surrexerunt a mortuis, et
venerunt in Jerusalem, et apparuerunt multis. Forte hi fuerunt de quibus, super Epistolam ad Hebraeos legitur, quod
multi affectaverunt sepeliri in terra sancta, ut Domino resurgente resurgerent: utrum aliqui eorum ita permanserunt, et
cum Domino ascendente ascenderint , nescimus. Quod autem aliqui eorum iterum mortui sunt, postquam Dominum
surrexisset testificati sunt, scimus quia corpora quorumdam adhuc quiescunt in Jerusalem, et sanctus Iscarioth , unus
eorum fuisse a quibusdam perhibetur. His visis Centurio et qui eum eo custodiebant Jesum, timuerunt, et dicebant: Vere
filius Dei erat iste. Quia hora nona mortuo Domino Centurio factus est praeco fidei nostrae, et perfidis recedentibus,
licuit Joseph, et Nicodemo disponere de funere, et mulieribus accedere propius, ideo hora nona convenimus non ad
missale officium, sed quasi ad funeris obsequium.
Quod fractis cruribus latronum Christus lanceatus est.
Judaei autem, ne remanerent pendentes in cruce magna die Sabbati, rogaverunt Pilatum, ut frangerentur crura eorum, et
tollerentur, ne festum eorum horrore diuturni cruciatus foedaretur (Joan. XIX). Cumque milites primi fregissent crura
latronum, et venissent ad Jesum invenientes eum mortuum, os non comminuerunt ex eo . Sed unus militum lancea latus
ejus dextrum perforavit, et continuo exivit sanguis, et aqua, et qui lanceavit eum, ut tradunt quidam, cum fere
caligassent oculi ejus, et casu tetigisset oculos sanguine ejus, clare vidit.
De sepultura Domini.
Cum autem sero factum esset, Joseph decurio, id est, unus de ordine curiae, ab Arimatha, quae est Ramatha, civitas
Helcanae patris Samuelis, dives et justus, de quo etiam quidam putant conscriptum esse psalmum: Beatus vir (Psal.
CXI), quia non consensit actibus et consiliis aliorum, petiit a Pilato corpus Jesu, sed in occulto (Matth. XXVII; Marc.
XV; Luc. XXIII; Joan. XIX). Venit quoque etiam cum eo Nicodemus , ferens myrrhae et aloes quasi libras centum. Ista
amaritudine sua vermes arcent a corporibus mortuorum, et acceperunt corpus Jesu, et involutum sindone, quam emerat
Joseph, ligaverunt linteis albis, quae creditur attulisse Nicodemus. Erat autem non longe monumentum novum in petra
excisum, in quo posuerunt eum. Et quia in simplici sindone involutum est corpus Jesu, instituit Silvester papa, ut
sacrificium altaris in lineo tantum panno celebretur.
De sepulcro Domini
De monumento Domini dicit Beda super Marcum, quod domus fuit rotunda de subjacente rupe excisa tantae altitudinis,
ut vix homo manu extenta culmen posset attingere, introitum habens ab oriente, cui magnus lapis appositus erat pro
ostio. In parte ejus aquilonari loculus Dominici corporis de eadem petra factus est, septem pedes habens longitudinis,
tribus palmis altius caetero pavimento, eminens quasi sarcophagus superpositus pavimento, vel in ipso pariete loculus
factus erat, sicut fit in muris domorum, ad utensilia reponenda. Nam et dicit Beda, loculum illum non desuper, sed a
latere meridiano patulum, unde corpus inferebatur, quod tamen et priori sententiae congruit, et esset quasi sarcophagus
inclinatus super latus, aperturam a latere habens desuper. Color vero monumenti, et loculi, rubicundo et albo dicitur
esse permistus. Et erant Maria Magdalene, et altera Maria considerantes, ubi positum erat corpus Jesu. Et revertentes
paraverunt unguenta, quandiu licuit eis operari. Sabbato enim quieverunt .
De custodibus sepulcri.
Altera autem die , quae est post parasceven convenerunt sacerdotes et Pharisaei ad Pilatum dicentes: Hic seductor
adhuc vivens dixit: Post tres dies resurgam. Jube ergo custodiri sepulcrum, ne discipuli ejus furto sublatum surrexisse
dicant. Secundum hanc litteram patet quia Sabbato haec facta sunt . Tamen Remigius exponit hic parasceven
praeparationem Dominicae passionis, quae incepta est a prima vigilia noctis, ut praediximus. Et legit ita: Altera autem
die, quae est post hanc parasceven, id est post inceptionem hujus praeparationis, haec est ipsa feria sexta, quae orta est
post ejus inceptionem. Visum est forte Remigio, quia ea die posuerunt Judaei custodes sepulcri, et signaverunt lapidem,
quod Sabbato non fecissent. Unde Pilatus ait: Habetis custodiam, id est do vobis licentiam ponendi custodes. Ite,
custodite. Quod et fecerunt.
De adventu mulierum ad sepulcrum.
Vespere autem Sabbati, quae lucescit in prima Sabbati cum adhuc tenebrae essent, venit Maria Magdalene, et Maria
Jacobi, et Maria Salome ad sepulcrum cum aromatibus, quae paraverant (Matth. XXVIII; Marc. XVI; Luc. XXIV;
Joan. XX). Quidam non nisi duas venisse dicunt, quia supra tantum duae dictae sunt considerasse sepulcrum et
revertentes parasse aromata. Et dicunt quod additum est hic, et Salome , expositio est alterius Mariae tacitae. Contra
quos sufficit opponere usum Ecclesiae, quae tres repraesentat. Etiam Lucas dicit praeter Marias adfuisse Joannam, quae
traditur fuisse uxor Chusae procuratoris Herodis. Nomine vesperis, ut dicit Augustinus De concordia evangelistarum,
noctem signat, a parte totum. Et est vespere Sabbati, id est nocte Sabbati. Sed ne de ipso vespere, quod est initium

