Hic quidam dicunt Dominum vocatum in Nazareth a quodam Pharisaeo in domum suam, et ibi Magdalenae dimissa
peccata , quae et secuta est eum (Luc. VII), plures dicunt in Bethania factum, sed neque locus, nec tempus, quo factum
est ex Evangelio certificari potest.
De ministerio Marthae.
Factum est autem, dum ascenderet in Judaeam Jesus, in quoddam castellum intravit, et Martha excepit illum in domum
suam, et ministrabat ei (Luc. X). Sessio autem sororis illius audientis Dominum praelata est a Domino ministerio
Marthae, non quod majoris meriti, sed quia non auferetur ab ea.
De quaestione Joannis.
Joannes autem cum audisset in vinculis opera Christi, misit ad eum duos de discipulis suis, dicens: Tu es qui venturus
es, an alium exspectamus? (Matth. 11; Luc. VII.) Non dubitabat Joannes, qui dixerat: Ecce Agnus Dei, ecce qui tollit
peccata mundi (Joan. I). Sed cum adhuc discipuli ejus dubitarent, misit eos ad Jesum. Quasi dicat: Ite ad eum, et ab ipso
quaerite utrum ipse sit Christus, an adhuc venturus sit. Tamen Gregorius super Ezechielem videtur velle quod Joannes
nesciebat, utrum per se, vel per alium spoliaret infernum. Quasi dicat: Prope est ut descendam ad populum meum. Quia
ergo te nuntiavi superis, vis ut inferis te nuntiem? Jesus autem amovit dubitationem eorum, ostendendo certa signa sui
adventus. Illis autem abeuntibus, commendavit Joannem turbis dicens: Inter natos mulierum non surrexit major Joanne
Baptista, et est hic, mulier, non solum sexus nomen, sed et nomen facturae. Utrum autem sanctior eo post aliquis fuerit,
vel futurus sit indiscussum est. Nec ob hanc laudem credendum est haereticis, qui dixerunt Joannem esse angelum
humanatum, quia etiam Dominus praedixerat de eo fuisse dictum: Ecce ego mitto angelum meum, etc. (Malach. III).
Addiditque Dominus quod omnis lex et prophetae usque ad Joannem prophetaverunt. Ubi intelligendum est, ex maxima
parte, quia post prophetavit Agabus et quatuor filiae Philippi (Act. XXI). Tunc exprobravit civitatibus Galilaeae, in
quibus plurimas fecerat virtutes, et praeposuit illis Tyrum et Sydonem (Matth. XI; Luc. X). Redeuntes autem quidam
apostolorum ad eum, nuntiabant ei, quae docuerant et fecerant (Marc. VI). Et duxit eos in desertum locum, ut
requiescerent pusillum, nec enim edendi spatium habebant prae turbis.
De septuaginta duobus discipulis.
Post haec designavit et alios septuaginta duos discipulos, et mittebat eos binos ante faciem suam (Luc. X). Reversi sunt
autem et hi cum gaudio dicentes: Domine, etiam daemonia subjiciuntur nobis. Exsultavit ergo Jesus, et dixit: Confiteor
tibi, Domine Pater coeli et terrae, quia abscondisti haec a sapientibus et prudentibus, et revelasti ea parvulis. Et nemo
novit Patrem nisi Filius, neque Filium nisi Pater. Erubescat Eunomius, dicens se plenam habere notitiam de Patre et
Filio; nec excluditur utriusque connexio: ob hoc enim Arius Spiritum creaturam esse putavit, et non aequalem illis, quia
non sciebat quidquid illi.
De solutione Sabbati, et confricatione granorum.
Et factum est in Sabbato secundo primo, cum Jesus et discipuli ejus transirent per sata, grana confricata manibus
edebant discipuli (Luc. VI). Hoc exponitur sic: In Sabbato secundo primo, adverbialiter, cum Jesus intraret per sata etc.
Vel in Sabbato secundo, a primo, de quo praecessit sermo. Vel est una dictio quam dicit Lucas deuteroproton, nos
secundoprimum. Hoc autem Sabbatum, quod discipuli non observabant, ideo sic vocavit, ut significaret spirituale
sabbatum jam inchoari, et legalia cessatura. Est enim sabbatum spirituale secundoprimum, id est superius inferiore,
scilicet legali, quasi factum de secundo primum. Quod enim primum fuerit a tempore, factum est secundum munere
gratiae, quasi, caput versum est in caudam. Unde et si quis Christum velit appellare Adam secundoprimum non errabit.
Vel sunt duae dictiones, et dicitur secundum et primum tempore, quia et ante legem sancti Patres sabbatizaverunt, et
post, legali Sabbato medio interposito. Cum autem Pharisaei dicerent: Quid facitis quod non licet Sabbatis? excusabat
eos Dominus multis modis, tum quia necessitas excusabat eos, sicut excusavit David et pueros ejus, quando comedit
panes sacerdotales. Nec peccaverunt sacerdotes, circumcidentes et sacrificantes in Sabbato, tum quia, praesente
Domino auctore Sabbati, faciebant hoc; quia etiam non peccavit Josue, dum circumivit Jericho septem diebus. Nec
etiam hodie aeger, si solvit jejunium, reus est. Dixerunt autem Pharisaei hoc non licere Sabbatis; quia alia die licebat,
secundum legem, edere grana segetis propinquorum, sed non metere falce. Nota primos apostolos solvisse Sabbatum;
quos tamen recipiunt Ebionitae, cum repudient Paulum quasi legis transgressorem.
De manco.
Factum est autem in alio Sabbato intravit Jesus synagogam; et erat ibi homo manum aridam habens, et observabant
eum Pharisaei, si Sabbato curaret (Luc. VI). Cumque quaesisset ab eis si licet Sabbato curare, nec respondissent,
curavit languidum, confutans superstitiosos, qui Sabbatis pecus lapsum a fovea extraherent. Ipsi autem colloquebantur
quidnam facerent Jesu. Jesus autem sciens, secessit inde; et secuti sunt eum multi, et curavit eos.
De quatuor parabolis ad turbas in navi.
Factum est autem in diebus illis, exiit Jesus in montem orare, et erat pernoctans ibi in oratione. Et cum dies factus est,
vocavit discipulos suos, forte adhuc dormientes, et sedebat secus mare (Luc. VI). Cumque congregarentur turbae,

