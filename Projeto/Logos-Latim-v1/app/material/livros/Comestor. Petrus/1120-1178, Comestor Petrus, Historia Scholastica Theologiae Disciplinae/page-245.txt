Venerant autem quidam gentiles, ut adorarent in die festo, et dixerunt Philippo: Domine volumus videre Jesum. Qui,
assumpto Andrea, dixit hoc Jesu. Et respondit Jesus: Venit hora, ut clarificetur Filius hominis (Joan. XII). Quasi dicat:
Plenitudo gentium creditura est, quod tamen post passionem futurum insinuavit, dicens: Nisi granum frumenti cadens
in terram mortuum fuerit, ipsum solum manet. Si autem mortuum fuerit, multum fructum affert. Et quia grano frumenti,
se comparavit Christus, mos est Ecclesiae de hoc grano tantum conficere corpus Jesu. Et addidit: Qui odit animam
suam, id est vitam, in hunc mundo, in vitam aeternam custodit eam, id est vivet aeternaliter. Si quis mihi ministrat me
sequatur, et in aeternum mecum erit. Nunc anima mea turbata est, et quid dicam: Pater, salvifica me ex hac hora. Pater
clarifica Filium tuum. Et venit vox de coelo: Et clarificavi, et iterum clarificabo, id est clarum genui, nec desistam. Vel
secundum hominem clarificavi in baptismo, in transfiguratione, clarificabo in resurrectione, et ascensione, et judicio. Et
dicebant quidam, tonitruum factum. Alii quod angelus locutus est ei. Et ait Jesus: Propter vos haec vox facta est, nunc
princeps hujus mundi ejicietur foras, id est princeps amatorum mundi perdet potestatem post se trahendi . Et ego si
exaltatus fuero a terra, omnia traham ad me ipsum, id est ex omnibus partibus mundi. Et cum intellexisset
crucifixionem, quae forte usualiter ab eis dicebatur exaltatio a terra, quasi opposuerant ei, quod si exaltaretur, non esset
Christus. Audierant enim ex lege, quia Christus manet in aeternum, quod non determinans, dixit, quia modicum lumen
in eis erat.
De filio, qui se negavit iturum in vineam et ivit.
Et cum vespera facta esset, redibat in Bethaniam, et iterum rediens diluculo tertii Sabbati in templum, docebat
populum. Et accesserunt ad eum principes sacerdotum dicentes: In qua potestate hoc facis? (Matth. XXI; Luc. XX;
Marc. XI.) Quasi dicant: Quid est quod ejicis de templo, quid vis, cum sis ostiarius, et doces, nobis inconsultis. Jesus
autem oppositionem tradidit oppositioni, non solutionem Interrogo et ego vos: Baptismus Joannis ex Deo erat an ex
hominibus? quasi dicat: Quia certum est, quod ex Deo debetis credere Joanni de potestate mea. Quod quia dixerunt se
nescire, quod tamen sciebant, noluit eis aperire de se veritatem. Quod autem aperienda erat veritas aliis, et non ipsis, et
quare, indicavit per parabolam duorum filiorum, quorum uni dixit pater: Vade in vineam, et respondit, nolo, tamen post
ivit. Dixitque alii pater: Vade in vineam, qui ait: Vado, et non ivit. Et cum quaesisset Jesus, quis eorum fecerit
voluntatem patris? dixerunt: Novissimus, tergiversando, nolentes dicere veritatem. Veteres codices habent: Primus,
intelligentes pro ipsis dictum. Unde Jesus subdit: Publicani et meretrices praecedent vos in regno Dei.
De cultoribus vineae sanguinariis.
Iterum proposuit eis parabolam, de patrefamilias, qui plantavit vineam, et locavit eam agricolis (Matth. XXI; Marc.
XII; Luc. XX). Qui missos servos, ad recipiendum fructus, occiderunt, sicut Isaiam serraverunt, Ezechielem tractum
per aspera excerebraverunt, multos lapidaverunt. Et mittens pater filium, ait: Forsitan verebuntur filium meum.
Dicamus Ario et Eunomio. Ecce Pater dicitur ignorare, et quidquid pro Patre responderunt, hoc intelligant pro Filio, qui
se dicit ignorare consummationis diem. Quem cum vidissent agricolae dixerunt: Hic est haeres, quia sacerdotes
sciverunt illum venisse. Cui Pater dixit: Dabo tibi gentes haereditatem tuam (Psal. II), et apprehensum filium ejecerunt.
Quid ergo illis faciet dominus vineae. Et dixerunt secundum Lucam: Absit! Intelligentes, quod Messiam occiderent.
Matthaeus dicit eos dixisse: Malos male perdet, et vineam suam locabit aliis agricolis. Hoc autem non dixerunt voce,
sed in conscientia. Quod autem Judaei hoc facturi erant probavit Dominus, quia sic prophetatum erat ibi: Lapidem
quem reprobaverunt aedificantes, etc.
De lapide angulari.
Ad litteram traditur, fuisse paratus lapis ad templi aedificium, nec tamen congrue in eo poni potuit, donec consummato
opere in angulo sursum positus est, ita congrue quod mirarentur omnes, nec praeter significationem factum
intelligerent. Hic est Christus, qui fundamentum est ita, quod structurae supereminet.
Quod cum audissent sacerdotes et Pharisaei voluerunt eum tenere, sed timuerunt turbas (Matth. XXI).
De invitatis ad nuptias, et non habente vestem nuptialem.
Et dixit eis iterum in parabolis: Simile factum est regnum coelorum regi, qui fecit nuptias filio suo, qui cum iterato
misisset ad invitatos, ut venirent, et excusantes se noluissent venire, misit servos suos, ut undecunque vocarent
convivas. Et induxerunt bonos, et malos, debiles, et claudos (Matth. XXII). Debilitas enim corporis neminem excludit a
regno, imo saepe quasi compellit. Et intravit rex, ut videret discumbentes, quod erit cum venerit ad judicium. Tota enim
Trinitas judicabit, id est, reddet pro meritis. Et qui invenietur in Ecclesia sine veste nuptiali, id est charitate, mittetur in
tenebras exteriores, id est localiter extra ipsum positas, quia habuit in se ipso interiores. Potest etiam dici de tenebris
mentis, quas quidam habent interiores, id est in Ecclesia. Alii exteriores extra Ecclesiam, scilicet ut infideles, et
haeretici. Tunc ergo exterius projicientur mali ecclesiastici, ut habeant partem cum infidelibus.
De Herodianis, et tributo reddendo.
Tunc inierunt Pharisaei concilium, ut caperent Jesum in sermone, et miserunt discipulos suos cum Herodianis; venerat
enim Herodes tetrarcha ad diem festum, et gentiles milites secum adduxerat (Matth. XXII; Marc. XII; Luc. XX). Vel de
antiquis militibus Herodis Ascalonitae adhuc supererant isti, qui venientes ad Jesum dixerunt: Licet dari censum

