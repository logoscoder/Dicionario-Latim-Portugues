5

HISTORIA LIBRI DEUTERONOMIO

Quinta, et ultima distinctio, hujus historiae dicitur Hadde debarim, quod sonat haec sunt verba. Graece autem dicitur
Deuteronomius, id est secunda lex. Deuteron enim, secunda, nomia lex. Et hoc nomine quidam errantes dixerunt duas
esse leges: unam datam a Deo, quae in praecedentibus libris continetur, alteram datam a Moyse, quae in hoc libro.
Attendentes in assertionem sui erroris, quod de illa legitur supra in multis passibus: Locutus est Dominus ad Moysen, et
ad omnem Israel. De ista dicitur: Locutus est Moyses. Ad haec dicebant quod multa hic leguntur, quae non supra:
quaedam quasi contraria; quod non fieret, si hic esset praedictorum repetitio. Verius sentiendum est, quia hic
Pentateuchus non est nisi lex una, quae etiam ab Apostolo et aliis, saepe vocatur lex Moysi, quam lex Dei. Hebraeus
etiam vocat hos quinque libros thorath, id est legem, nec ob aliud dicitur liber hic lex secunda, nisi quia praedicta hic
iterantur quasi lex iterata. Iterantur hic etiam tria, tribus de causis, praecepta, et caeremoniae ad commendationem
memoriae, et ipsorum confirmationem. Beneficia Dei ad roborandam dilectionem Dei in illis. Flagella, quae
sustinuerunt murmurantes, ad incutiendum timorem. Si vero in hac iteratione videtur aliqua praedictis inesse
contrarietas in superficie verborum, in intellectu tamen nulla est. Fuerunt etiam qui dicerent hunc librum factum a
Josue, transito Jordane, quia legitur in principio: Haec sunt verba, quae locutus est Moyses trans Jordanem (Deut. I).
Pro situ enim terrae promissionis sacra Scriptura dicere consuevit, ultra Jordanem, vel citra. Dicitur tamen liber Moysi,
vel Josue, quia quod Moyses verbo tradidit, Josue redegit in scripto. Videtur etiam Hieronymus velle quod magnam
Josue hujus libri scripserit partem. Verius videtur esse quod scriptus sit a Moyse, et loquitur Moyses de se tanquam de
alio. Vel hoc in principio apposuit Esdras, sicut et in fine de morte Moysi, praesertim cum circa finem libri legatur:
Scripsit Moyses legem hanc (Deut. XXXI). Et paulo post: Postquam scripsit Moyses verba legis hujus in volumine,
praecepit Levitis: Tollite librum istum, et ponite in latere arcae foederis (ibid.). Legitur quod longo tempore post
inventus in Jerusalem Deuteronomius in arca.
Index
[monstrare]
1 Epilogus cum additionibus et determinationibus.
2 De civitatibus refugii trans Jordanem.
3 De praecepto dilectionis.
4 De decima secunda.
5 De appellatione populi ad summum sacerdotem.
6 De justitia regis per eos electi.
7 De maleficis abjiciendis.
8 De talione legis.
9 De timidis et sollicitis removendis ab exercitu.
10 Ne foedus inirent cum gentibus.
11 De his quibus non erat fas intrare Ecclesiam Dei.
12 De prohibitione prostibuli, et libello repudii.
13 De plagis, quarum major erat quadragenaria.
14 De suscitatione seminis, et modis discalceandi.
15 De semine agrorum.
16 De deletione Amalecitarum.
17 Quod Moyses tradidit Deuteronomium Levitis.
18 Canticum testimonii.
19 De morte Moysi postquam benedixit populo.
Epilogus cum additionibus et determinationibus.
Quadragesimo anno ab exitu filiorum Israel de Aegypto, undecimo mense, prima die mensis, videns Moyses diem
mortis sibi imminere, locutus est ad omnes filios Israel, et coepit legem explanare, congregans eos, secundum
Josephum, ad Jordanem, in loco ubi nunc civitas Abidal est, locusque palmarum (Num. I). Sane recapitulationem
Moysi prosequentes, quae supradicta sunt, omittemus; super addita, dicemus quaedam, quae videntur contraria,
memorabimus, determinando. Itaque in recapitulando ait Moyses : Dixi vobis illo tempore: Non valeo solus negotia
vestra sustinere, date ex vobis viros sapientes, et ponam eos tribunos, centuriones, quinquagenarios, et decanos. Hoc
videtur contrarium praedictis. Supra enim, consilio Jethro dixit hoc factum esse; utrumque vero factum fuit. Primo
enim, ad consilium soceri, faciendum secreto disposuit, postea auctoritate et assensu populi complevit. Quod etiam
dicit hic Moyses: Dixistis mihi: Mittamus viros, qui considerent terram. Supra vero legitur dixisse Dominum: Mitte
viros (Num. XIII), non est contrarium, quia ad suggestionem populi consuluit Dominum, qui dixit: Mitte. Ad
pusillanimitatem quoque eorum confortandam, iteravit Moyses de victoria Og regis Basan (Deut. III), qui restiterit, de
stirpe gigantum, et in argumentum magnitudinis ejus, monstratur lectus ferreus ipsius, in Rabath filiorum Ammon,
novem cubitos habens longitudinis, et quatuor latitudinis.

