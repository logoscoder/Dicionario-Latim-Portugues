dedit rex Nehemiae [Col.1485D] epistolam ad principes trans flumen. In qua mandaverat de honore exhibendo
Nehemiae tanquam duci, et legato misso a latere ejus, et impendiis urbis reaedificandae. Et misit cum eo principes
militum, et equites, et transitum faciens per Babyloniam, multos de filiis captivitatis secum reduxit, et venit in
Jerusalem anno vicesimo quinto regis Artaxerxis secundum Josephum. Porro in Jerusalem summus erat sacerdos
Elisaphat, filius Eliachim. Et siluit Nehemias tribus diebus, et nocte consurgens cum paucis circumibat ruinas
murorum, considerans qualiter reaedificari possent. Quarto die locutus est Nehemias ad multitudinem: Venite,
reaedificemus muros Jerusalem, et non imus ultra in opprobrium gentibus. Manus enim Dei nobiscum est, verba regis
quae locutus est mihi.
De reaedificatione Jerusalem.
Et surrexerunt sacerdotes, et aedificaverunt portam gregis (II Esdr. III). Alia translatio habet, Aedificaverunt portam et
probaticam piscinam. Haec est porta juxta templum, per quam inducebantur greges ad offerendum. Haec alibi turris
gregis dicitur. Fuit autem altera turris gregis in via Bethlehem, ubi Jacob pavit pecora sua (Gen. XXXV), et pastores
vigilantes super gregem suum viderunt multitudinem militiae coelestis (Luc. II). Secundo filii Asnaa aedificaverunt
portam piscium, et statuerunt valvas ejus, et seras et vectes. Haec respicit Joppen et Diapolim, per quam inferebatur
copia piscium. Haec, secundum Josephum, postea dicta est porta David. Tertio aedificaverunt portam veterem
pigmentarii et aurifices. Vestigia enim istius erant in diebus Jebusaeorum, et Melchisedech. Quarto, portam vallis, quae
scilicet in vallem ducebat Josaphat, aedificaverunt filii Zanoe. Quinto aedificavit portam sterquilinii Melchias princeps
vici Bethacharam. Per hanc portam sordes civitatis effluebant inundantibus fluviis in torrentem Cedron. Sexto
aedificavit portam fontis princeps pagi Maspha, et muros piscinae Siloe. Muros autem inter portas aedificavit populus
per vicos, et civitates; unusquisque secundum possibilitatem suam. Nec te moveat si alia nomina portarum invenias,
quae forte in interiori muro factae sunt, cum aliqua de praedictis, alia postea sortitae sint vocabula. Nam porta
negotiatorum, forte porta est gregis, in qua negotiatores ergasteria sua posuerant ob templi viciniam. Sed et porta
judiciaria potuit esse porta vetus, quae in fronte civitatis prior eminebat. Porta vero aquarum potuit esse porta fontis.
Porta vero equorum non fuit porta civitatis, sed statuta erat ante atria templi, usque ad quam ascendere in equis licitum
erat. Porro Nehemias cum servis suis instabat operi, nec somno, ac cibo suaviter utebatur, sed sub necessitate. Et
consummatum est opus per annos duos, et quatuor menses, licet in multa angustia et plurimis impedimentis. Primo
enim finitimae nationes in manu forti aggrediebantur eos. Nehemias vero mediam partem populi armatam statuit extra
civitatem, ut sustinerent impetus aggredientium. Altera vero media pars aedificabat, una manu ponentes lapidem, altera
gladium tenentes (II Esdr. IV). Porro secundum intervenit impedimentum: fames enim orta est in terra, et obligavit se
populus debito sub usuris, sed et agros, et vineas et oliveta vendere compulsi sunt, tandem etiam filios et filias
venundare in servos et ancillas (II Esdr. V). Et convocata multitudine compulit Nehemias divites et magistratus
remittere usuras, et restituere vineas, et servos, et agros, quos emerant. Et excutiens sinum suum, dixit: Sic excutiat
Deus omnem virum, qui non compleverit verbum hoc. Et dixit universa multitudo, Amen. Ipse quoque annonas quae
regi debebantur, condonavit. Qui cum dux missus esset a rege, tamen annonas, quae ducibus debebantur, non comedit a
prima die qua egressus est a rege, usque dum rediit ad eum. Praeterea tertium habuit impedimentum, quod principes
trans flumen, qui invidebant ei, corruperunt muneribus quosdam seniorum, qui erant in Jerusalem, ut eum morti
traderent (II Esdr. VI). Quod cum nequirent, variis eum terrebant rumoribus, ut sic ab opere cessaret, dicentes: Multi
conjuraverunt adversum te, vade et abscondere ab eis. Rursumque aiebant: Delatum est ad regem quod velis rebellare,
et facere te regem in Judaea. Noli exasperare dominum tuum. Cumque multa fingerent in hunc modum non
praevaluerunt, quia manus Domini erat cum eo.
De inventione ignis.
Postquam autem aedificatus est murus, quia rari erant habitantes in Jerusalem, praecepit Nehemias ut clauderentur
portae ante solis occasum, nec aperirentur ante calorem solis (II Esdr. VII). Cumque immineret mensis septimus, qui
fere totus apud eos solemnis est, convenerunt in Jerusalem quasi vir unus (II Esdr. VIII). Et accepit Nehemias, quod
non habebant ignem de sublimi. Traditumque est ei a senioribus, quod Jeremias in diebus captivitatis absconderat
stipites altaris et prunas in inferioribus terrae in valle Josaphat. Cumque venissent ad locum, eruderaverunt puteum, et
invenerunt stipites, et prunas, et aquam crassam, tollentes ea super struem lignorum, et hostias, quae erant super altare
projecerunt, et erupit ignis (II Machab. I). Et appellavit Nehemias hunc diem Nephthar quod interpretatur purificatio.
Alii dicunt Nephi. Et orabant sacerdotes, Jonatha inchoante, et caeteris respondentibus . Nehemias quoque specialem
edidit orationem.
De observatione tabernaculorum.
Porro prima die scenopegiarum dixerunt Esdrae, ut afferret librum legis, et legeret coram populo (II Esdr. VIII).
Stetitque Esdras super gradum ligneum, quem fecerat ad loquendum juxta portam aquarum, id est portam atrii, secus
quam erant luteres, et legit de mane usque ad medium diem. Levitae vero duodecim silentium faciebant in populo.
Flebat autem omnis populus, et dixit ad eos Esdras: Nolite contristari quia sanctus dies Domini est, sed ite, comedite
pinguia, et bibite mulsum, et date partes eis qui non praeparaverunt sibi. Cumque rediissent in diem secundum,
invenerunt in lege praeceptum esse a Domino, ut habitent filii Israel in tabernaculis mense septimo in die solemni. Et

