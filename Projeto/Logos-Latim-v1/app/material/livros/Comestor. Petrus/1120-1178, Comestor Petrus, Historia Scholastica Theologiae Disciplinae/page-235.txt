De refectione quatuor millium, et septem panibus.
Et relictis illis iterum abiit secus mare Galilaeae in desertum. Cumque turba multa ibi esset, ait discipulis: Misereor
super turbam, quia jam triduo sustinent me, nec habent quid manducent. Cumque accepisset a discipulis septem panes,
et pisciculos paucos, praecepit ut discumberent super terram (Matth. XV; Marc. VIII). Forte in alia refectione circa
pascha, adhuc erat herba super terram, nunc autem pro fervore terrae illius, jam non erat ibi herba, quia post
Pentecosten erat, ut praediximus. Satiatis autem quatuor millibus virorum, absque mulieribus, et parvulis, de fragmentis
impleverunt septem sportas. Est autem sporta vas de juncis et foliis palmarum contextum.
De quodam caeco.
Et ascendens Jesus navim cum discipulis venit in partem Magedon (Matth. XVI). Eumdem locum vocat Marcus
Dalmanuta (Marc. VIII), quia binomius erat, et obliti sunt discipuli tollere panes, et docebat eos: Cavete a fermento
Pharisaeorum, et Sadducaeorum, et Herodis. Cumque putarent se tacite notatos de panum oblivione, arguit eos de
modicitate fidei, quia, eo praesente, timebant posse egere. Secundum Marcum illuminavit hic caecum. Sed de similibus
sufficit nobis aliqua ponere. Alia transimus, quia concanonica sunt illis.
De confessione fidei, quam fecit Petrus pro omnibus.
Venit autem Jesus in partes Caesareae Philippi (Matth. XVI; Marc. VIII). Philippus in termino Judaeae septentrionali
constituit sibi civitatem, quam vocavit Caesaream Philippi, in memoriam Tiberii, et sui nominis, et est in regione
Phoenicis ubi ad radicem Libani oriuntur duo fontes, Jor et Dan, quorum rivuli sociati sub montibus Gelboe, sub urbe
Cedar, secus medicabilia balnea, Jordanem faciunt. Sed et nomen ejus ex suis nominibus quasi componunt. Tamen
Hieronymus dixit quia civitas illa olim dicta est Dan, ubi vitulum aureum posuit Jeroboam, a qua rivus praeterfluens
dictus est Jordanis, quasi ex nomine fontis et civitatis cognominatus. Civitas eadem nunc Paneas dicitur. Josephus dicit
ultra Caesaream centum viginti stadiis modicum lacum esse, qui a rotunditate Phiala dicitur semper plenus, et nunquam
exuberans. Ibi oritur Jordanis, et paulo post terram ingreditur, et ad radicem Libani ebullit, quod primus Philippus
tetrarcha deprehendit. Nam missis in Phialam paleis, eas apud Paneas redditas invenit. Sic Josephus vocat fontem sub
Libano. Dicit etiam super Seleuciam, ex quodam lacu nasci rivum, quem vocat minorem Jordanem, et ex duobus rivis
ad locum, qui dicitur aureum Templum Jovis confluentibus, Jordanis conficitur. Et interrogabat Jesus discipulos suos,
dicens: Quem dicunt homines esse Filium hominis? (Matth. XVI.) Esse Filium hominis, soli Christo convenit. Adam
enim filius terrae, alii filii hominum, solus Christus filius hominis unius. At illi dixerunt: Alii Joannem Baptistam, alii
Eliam, alii Jeremiam, aut unum ex prophetis, id est Eliseum. Quia Christus baptizabat, putabant suscitatum Baptistam,
vel prophetam aliquem duorum, qui transeuntes Jordanem baptismum praefigurabant, id est Eliae et Elisei; Jeremiam
vero ideo, quia sanctificatus ab utero legitur (Jer. I). Augustinus: Potest movere, quod Lucas dicit Dominum
interrogasse discipulos, cum esset solus orans (Luc. IX); Marcus vero dicit in via (Marc. VIII). Sed eum movet, quod
nunquam oravit in via. Forte bis quaesivit. Cumque quaesisset ab illis suam, vel ipsorum sententiam, dixit Petrus pro
omnibus: Tu es Christus Filius Dei vivi (Matth. XVI), id est tu es homo, secundum quod unctus es prae participibus
tuis, et es Deus Filius Dei vivi. Hebraei enim consueverunt Deum vocare vivum, in sugillationem idolorum, quae non
vivunt. Et ait Jesus: Beatus es, Simon Bar-Jona, id est Bar-Joanna, id est filius Joannis. Dicunt enim quidam vitio
scriptorum corrupte positum Jona pro Joanna. Et addidit: Tu es Petrus. Quod Latini et Graeci dicunt petram, Hebraei et
Syri cepham. Idem ergo est: Tu es Cephas. Et super hanc Petram, a qua diceris Petrus, aedificabo Ecclesiam meam. Vel
super hanc Petram, confessus es, quae sola fundamentum est. Et promisit se ei daturum claves regni coelorum. Forte
tunc ei soli dedit, vel post resurrectionem cum aliis. Tunc praecepit Jesus discipulis suis, ne cui dicerent, quod ipse
esset Christus. Ubi intelligendum est tunc, donec eo suscitato, quod audierant in aure praedicarent super tecta. Tunc
coepit eis ostendere, quia oportebat eum ire Jerosolymam, et multa pati, et occidi et tertia die resurgere. Quo seorsum
assumpto, dixit ei Petrus: Absit a te, Domine, non erit tibi hoc! Graecus habet: Propitius sis tibi, Domine. Cui Dominus:
Vade post me, Satana, non sapis ea, quae Dei sunt, id est sequere sententiam meam, nec adverseris mihi. Satanas enim
adversarium sonat. Fuerunt qui dicerent Petrum non esse correptum, sed Satanam hoc ei suggerentem, ob ejus hunc
errorem, scilicet quia credidit Satanae, etiam dicunt quod dictum ei est; Beatus es, promissionem futuram tantum esse,
id est beatus eris. Tunc convocata turba cum discipulis ait: Si quis vult venire post me, abneget semetipsum, et tollat
crucem suam, et sequatur me. Crux vero tripliciter tollitur: Per martyrium, per mortificationem carnis, per proximi
compassionem.
De transfiguratione Domini.
Et post dies sex assumpsit Petrum, Jacobum et Joannem fratrem ejus, et duxit illos ad montem Thabor excelsum , ut
orarent (Matth. XVII; Marc. IX). Lucas dicit diem octavum eum diem, in quo praedixerat quosdam de eis visuros,
antequam morerentur, gloriam regni, et illum in quo viderunt connumerans (Luc. IX). Matthaeus et Marcus sex medios
tantum ponentes. Et notandum quod Matthaeus dicit Jacobum fratrem Joannis. Augustinus super Epistolam ad Galatas
scribit Jacobum episcopum interfuisse transfigurationi, cui etiam videtur Ambrosius consentire . Et factum est, dum
oraret, transfiguratus est ante eos, et facies ejus resplenduit sicut sol, et vestimenta ejus facta sunt alba sicut nix, qualia
fullo non potest facere super terram. Et apparuerunt illis Moyses et Elias, loquentes cum eo de excessu quem

