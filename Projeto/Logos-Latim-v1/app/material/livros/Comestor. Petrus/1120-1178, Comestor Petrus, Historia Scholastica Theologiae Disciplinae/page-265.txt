communem. Nondum tamen missus est Spiritus sanctus, necdum figurae legales penitus cessaverant. Ideo adhuc
positae sunt sortes, sicut in Veteri Testamento saepe factum legitur. Nam Saul sorte electus est, Jonathas, et armiger
ejus sortes jecerunt. David quoque sortes jecit quando xxiv summos sacerdotes elegit (I Reg. X; I Par. XXIV). Si quis
tamen compellitur ut sortibus apostolos imitetur, praemissa scilicet oratione ad Dominum. Facta est ergo electio
Matthiae inter Ascensionem et Spiritus sancti missionem, sed qua die incertum est.
De missione Spiritus sancti.
Et cum complerentur dies Pentecostes, erant omnes discipuli pariter in eodem loco (Act. II), in quo facta est electio
Matthiae. Sed videtur perperam dictum, cum complerentur, cum haec fuit prima vij dierum quibus protelabatur festum
Pentecostes. Tria enim erant festa quae vij diebus protelabantur, scilicet Pascha, Pentecoste et Scenopegia. Videtur ergo
potius dicendum fuisse cum inciperent dies Pentecostes. Sed Pentecostes aequivocum est ad quinquagenam, et ad eam
solemnitatem septem diebus protelatam. Pentacon enim interpretatur quinquaginta, inde Pentecoste, quod
quinquagenam significat, et est Graecum vocabulum Pentecoste sicut parasceve, et Scenopegia. Sed de hoc nomine
Pascha quaestio est. Habent enim Hebraei multa Graeca vocabula, quia saepe per multas captivitates particulares
dispersi sunt, et fuerunt inter Graecos, a quibus multa vocabula retinuerunt. Et sit ergo sensus: Et cum complerentur
dies Pentecostes, id est quinquagenae, illa enim dies erat quinquagesima a resurrectione, et cum inchoarentur dies
Pentecostes, id est illius solemnitatis septem diebus protelandae, erant omnes discipuli in coenaculo: Et dum essent
pariter in eodem loco, factus est repente de coelo, id est de aere, sonus, quia fragor quidam insonuit in aere, tanquam
advenientis spiritus, id est soni vehementis, ut sit tanquam nota similitudinis. Ac si diceret: Venit Spiritus sanctus in
similitudine venti vehementis, vel tanquam Spiritus sancti vehementis. Et erit tanquam expressivum veritatis, quia vere
Spiritus sanctus dicitur vehemens, quasi vehens a mente, id est a mentis affectibus alienans. Vel juxta quod ait ille
Clarevallensis abbas Bernardus, merito dicitur vehemens, quasi vae adimens, id est aeternam damnationem. Potest ergo
et ad sonum et ad Spiritum sanctum referri, quod dictum est, tanquam advenientis spiritus, quia Spiritus aequivocum est
ad utrumque sicut Ruha in Hebraeo, Pneuma in Graeco: Et replevit sonus ille, vel Spiritus sanctus totam domum ubi
erant sedentes, id est viros et mulieres in domo sedentes, implentes quod dictum erat eis: Sedete in civitate, quoadusque
induamini virtute ex alto (Luc. XXIV). Et apparuerunt illis dispertitae linguae tanquam ignis, radioli ignei in modum
linguarum insidentes capitibus singulorum. Ipsa autem species creaturae in qua Spiritus sanctus descendit visibiliter ad
quem usum tunc descenderit in apostolos, expressit species ignis, ostendens Spiritum sanctum, tunc datum eis ob robur,
species linguarum ad scientiam. Lingua enim scientiam explicat, ignis testam roborat. Datus est etiam Spiritus sanctus
apostolis ante passionem, quando missi sunt ad praedicandum, et dictum est eis: Aegros sanate, daemones ejicite,
mortuos suscitate (Marc. VI). Post resurrectionem etiam datus est eis ad alium usum, quando insufflavit, et dixit eis:
Accipite Spiritum sanctum: quorum remiseritis peccata remittuntur eis, et quorum retinueritis, retenta sunt (Joan. XX).
Ubi forte claves, quas dederat Petro (Matth. XVI), dedit et aliis: Et repleti sunt omnes Spiritu sancto, et coeperunt loqui
variis linguis, prout Spiritus sanctus dabat eloqui illis, qui dividens singulis prout vult, ubi vult, quando vult, quantum
vult, quomodo vult, quibus vult, spirat (I Cor. XII). Inde est quod apostoli, vel una tantum lingua scilicet Hebraea
loquebantur, ita quod ab omnibus intelligebantur. Vel quod verius est linguis omnibus loquebantur, quibus inspiraverat
Spiritus sanctus omnium linguarum notitiam, juxta quod in Sapientia legitur: Spiritus Domini replevit orbem terrarum,
et hoc quod continet omnia, id est homo convenientiam habens cum omni creatura, vel propter quem facta est omnis
creatura scientiam habet vocis (Sap. I), id est linguarum, ac si diceretur: Spiritus Domini replevit orbem terrarum, et
dedit discipulis scientiam linguarum.
De miraculo linguarum.
Erant autem in Jerusalem Judaei, viri religiosi, et in Judaea habitantes, et praeter illos alii multi supervenientes fere ex
omni natione, quae sub coelo est, quia multis captivitatibus dispersi fuerant Judaei, praecipue sub Antiocho Epiphane,
quae captivitas fuerat vicinior, huic facto, et modo ad diem festum omnes convenerant. Audito ergo fragore, qui
insonuerat in aere, convenerunt omnes ad discipulos, et mirati sunt, quoniam audiebat unusquisque lingua sua illos
loquentes. Et merito dictum est singulariter, lingua sua, quia non sciebant solum linguas, sed etiam linguarum idiomata.
Alii autem irridebant eos dicentes: Musto pleni sunt, id est vehementer ebrii, quia vehementior est ebrietas de musto,
quam de vino defaecato.
Quod Petrus convicit mentientes auctoritate prophetarum.
Tunc surrexit Petrus cum undecim ostendens eos non esse ebrios, sed Spiritu sancto repletos, dicens: Non sunt ebrii hi,
cum sit hora diei tertia (Act. XXV). Quasi dicat: Nondum est tempus comedendi, nec solent inebriari jejuni. Et quia
sciebat legem, et scientibus legem loquebatur, ostendit prophetatum esse a Joel Spiritus sancti adventum. Et cum non
inducat prophetiam Joelis, nisi ut ostendat prophetatum esse adventum Spiritus sancti, incidenter annectit de die judicii,
quia praedixit Joel judicii signa quaedam jam impleta, quaedam adhuc implenda. Erit in novissimis diebus, dicit
Dominus, effundam de Spiritu meo super omnem carnem, id est super utrumque sexum, non super omnem hominem et
prophetabunt filii vestri, ut Agabus, et Simon Niger, et filiae vestrae, ut filiae Philippi, et juvenes vestri visiones
videbunt, ut Paulus raptus usque ad tertium coelum, et senes vestri somnia somniabunt, ut Petrus, de quo legitur:
Aestimabat autem se visum videre (Act. XII). Hucusque de adventu Spiritus sancti.

