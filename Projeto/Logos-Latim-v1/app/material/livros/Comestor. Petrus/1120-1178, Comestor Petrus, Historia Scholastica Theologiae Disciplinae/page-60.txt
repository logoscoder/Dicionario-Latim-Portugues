manus suas et pedes, vestes sanctas accepturi, ut sacrificarent, similiter ingressu tabernaculum, et egressuri, quod
dicitur factum de speculis mulierum excubantium ad ingressum tabernaculi. Forte de sedibus speculorum aeneis factum
fuit. Vel potius eo facto in circuitu labii supremi circumposita fuerunt specula, in quibus sacerdos videre posset, si
uspiam, vel in facie, vel in veste, maculam haberet abluendam.
De redemptione numeratorum.
Iterumque dixit Dominus ad Moysen: Cum numerabis filios Israel, dabit quisque pretium pro anima sua, ne sit in eis
plaga, dimidium sicli juxta mensuram sanctuarii (Exod. XXX). Siclus autem viginti obolos habet. A viginti annis et
supra dabunt, ab eo enim tempore ad nomen familiae transibant. Dives non addet, et pauper non minuet. Et haec
pecunia ad usus tabernaculi reponebatur. Hoc in David vindicatum est, quia aliter fecit quam Deus jusserat, quia
regnans in pace, quasi superbe populum numeravit, et numeratum juxta praeceptum Domini non fecit offerre, et sic in
duobus peccavit (II Reg. XXIII).
De electione artificum, et datione tabularum.
Vocavit etiam Dominus ex nomine, id est nominatim elegit, hujus operis summos artifices, Beseleel filium Huri de
Tribu Juda, et Oliab ejus socium , sed minus peritum, filium Achisamech de Tribu Dan (Exod. XXXI), quod implevit
spiritu Dei, id est scientia, ad excogitandum in omne opere fabre faciendo. Completisque sermonibus his, dedit Moysi
duas tabulas lapideas, digito Dei scriptas.
De vitulo conflatili.
Videns populus quod Moyses moram faceret, dixit ad Aaron: Fac nobis Deos, qui praecedant nos, Moysi enim
ignoramus quid acciderit (Exod. XXXII). Excusant se Hebraei dicentes, quia Eloim non tantum deos; sed etiam
dominos sonat, et dicunt eos petiisse duces itineris. Aaron vero, et Hur restiterunt. Sed indignatus populus, spuens in
faciem Hur, sputis, ut traditur, eum suffocavit. Unde timens Aaron ait: Tollite inaures uxorum, et liberorum, et afferte
ad me. Hoc erat quod charius et pretiosius habebant, putans, quia consulentes avaritiae suae nollent afferre, quas cum
accepisset formavit ex eis vitulum conflatilem opere fusorio. Forte aliud non reciperent, quia adoraverunt bovem in
Aegypto. Tradunt quidam Aaron projecisse in ignem inaures, et inde opere daemonis conflatum caput vituli tantum,
quod tamen quandoque vitulus, quandoque caput vituli vocatur, quia in excusationem sui inferius legitur Aaron dixisse
Moysi. Projeci illud in ignem, et egressus est hic vitulus. Et dixit populus: Hi sunt dii tui Israel, qui te eduxerunt de
terra Aegypti. Fecitque Aaron altare coram eo, et in crastinum indixit solemnitatem, maneque surgentes, obtulerunt
hostias, seditque populus manducare, et bibere, et surrexerunt ludere, id est adorare. Tunc ait Dominus ad Moysen:
Descende, peccavit populus tuus. Quasi dicat: jam non meus. Dimitte me, ut deleam eos faciamque te in gentem
magnam. Cui Moyses. Quaeso, Domine, quiescat ira tua ne dicant Aegyptii; Callide eduxit eos, ut interficeret eos in
montibus, impotens eis dare terram, quam promiserat. Recordare quoque servorum tuorum, quibus jurasti dicens.
Terram hanc dabo semini vestro. Placatoque Domino, descendit Moyses ferens tabulas, ex utraque parte digito Dei
scriptas. Cui occurrit Josue, qui forte singulis diebus in occursum ejus egrediebatur. Non enim credibile est cum Moysi
eum jejunasse. Et ait ad Moysen: Ululatus pugnae est in castris. Cui Moyses: Imo vox est cantantium. Et
appropinquans, vidit vitulum, et choros, et iratus projecit tabulas, et confractae sunt. Combussitque vitulum, et massam
redegit in pulverem, quem sparsit in aquam, et dedit ex eo potum filiis Israel. Cumque accusaret Aaron, quia populum
audierat, excusans se Aaron, dixit quae supradicta sunt, dicens se timuisse populum, quia pronus erat ad malum. Videns
ergo Moyses, quod ornamentis nudatus esset populus , scilicet, vel auxilio Dei, vel potius idololatria, quam longo
tempore ante conceperat, tandem manifestaverat: vel forte videns sibi indicatos a Deo sceleris auctores per pulverem
bibitum, qui in barbis eorum miraculose apparuit, stans in porta castrorum, et advocans levitas ait: Qui Domini est
jungatur mihi. Ponat vir gladium super femur suum, transite per medium castrorum, occidat quisque amicum suum, et
fratrem, quem scilicet signatum pulvere invenerit. Et ceciderunt ea die quasi tria millia. Alia translatio habet viginti tria
millia. De his omnibus, quae dicta sunt de vitulo, tacet Josephus; tantum opiniones eorum de mora Moysi narrat. Alii
enim dicebant eum a bestiis comestum, alii a Domino translatum, alii sanae mentis cum Domino philosophantem.
De prece Moysi, et minis Dei.
Altero die locutus est Moyses ad populum: Peccastis peccatum maximum. Ascendam ad Dominum, si quivero eum
deprecari pro vobis; et cum ascendisset ait: Obsecro Domine, aut dimitte eis hanc noxam, aut dele me de libro tuo,
quem scripsisti (Exod. XXXII). Quod de impetu animi, non de ratione, quidam dictum tradunt, vel ex magna
confidentia in Deum per impossibile dictum, quasi dicat: Sicut impossibile est ut me deleas, sic oro non posse fieri quin
dimittas. Augustinus dicit ex consequentibus ratiocinationem debere concludi, ut scilicet quod sequitur praemittatur sic:
Aut dele me, aut dimitte eis. Quae ponitur pro aequipollenti sua, quasi dicat: Si non doles me, dimitte eis. Disjunctiva
enim vertitur in conjunctivam, destructo quod antecedit, et manente, quod consequitur. Scribi, aut deleri de libro vitae
dicitur quis dupliciter, vel secundum praescientiam , vel secundum praesentem justitiam . Cui Dominus. Qui peccaverit
mihi, nisi poeniteat, delebo eum, quasi dicat: Non te, quia non peccasti. Vade duc populum istum, angelus meus
praecedet te. Non enim ascendam tecum, quia populus durae cervicis est, ne forte disperdant te in via (Exod. XXXIII).
Tradunt Hebraei, quia prius Deus ipse custos eorum erat, deinceps dedit eis Michaelem custodem eorum proprium,

