hostias Domino, et scribes super lapides omnia verba legis hujus plane et lucide (Deut. XXVII). Item: Postquam
enumeravit Moyses benedictiones observantium legem, et maledictiones transgressorum, in fine maledictionum ait
prophetando: Reducet te Dominus classibus in Aegyptum; ibi venderis hostibus tuis in servos, et ancillas; et non erit
qui emat (Deut. XXVIII). Haec prophetia postea impleta fuit, quando triginta Judaei etiam pro uno denario emebantur.
In Alexandria enim, ut dicit Josephus, multa millia Judaeorum sunt vendita, et vix habuerunt emptores. In hac
recapitulatione ponit Josephus, ne venenum, aut mortiferum quid ullus Israelitarum habeat, et apud quem inventum
fuerit moriatur, hoc patientes, quod ille contra quem confectum probatur, pateretur.
Quod Moyses tradidit Deuteronomium Levitis.
Facta recapitulatione, tradidit Moyses Deuteromium Levitis, ut reponerent eam [illud] in arcam foederis Domini, ut
septimo anno remissionis legeretur, universis utriusque sexus audientibus, in diebus Scenopegiae, a summo sacerdote
inedito ut ait Josephus. Itemque ait Moyses: Scio intentionem vestram, et cervicem durissimam. Adhuc vivente me
vobiscum, semper contentiose egistis contra Dominum, quanto magis cum mortuus fuero (Deut. XXXI). Ideo iterum
moneo vos ne faciatis. Ideo vero quia in testimonium hujus admonitionis hominum mihi deest testimonium, aut inutile
esset, quia mortales sunt, immortalia elementa in testimonium invoco.
Canticum testimonii.
Locutusque est Moyses, audiente universo coetu, verba carminis hujus: Audite, coeli, quae loquor. Audiat terra verba
oris mei, etc. (Deut. XXXII). Cujus carminis hunc versum ad litteram tantum exponimus. Constituit terminum
populorum juxta numerum filiorum Israel, id est secundum numerum personarum, quae intraverunt Aegyptum posuerat
Dominus nationes linguarum. Hebraeus sic legit: Constituit Dominus terminos populorum, sed terminos filiorum Israel
constituit juxta numerum, quasi dicat: Israel tanquam charum numeravit, alios quasi viles numero non distinxit. Alia
editio habet: juxta numerum angelorum Dei.
De morte Moysi postquam benedixit populo.
Locutusque est Dominus ad Moysen eadem die: Ascende in montem Abarim, in montem Nebo, id est per illum transi
in istum, et vide terram Chanaam, et morere (Deut. XXXII). Sed antequam ascenderet Moyses, benedixit filios Israel.
Benedictionem vero incepit in hunc modum: Dominus de Sina venit, et de Seir ortus est nobis. Apparuit de monte
Pharan in dextera ejus ignea lex (Deut. XXIII). Tradunt Hebraei quod Dominus misit angelos suos ad Idumaeos, et ad
ismaelitas in Pharan, et obtulit eis legem suam. Quam cum recipere nollent, venit ad Judaeos in montem Sina, cum
multis millibus angelorum. Datis benedictionibus singularum tribuum, ascendit Moyses super Nebo, usque in verticem
ipsius, qui dicitur Phasga, et ostendit ei Dominus omnem terram promissionis, usque ad mare novissimum, et partem
australem, et latitudinem campi Jericho (Deut. XXXIV), quae alio nomine dicta est civitas Palmarum, usque Segor.
Mortuusque est ibi Moyses in terra Moab, jubente Domino, et sepelivit eum Dominus ministerio angelorum in valle
terrae Moab, et non cognovit homo sepulcrum ejus, usque in hodiernum diem. Quod ideo factum autumant Hebraei ne
ipsi Moysen pro Deo colerent, quia proni erant ad idololatriam. Moyses centum viginti annorum erat quando mortuus
est, nec dum tamen caligaverat oculus ejus, nec dentes ejus moti sunt. Et fleverunt eum filii Israel triginta diebus. Et
non surrexit ultra propheta in Israel, sicut Moyses, quem nosset Dominus facie ad faciem, id est adeo familiariter. Hoc
capitulum finale, ut ferunt, apposuit Esdras, sicut ab illo loco: Ascendit Moyses, usque ad hunc locum, ferunt Josue
apposuisse.

