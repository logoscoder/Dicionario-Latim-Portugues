secundum humanam rationem, et sibi contraria Dominus ostendit eis, corpus scilicet incorruptibile et palpabile. Nam
palpari non potest, quod non corrumpitur, et corrumpi necesse est, quod palpatur. Dicit tamen Beda, quod corpus
Domini subtile erat per effectum spiritualis potentiae, et palpabile per veritatem naturae, id est palpabile ostensum, ut
veritatem carnis probaret. Vel potest dici corpus Domini vere visibile, et palpabile aliis incorruptibilibus; a
corruptibilibus vero videri et palpari non potest, nisi miraculose.
Quod postquam comedit cum eis insufflans dedit Spiritum sanctum.
Adhuc illis nunc credentibus ait Jesus: Habetis hic aliquid, quod manducetur. Et obtulerunt ei partem piscis assi, et
favum mellis. Et manducans reliquias dedit illis (Luc. XXIV; Joan. XX). Sed sciendum est cibos a Domino sumptos
post resurrectionem, non solum sumptos, sed etiam absumptos, sicut aqua missa in ignem absumitur. Ante mortem vero
sumptos in alimoniam. Aliter enim absorbet aquam terra sitiens, aliter radius solis cadens. Et ait illis. Haec sunt verba,
quae locutus sum cum adhuc vobiscum essem, id est similis vobis passibilis. Tunc aperuit eis sensum, ut intelligerent
Scripturas, et dixit eis. Vos eritis mihi testes horum in omnes gentes incipientes a Hierusalem .
Gavisi sunt ergo discipuli, viso Domino, id est agnito. Dixit ergo eis iterum: Pax vobis, supple, sit, vel est. Tamen cum
vicarius Christo pontifex, scilicet, dicit populo: Pax vobis, tantum subintelligitur, sit. Qui ut ostendat se Christi
vicarium. Quandoque dicit: Pax vobis, tunc scilicet cum primo vertitur ad populum in missa, quia haec fuit prima vox
Christi ad discipulos post resurrectionem. Instar vero aliorum sacerdotum dicit postea: Dominus vobiscum, ut se unum
ex nobis esse ostendat, Haec cum dixisset insufflavit, et dixit eis: Accipite Spiritum sanctum, quorum remiseritis
peccata, remittentur eis, et quorum retinueritis, retenta erunt. Huic sententiae, quidam adhaerent, dicentes: Neminem
posse solvere, vel ligare nisi habeat Spiritum sanctum, quo auctore hoc faciat. Sed attendere debent, quia etiam ante
resurrectionem dedit eis Jesus eamdem potestatem, sine insufflatione, nec tamen legitur ibi dedisse Spiritum sanctum
eis . Quae duo praedixit Moyses ibi, suxerunt mel de petra, id est potentiam ligandi et solvendi, et miraculorum, a
Christo immuni a peccato quamvis mortali, et postea, oleum de saxo durissimo (Deut. XXXII), id est eamdem
potentiam cum Spiritu sancto de Christo impassibili.
Quod apparuit Thomae.
Cumque evanuisset ab eis, rediit Thomas. Dixeruntque alii ad eum: Vidimus Dominum. Qui dixit se non crediturum,
nisi videret et tangeret cicatrices vulnerum. Post dies autem octo cum essent discipuli intus, et Thomas cum eis, stetit
Jesus in medio januis clausis, et ait Thomae: Infer digitum tuum huc, et vide manus, et latus, et noli esse incredulus, sed
fidelis. Respondit Thomas: Dominus meus, et Deus meus, scilicet es tu. Et ait Jesus: Quia vidisti me, Thoma, credidisti;
beati qui non viderunt, et crediderunt (Joan. XX). Tamen quidam dicunt Thomam tantum vidisse, nec ausum tangere,
quia Christus tantum dixit, quia vidisti me. Sed quia visus pro quolibet sensu poni solet, potest dici vidisti, id est
tetigisti, praesertim quia Dominus dixerat: Infer digitum tuum huc, et vide. Haec et alia fecit Jesus ad robur fidei
nostrae, et multa quae non leguntur in Evangelio.
De apparitione ad mare Tiberiadis.
Post haec autem manifestavit se Jesus ad mare Tiberiadis. Piscabantur autem discipuli septem nocte quadam, ut
haberent cibos. Et cum nihil prendidissent, mane stetit Jesus in littore. Cumque ad praeceptum ejus in dextera navigii
rete misissent, impleverunt illud 153 magnis piscibus. Et ait Joannes: Dominus est. Tunc Petrus misit se in mare. Alii
navigio venerunt, et invenerunt prunas in littore, et piscem superpositum, et panem juxta positum, et assantes simul de
piscibus quos prendiderant, manducaverunt cum Jesu, scientes quia Dominus est (Joan. XXI). Et fuit haec tertiae diei
manifestatio, sed post quot dies ab octava die resurrectionis non est determinatum. Tunc dixit Jesus Petro: Simon
Joannis diligis me plus his? Interrogabat Dominus quod sciebat. Sed innuit, ut et corde credamus et ore confiteamur. Et
ait Petrus: Etiam, Domine, tu scis quia amo te. Non est sic distinguendum, etiam Domine, ut scilicet dixisset se diligere
plus aliis. Hoc enim nesciebat, sed abundant etiam idiomate Hebraeo. Tacens ergo quod ignorabat, respondit quod
sciebat. Vel ita, Domine, amo te, et etiam tu scis quia amo te, quasi dicat: Te ipsum testem invoco, quia amo te. Dixit ei
Jesus: Pasce agnos meos, quasi dicat: Exhibitio operis sit probatio dilectionis. Cum quaesisset id ipsum secundo, et
idem respondisset Petrus, iterum subdidit; Pasce agnos meos. Post tertiam vero responsionem subdidit: Pasce oves
meas, quasi dicat: Pasce docendo, pasce operando, pasce moriendo. Tunc dixit ei Jesus: Cum esses junior cingebas te,
et ambulabas ubi volebas; cum autem senueris, extendes manus tuas, et alius te cinget, et ducet quo tu non vis,
significans quia crucifigeretur, nolens secundum sensum carnis. Et addidit: Sequere me, id est sequeris me in genere
mortis.
Opiniones de morte Joannis Evangelistae.
Tunc coepit Jesus abire, et coepit Petrus eum sequi, putans hoc sibi a Domino mandatum. Sequebatur etiam eum
Joannes. Conversus Petrus vidit illum sequentem, et ait ad Jesum: Domine, hic autem quid? (Joan. XXI.) Supple,
patietur. Postquam enim audierat se crucifigendum, voluit etiam fratris exitum cognoscere: Respondit Jesus. Sic eum
volo manere donec veniam. Putaverunt ergo discipuli Joannem non moriturum, donec Christus veniret ad judicium. Sed
non erat magnum dare dilecto non mori, cum dissolvi et esse cum Christo melius sit (Phil. I). Dixit ergo Dominus, quod
in pace senium finiret. Tamen fuerunt qui dicerent, sic eum vivere, quia cum in defossum sibi tumulum, post

