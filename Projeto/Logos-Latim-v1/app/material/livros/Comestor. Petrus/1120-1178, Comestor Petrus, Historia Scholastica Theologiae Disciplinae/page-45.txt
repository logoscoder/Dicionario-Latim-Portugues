Factum est autem noctis medio, percussit Dominus omne primogenitum Aegypti, nec erat domus in qua non jaceret
mortuus (Exod. XII); Domino forte ita procurante, non fuisse domum absque primogenito. Compulsusque Pharao, dixit
Moysi per nuntios, ut egrederetur cum omnibus suis; imo et Aegyptii urgebant eos exire . Tulit igitur populus farinam
conspersam super humeros, ligatam in palliis, et petierunt vasa ab Aegyptiis vestemque plurimam, et spoliaverunt
Aegyptios ex praecepto Domini; tum pro mercede laboris, qua fraudati erant, tum ut inde fieret tabernaculum. Et erant
quasi sexcenta millia virorum peditum, absque parvulis, et vulgo famulantium eis innumerabili, et duxerunt secum
diversi generis animantia multa nimis.
De exitu Israel de Aegypto.
Factum est autem ut Nilus praeter solitum, adhuc inundaret terram, in qua erat sepulcrum Joseph. Tenebantur autem
juramento asportare ossa ejus. Tulit Moyses scriptum in lamina aurea nomen Domini tetragrammaton, quae superposita
aquae, supernatavit, usque dum veniens staret supra ubi erat sepulcrum. Et effodientes sustulerunt ossa, quae sublata
leguntur eis prophetasse, forte de difficultate itineris. Tamen Hebraei tradunt quod ovis ex improviso astitit juxta eos,
quae locuta est ad eos. Ob quam rem duxerunt eam secum multo tempore per desertum, et dixerunt eam ovem Joseph,
de qua ibi: Qui deducis velut ovem Joseph (Psal. LXXIX). In egressu etiam eorum, terraemotu facto, multa templa
Aegypti cum idolis suis corruerunt. Habitatio autem filiorum Israel in Aegypto fuit quadringentorum triginta annorum
(Exod. XII). Sed nomine Aegypti intelligendus est omnis incolatus eorum, qui incoepit a promissione Abrahae facta in
via Mesopotamiae, a qua, usque ad legem datam, tot anni fluxerunt. Solis enim centum quadraginta quatuor annis
servivit Israel in Aegypto post mortem Joseph. Quibus expletis, eadem die egressa est omnis multitudo de terra
Aegypti; quod etiam mirabiliter a Deo factum est, vel forte eadem die qua exivit Abraham ad peregrinandum. Et nota
quod hic dicitur, Die qua egressi sunt (Exod. XIII), et infra: Mementote diei hujus, in qua egressi estis de Aegypto
prima die, scilicet azymorum, etiam supra legitur dictum eis: Nullus egrediatur ostium domus suae usque mane, econtra
statim legitur hic: Nox illa observabilis est Domino, quando eduxit eos de terra Aegypti, et in benedictione cerei
dicuntur nocte educti. Forte intelligendum est nocte eductos, id est ad mane egrediendum, ab Aegyptiis nocte
compulsos. Profectique sunt de Ramesse in Sochot, nec sunt secuti eos Aegyptii sepelientes mortuos suos. Multi etiam
Aegyptiorum flebant poenitentes, quod eis fuerant tam crudeles. Coxeruntque farinam, quam tulerant de Aegypto,
feceruntque subcinericios panes azymos, ex modico tamen tempore coagulatos. His enim usi sunt triginta diebus. Non
enim ultra suffecerunt quae tulerant de Aegypto, licet sub necessitate custodirentur, nec eis ad satietatem vescerentur.
De sanctificatione primogenitorum.
Dixitque iterum Dominus ad Moysen: Sanctifica mihi omne primogenitum masculinum, quod aperit vulvam, tam de
hominibus quam de jumentis (Exod. XIII), quia percusserat primogenita Aegypti in liberatione eorum, et quia solos
masculos pro hoc sibi voluit sanctificari, dici potest, non percussos nisi tantum masculos, vel forte, quia primogenita
eorum a percussore angelo liberaverat, et hoc modo sua erant, voluitque ut deinceps essent sua omnia, vel quia ex omni
fructu primo honorandus est Deus. Primogeniti ergo, qui erant de filiis Levi offerebantur, nec redimebantur, et
serviebant jugiter Domino, primogeniti aliorum offerebantur, et quinque siclis redimebantur (Num. III et XVIII).
Primogenita pecorum, apta ad immolandum, oblata erant sacerdotum. Immundorum vero non oblata, quaedam
redimebantur, ut primogenitum asini ove mutabatur, quae pro eo offerebatur; quaedam nec etiam redempta
occidebantur, ut primogenitum canis. Et adjecit Dominus: Cum introduxerit te Dominus in terram promissam, intimabis
haec filiis tuis, servanda ritu sempiterno. Eritque hoc quasi signum in manu tua, et quasi appensum quid, ob
recordationem ante oculos tuos, ut scilicet hujus liberationis memoria non aliter veniret in oblivionem, quam quae
manu geruntur vel ante oculos appenduntur. Quod Pharisaei ad litteram observantes, in chartis haec scribebant, et
Decalogum simul, et eas sinistris circumligabant brachiis, et inter oculos appendebant, quas Dominus in Evangelio
phylacteria vocat, a phylace, et thorace (Matth. XXIII).
De deserto Aegypti.
Igitur cum emisisset Pharao populum, non eduxit eos Moyses per Palaestinam conterminam Aegypto, propter antiquam
molestiam, et odium patrum, ne insurgerent Philisthaei adversus eos, sed circumduxit eos per desertum, quod est juxta
mare Rubrum (Exod. XIII), tum pro mandato Domini jubentis, ut duceretur populus ad montem Sinai ad immolandum
sibi, tum si poenitentes Aegyptii vellent eos persequi, gravem molestiam sustinerent itineris. Armatique ascenderunt
filii Israel de terra Aegypti; multa scilicet supellectile muniti. Tamen alia translatio habet: Quinta progenie ascenderunt
filii Israel. Moyses enim a Jacob quintus fuit, vel per tribum Judae a Phares usque ad Salmonem: Quinque fuerunt
tantum generationes. Hebraeus habet; quinque generationes ascenderunt filii Israel. Profectique de Sochot venerunt in
Etham. Etham civitas erat tunc deserta in capite solitudinis, quae a Josepho Lycus dicitur, ubi et Babylonem postea
factam dicit, dum Cambyses Aegyptum vastaret.
De ducatu columnae, et mari Rubro.
Dominus autem ut dux esset itineris, praecedebat eos per diem in columna nubis, contra fervorem solis, et per noctem
in columna ignis (Exod. XIII), contra tenebras, et ut sibi a serpentibus providerent. Praecepitque Dominus, ut reversi
aliquantulum versus Aegyptum castrametarentur in regione Phihahiroth, quae est inter Magdalum et mare contra

