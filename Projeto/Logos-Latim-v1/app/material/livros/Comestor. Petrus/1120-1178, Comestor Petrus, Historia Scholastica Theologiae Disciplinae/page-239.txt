Tunc Petrus ait: Ecce nos reliquimus omnia, et secuti sumus te; quid ergo erit nobis? (Matth. XIX.) Supple,
relinquendum? Illa enim omnia reliquerat Petrus, de quibus dictum: Et omnia vanitas (Eccle. I). Illa autem omnia sibi
retinuerat, de quibus dictum est: Deus est omnia in omnibus (I Cor. XV). Et respondit Jesus: Cum sederit Filius
hominus in sede majestatis suae in regeneratione, sedebitis et vos super sedes duodecim, judicantes duodecim tribus
Israel. Fit in baptismo prima regeneratio in anima, fiet in judicio secunda in corpore. Ibi contemptores mundi cum
Domino judicabunt, non solum cooperatione, sed etiam auctoritate. Duodenarius autem ponitur pro plenitude potestatis,
et duodecim tribus Israel pro omnibus judicandis. Duodenarius enim ex septenario, qui est numerus universitatis surgit,
id est ex partibus septenarii in se ductis. Quidam tamen hoc solis discipulis dictum dicunt, et impletum jam esse in
subjectione mundi, quia quasi potestatem habentes super omnem Ecclesiam sedent. Post ad omnes generaliter sermo
directus est: Omnis qui reliquerit domum, aut parentes, etc., centuplum accipiet, nunc in hoc tempore, et in futuro vitam
aeternam. Quia praeter spiritualia, quae quasi centuplum sunt comparata carnalibus, sancti viri alios sanctos plus etiam
propinquis suis diligunt.
De divite et Lazaro.
Pharisaei vero audientes eum disputantem de contemptu mundi deridebant eum (Luc. XVI), quia lex observatoribus
suis bona terrae promittebat. Ipse autem, contra eorum avaritiam, exemplum eis proposuit de divite purpurato, et
epulone, qui in inferno cruciabatur, quia receperat in vita sua bona, id est sola illa, quae putaverat bona. Nec fuit hoc
parabola, sed in re ipsa, quod perpenditur, quia nomen mendici ibi ponitur Lazarus scilicet, qui positus est in sinu
Abrahae. Erat enim in superiori margine inferni locus, aliquantam habens lucem, sine omni poena materiali, in quo
erant animae praedestinatorum, usque ad Christi descensum ad inferos, qui locus propter sui tranquillitatem sinus
Abrahae dictus est, ut sinum matris dicimus. Et dicebatur Abrahae, quia fuit prima credendi via, ipse enim primus
publice praedicavit unum tantum Deum esse. Hunc locum vocavit Job tenebras, pro taedio exspectandi, dicens: Et in
tenebris stravi lectulum meum (Job XVII). Nota quod dives dixit se cruciari in lingua, id est pro peccato linguae, quia
epulones loquaces esse solent. Nec mirum si anima translative dicatur membra habere cum divinitas eodem tropo per
membra distinguatur. Fuerunt tamen qui dicerent, et angelos, et animas, corpora habere aerea. Alioquin animae ignem
urentem non sentirent, quod super Genesim invenies. Alii dicunt, quod ad sentiendam ustionem ignis, non est necesse
habere corpora, est enim quaedam species ignis cui si imponas manum, ardorem senties, sine aliqua laesione manus.
Quod autem Abraham chaos inter eos firmatum dixit, vel chaus, ut veteres codices habent, forte in re ita erat, vel
perpetuam bonorum et malorum, dissimilitudinem post hanc vitam notat. Cumque dives rogaret, de mittendo Lazaro ad
fratres suos, audivit, habent Moysen et prophetas. Unde et conjicitur quod Judaeus fuerit, pro quo etiam forte Abraham
vocavit eum filium, et ille ipsum patrem.
De villico iniquitatis.
Ad discipulos autem proposuit Jesus parabolam de villico iniquitatis (Luc. XVI). Et est villicus propriae villae custos,
sed hic accipitur pro oeconomo. Hic timens amoveri et egere, clanculo fecit misericordiam cum debitoribus domini sui,
ut, cum ejiceretur, memores beneficiorum, reciperent eum in domus suas. Et laudavit Dominus villicum iniquitatis, non
quia inique, sed quia prudenter egisset. Est enim prudentia, quaedam sibi in posterum providentia, et ex hoc quasi a
minori intulit Dominus dicens: Si sibi in futurum providens, etiam cum dolo, laudatur, ergo facite vobis amicos de
mammona iniquitatis, ut, cum defeceritis, recipiant vos in aeterna tabernacula, quasi dicat: Quanto laudandi magis
eritis, si provideritis vobis sine dolo. Mammona lingua Syra divitiae, et mammos Satanas, qui opibus seducit. Quae
dicuntur iniquitatis, quia de iniquitate colligi solent. Unde vulgata sententia dicitur: Omnis dives, aut iniquus, aut haeres
iniqui. Hoc quidam male intelligentes, rapiunt, ut bene dispensent. Sed qui offert sacrificium de substantia pauperis,
idem facit, ac si victimet filium in conspectu patris. Vel potest sic exponi, quia Dominus in hoc verbo, et hic providet
nobis, et in futuro, quasi dicat: Vobis reservate de rebus vestris ad solatium vitae. De superfluo facite vobis amicos.
Quod enim ultra necessaria vitae retinetur, nec proximi necessitatibus erogatur, pecunia est iniquitatis, id est contra
aequitatem. In ea enim non servamus aequitatem, quam proximo debemus, quem scilicet sicut nos diligere tenemur. Et
nota quod non omnes pauperes possunt nos recipere in aeterna tabernacula, sed quia largimur his, recipiemur ab
angelis; bonum est tamen eligere bonos pauperes, cum possumus. Et adjecit Dominus: Servus sciens voluntatem
domini sui, et non faciens eam, plagis vapulabit multis; qui autem non cognovit, vapulabit paucis (Luc. XII). Multi
propter hoc avertunt aurem, ne audiant verbum Dei, sed hi non nescientes, sed contemptores judicantur.
De denario diurno.
Tunc Dominus proposuit eis similitudinem de patrefamilias, qui conduxit operarios in vineam suam ex denario diurno
(Matth. XX). Cumque nonnisi quinque horae diei ibi numerentur, tamen omnes subintelliguntur sex aetates, tam
temporis quam hominis. In undecima enim quinta, et sexta aetas, vel chilias intelligitur. In eadem quoque senectus, et
decrepita. Identitas siquidem denarii eamdem perpetuitatem notat. Nullius enim vita ibi brevior aut largior erit alia, sed
idem Deus omnia in omnibus (I Cor. XV), notatur in ea. De murmure vero recipientium dici potest, quia ibi non erit
murmur invidentium, sed admirantium de magnitudine praemii. Solet enim murmur quandoque accipi pro confusione
vocum. Vel potest trahi murmur, ad statum praesentem. Interrogatio vero, cur pares fecisset in gloria, ad futurum.
Causam enim dilationis Christi a gloria, pro qua potuerunt murmurare antiqui, tunc demum scient, quam nunquam

