Pro peccato Synagogae.
Quod si omnis turba per ignorantiam fecerit, quod contra mandatum Domini est, offerebant seniores populi ad ostium
tabernaculi per manuum impositionem vitulum (Levit. IV): et fiebat de hoc vitulo, sicut et de priori pro peccato
sacerdotis. Et orante pro eis sacerdote, propitius erat eis Dominus. In duobus tantum hic innuitur differentia inter
peccatum sacerdotis et populi, quia scilicet sacerdos non dicitur peccare per ignorantiam, non enim licet ei ignorare
mandata Domini. Iterum quia non legitur quis orare pro sacerdote, quia si percussus fuerit incantator a serpente, quis
medebitur ei? (Eccli. XII.) Ecce patet differentia inter holocausta haec, et praedicta, quia ex his nihil erat sacerdotum,
totum Domino cremabatur , neque membra istorum cum capite, pedibus et in testinis lotis ponebantur super altare .
Generalis enim erat regula, quia de cujus sanguine inferebatur in sanctuarium, nil ex eo licebat remanere, nec aliquid ex
eo super altare adolebatur, nisi adeps cum renibus et renunculis. In modo etiam offerendi, et numero sacerdotum
offerentium, erat differentia. De carnibus enim holocausti salutaris fiebant novem partes, quas super altare ponebant
novem sacerdotes, quisque suam, unus vero quatuor simul offerebant, scilicet caput, et pedes, et jecur, et intestina lota
aqua, duo vero sanguinem offerebant, ut omnes simul essent duodecim.
De hostia pro peccato principis.
Si peccaverit princeps, qui et chiliarchus dicitur, vel tribunus, per ignorantiam, et post intellexerit peccatum suum, vel
per se, vel per alium offerat ad ostium tabernaculi per manus impositionem hircum immaculatum (Levit. IV). Quo
immolato, tingebat sacerdos digitum in sanguine, quo tangebat cornua altaris holocausti, reliquum fundens ad basim
ejus, et adolebat adipem, renes et renunculos, reliqua erant sacerdotum. Sed quia erat hostia pro peccato, et de sanguine
ejus tincta cornua altaris holocausti, carnes ejus erant sanctae, et sanctificabant, quae ab eis erant tacta, sed non
quaelibet imo in genere suo, caro carnem, simila similam panis panem, et non vescebatur eis nisi sacerdos unctus, et
mundus, et non nisi in loco sancto, et non nisi in eadem die qua offerebantur, si quid residuum esset, igne comburebatur
. Si vestis polluebatur ejus sanguine, abluebatur, ut nullum remaneret in ea sanguinis vestigium, alioquin urebatur. Vas
testeum in quo coquebatur caro, statim frangebatur, aereum defricabatur, et lavabatur aqua.
De hostia pro peccato animae.
Cum autem peccabat per ignorantiam anima de populo terrae, offerebat capram immaculatam, eo modo quo alii, vel
agnum (Levit. IV); et fiebat de hac hostia eodem modo quo et de hirco principis. Si autem non poterat manus ejus
invenire pecus, offerebat duos pullos turturis, vel columbae, quorum alter offerebatur Domino in holocaustum, alter
erat sacerdotum, cujus tamen sanguis ad fundamentum altaris holocausti distillabatur, quia pro peccato erat. Quod si
nec aviculas poterat invenire, offerebat similam, decimam partem ephi, nec mittebat in ea oleum, aut thus, quia pro
peccato erat. Cujus memoriale sacerdos adolebat super altare; reliquum ipse habebat in munere.
De igne jugi, et ejectione cinerum.
Iterum locutus est Dominus ad Moysen: Ignis semper in altari ardebit, quem nutriet sacerdos subjiciens mane ligna per
singulos dies; et erit ignis ex eodem altari (Levit. VI), id est non aliunde sumptus apponetur. Cum vero cineres
superabundabant, induebatur sacerdos vestibus quatuor sacerdotalibus, quas praetaxavimus, et tollens cineres de altari,
reponebat in pelvim juxta altare, et depositis vestibus sanctis indutusque aliis, forte ad hoc destinatis, vel etiam suis
propriis, cineres efferebat extra castra, et in loco mundissimo, usque ad favillam faciebat consumi.
De esu adipis, et sanguinis prohibito.
Haec de oblationibus dicta sufficiant hic. In Numeris de oblationibus septem legalium festorum legitur, hoc addendo,
quod omnis adeps Domini erat (Num. XXIX). Adipem et sanguinem non comedetis omnino (Levit. III-IV), quod
intelligitur de animalibus oblatis, tamen propter illud Judaei ab omni adipe abstinebant. Sed verius quod Dominus
adipem, qui debebat offerri, in esum prohibuit eis, etiam nominatim adipem bovis, ovis, et caprae . Adipem vero
morticini, vel a bestia occisi, concessit eis in usus varios, scilicet vel ad lucernas, vel unctiones extrinsecas. Quid ergo
faciunt de adipe animalis mundi non oblati, nec morticini, nec a bestia capti, si Domini est? Forte projiciunt, vel dant
alienigenis ad edendum. Sed quomodo hoc, vel illud faciunt de illo, si Domini est. Prohibuit etiam eis Dominus omnem
esum sanguinis (Levit. III). Josephus ait, quia animam et spiritum in eo esse Moyses putavit. In quo esus suffocati
tantum intelligitur prohiberi . Tamen in tantum prohibuit esum sanguinis, quod etiam avem, vel feram, aucupio, vel
venatione captam, voluit fuso sanguine in terram et operto comedi. Et addidit: Nam anima omnis carnis in sanguine est
(Levit. XVII).
De consecratione summi sacerdotis, et minorum.
Iterum praecepit Dominus Moysi, ut initiaret Aaron et filios ejus in sacerdotes (Levit. VIII). Et tunc omnes quidem filii
Aaron consecrati sunt, sed non omnes postea de genere ipsius. Caecus enim, vel claudus, si grandi, vel parvo, aut torto
naso, si gibbosus, aut herniosus, si jugem scabiem habens, vel impetiginem, de semine Aaron erat, non poterat
ministrare, nec intrare sanctuarium, vescebantur tamen panibus, qui offerebantur in sanctuario (Levit. XXI). Tulit ergo
Moyses, juxta praeceptum Domini, Aaron, et filios ejus, vestesque sanctas, et oleum unctionis, vitulum quoque, et

