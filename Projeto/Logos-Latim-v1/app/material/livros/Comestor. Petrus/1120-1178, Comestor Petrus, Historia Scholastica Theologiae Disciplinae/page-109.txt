9

I REGUM

Liber Regum in quatuor voluminibus distinguitur apud nos; secundum Hebraeos autem in duobus, et dicunt primum
Samuel, a nomine auctoris; secundum vocant Melachim, id est regum, a materia, quidam vocant Melachoth, quod sonat
regnorum, sed vitiose. Agitur enim in eo de uno regno Judaeorum tantum, et de regibus ejus, licet in duo divisum fuerit.
Scriptus est autem chronice liber iste sub istis regibus, qui compactus est in unum a Jeremia, quod exinde patet, quod
idem finis est hujus libri, et Jeremiae. Ad commendationem autem Samuel praemittitur commendatio patris ejus in
hunc modum.
De parentibus Samuelis.
Fuit vir unus de Ramathaimsophim, de monte Ephraim, et nomen ejus Elcana Ephrathaeus (I Reg. I). Vir enim ponitur
hic non pro sexu, sed pro vigore virtutum, nec unus pro numero, sed pro singularitate religionis prae aliis. Dicitur
autem civitas ejus Ramathaim, quae in Evangelio dicitur Arimathaea (Matth. XXVII), a Josepho dicitur Ramath, quia
in excelso sita erat, Sophim vero speculatio interpretatur; et est ibi genitivus casus, ac si diceretur de Ramathaim
speculationis, quia ex ea circumjacens regio longe videri poterat, sic tradit Hieronymus. Alii distinguunt sic de
Ramathaimsophim. Non est autem mons Ephraim nomen montis, sed regionis. Unde in sequentibus ubi legitur de
duodecim praefectis regionum, qui ministrabant Salomoni per singulos menses; ponitur Dechar praefectus montis
Ephraim. Fuit autem Elcana Levita nonus decimus a Levi, descendens ab eo per Caath, et Isaar et Core. Unde patet
quod Samuel non fuit Aaronita, et dicitur Ephrathaeus, id est Betlehemita. Fuit enim secundum matrem de tribu Juda.
Unde postea Samuel posuit unum de filiis suis judicem in Bethlehem tanquam inter contribules. Et nota quod quidam
tria nomina distinguunt sic: Effrataeus ad Effraim scribunt per duo ff; Euphrathaeus ad Ephrata, per ph; Ephrathaeus ad
Euphraten, quod est frugifer, per eu, et est, ut dicunt, terminus Judaeae juxta Euphraten.
De Phenenna et Anna uxoribus.
Habuit autem Elcana duas uxores, nomen uni Anna, et nomen secundae Phenenna (I Reg. I). Et cum debuit dicere alteri
de duabus, dixit secundae, innuens quia, licet pares essent in nomine uxorio, tamen haec secunda erat in amore viri.
Erat autem Anna pulchra, sed sterilis, Phenenna vero fecunda. Et ascendebat vir ille tribus statutis diebus, secundum
legem, in Silo ad adorandum. Erant autem in Silo filii Heli Ophni et Phinees sacerdotes. Cumque immolasset Elcana,
dedit Phenennae, et filiis et filiabus ejus partes, Annae autem dedit partem unam tristis. Quidam putant hoc dictum esse
de vestibus novis, quas distribuebat uxoribus et liberis in die festo. Sed magis putandum est esse dictum de partibus
sacrificiorum, quae contingebant offerentes, quas tanquam sanctas Levitae caeteris distribuebant. Hebraeus sermo
magis videtur sonare, dedit ante missionem unam duplicem, quasi unam partem aequipollentem duabus. Porro Anna
tristis erat pro sterilitate, et non sumebat cibum, et egressa est ad fores tabernaculi, ut oraret, Heli sedente ante postes,
ut, quaerentes consilium, paratum eum invenirent, et flens Anna votum vovit Domino. Domine exercituum, si dederis
mihi sexum virilem, dabo eum tibi Nazaraeum omnibus diebus vitae suae. Et attendens Heli motum labiorum
vocemque non audiens, aestimans temulentam ait: Digere paulisper vinum quo mades. Quae respondit: Nequaquam,
Domine. Sed mulier infelix ego sum, usque adhuc. Ora pro ancilla tua. Intelligens autem eam Heli sterilem, ait: Det tibi
Deus Israel petitionem tuam. Hebraeus tamen habet, dabit. Unde mulier ex promissione sacerdotali secura abiit,
vultusque illius non sunt amplius in diversa mutati, id est animus ejus non est deinceps distractus in varietates
dubitationis.
De ortu Samuelis.
Et factum est ut pareret filium, et vocavit nomen ejus Samuel, id est postulatio Dei, quia a Deo postulatum susceperat,
nec ascendit mulier in Silo cum viro suo, donec ablactaret filium (I Reg. I). Et cum ablactatum duxit in Silo cum vitulis
tribus et modiis farinae tribus. Hebraeus tamen habet, et in modio farinae, et cum amphora vini, quae est mensura trium
modiorum. Nec attulit similam et vinum ad libandum tantum, cum in libaminibus vitulorum pauciora sufficerent,
praesertim cum non nisi unum vitulum obtulisset, sed intelligendum est quod residuum dedit domui sacerdotum. Porro
mirum videtur esse puerum bimum, quasi noviter ablactatum, adductum esse ad ministrandum in tabernaculo.
Propterea quidam dicunt tres esse ablactationes: prima est a lacte mamillae, quae fit tertio anno; secunda a lacte
infantiae, quae fit septimo; tertia a lacte pueritiae, quae fit duodecimo, et sic amovetur puer a nutrice, a paedagogo, a
tutore. Dicunt ergo quidam eum adductum post secundam ablactationem ad imbuendum litteris. Unde in sequentibus
legitur quod per singulos annos mittebat ei mater tunicam parvam (I Reg. II). Alii dicunt quod post tertiam
ablactationem quasi jam idoneum ad ministrandum. Unde statim sequitur: Puer autem erat minister in conspectu
Domini (ibid.) Cumque obtulisset puerum Heli, ait Anna: Vivit anima tua, domine. Ego sum mulier infelix pro qua
orasti, et ecce filius, quem dedit mihi Dominus. Genus erat jurisjurandi per confirmationem, quasi diceret, per animam
tuam, domine. Quidam tamen quandoque per exsecrationem dici putant ibi, ut, vivit anima tua, rex, si novi eum, quasi
diceret: Destruet me vita tua, rex, si novi eum, et oravit Anna Dominum, et dixit: Exsultavit cor meum, etc. Canticum
tamen est proprie, non oratio, et continet tria hoc canticum, primum est gratiarum actio pro beneficio sibi praestito;
secundum est invectio in superbos occasione Phenennae, ut ibi: Nolite multiplicare loqui; tertium prophetat de regno
Christi, ut ibi: Dominus judicabit fines terrae. Quod autem legitur in cantico, donec sterilis peperit plurimos, et quae

