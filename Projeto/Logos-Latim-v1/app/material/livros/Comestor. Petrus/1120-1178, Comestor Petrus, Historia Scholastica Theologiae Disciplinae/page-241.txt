mansit in eodem loco duobus diebus, quousque scilicet quatriduum impleretur. Tunc ait discipulis: Eamus in Judaeam
iterum. Qui dixerunt: Judaei volebant te lapidari, et iterum vadis illuc. Jesus autem dixit se esse quasi diem, et ipsos
quasi duodecim horas, et ideo non erat eis timendum cum eo ire. Et nota quia si Judas adhuc erat bonus, tunc hora diei
erat, et si jam malus pro Mathia, substituto ei, dictum est. Dicitur et aliter, quasi dicat: Putatis Judaeos perseverare in
voluntate me lapidandi. Sicut horae mutabiles sunt, sic et affectus hominum. Et etiam saepius mutatur in die cor
hominis quam horae. Et qui ambulat in die, id est in pace, sicut et ego, et vos, non offendit aliquem, et ideo securi
eamus. Et addidit: Lazarus mortuus est, et gaudeo propter vos, quia non eram ibi, quia dum eis longe posita indicat,
roboratur fides eorum. Rediit ergo Jesus in Bethaniam cum discipulis suis, et Martha occurrit ei extra castellum. Et
advocata Maria, multis Hierosolymitis praesentibus, qui venerant ad consolandas sorores, venerunt ad monumentum, et
ad vocem Jesu, non solum suscitatus est, sed prodiit licet ligatus institis. Multi ergo de Judaeis ad Pharisaeos abierunt,
et nuntiaverunt quae viderant , et celebris erat sermo de eo apud Judaeos. Multi enim jam ascenderant ad diem festum
ut sanctificarent se. Creditur enim hoc esse factum ea die qua legitur in Quadragesima, scilicet sexta feria ante. Isti sunt
dies; prima scilicet die mensis primi, secundum legem.
Quod pontifices et Judaei conspiraverunt in Jesum.
Collegerunt ergo pontifices et Pharisaei concilium, et dicebant: Quid facimus? si dimittimus eum sic, omnes credent in
eum, et venient Romani, et tollent locum nostrum et gentem (Joan. XI). Quasi dicerent: Venerabilis et sanctus haberi
locus hic gentibus, quia Alexander, et Pompeius, et alii venerati sunt ipsum, et reges Persarum et Aegypti. Hic autem
homo docet, sacra nostra abolenda et vana. Ergo Romani scientes opes templi, tollent eas, audientes, impune tollendas.
Tunc Caiphas, quia pontifex erat anni illius, quid faciendum esset eis decrevit, dicens: Expedit vobis, ut unus moriatur
homo, et non tota gens pereat. Et prophetavit utilem generi humano mortem Christi, licet nesciens. Ab illa ergo die
cogitaverunt eum interficere , imo conduxerunt, ut inventus duceretur in Jerusalem. Jesus ergo jam non palam
ambulabat apud eos, sed abiit juxta desertum in civitatem, quae dicitur Ephrem.
De ultimo adventu Domini in Jerusalem.
Factum est autem dum complerentur dies Assumptionis ejus, firmavit faciem suam, ut iret in Jerusalem. Assumptionem
Jesu dixit Lucas, non solum tempus, quo assumi debebat de hoc mundo ad Patrem, sed etiam secundum praeceptum de
agno paschali, qui decima die mensis primi assumebatur de grege, et servabatur usque ad quartum decimum diem. In
hunc modum Jesus decima die, id est in Ramis Palmarum venit ad locum passionis, et mansit in eo, usque dum passus
est.
De decem leprosis.
Et factum est dum iret in Jerusalem, transibat per mediam Galilaeam et Samariam. Et in ingressu cujusdam castelli,
occurrerunt ei decem viri leprosi dicentes: Jesu praeceptor, miserere nostri, et respondit: Ite, ostendite vos sacerdotibus,
et dum irent, mundati sunt. Quorum unus, ut vidit se mundatum, rediit, et adoravit Jesum, magnificans Deum. Et hic
erat Samaritanus (Luc. XVII), qui non redierunt Judaei erant, in quo notatur perfidia Judaeorum.
De Samaritanis negantibus hospitium Domino.
Dumque praemisisset nuntios in civitatem Samaritanorum, non sunt recepti hospitio (Luc. IX). Samaritani enim
invidebant euntibus in Jerusalem adorare, quia dicebant in monte Garizim esse orandum propter prophetas. Et irati
Jacobus, et Joannes dixerunt: Vis, dicimus, ut ignis descendat de coelo, et consumat eos? Et increpavit eos Dominus.
Hujusmodi vindicta, quae laudatur in Elia, in his damnatur, quia ille ex charitate, hi ex ira hoc appetebant.
De petitione filiorum Zebedaei.
Et assumens iterum seorsum duodecim ait: Ecce ascendimus Jerosolymam, et consummabuntur prophetiae de Filio
hominis (Matth. XX; Marc. X). Tradetur enim gentibus, et illudetur, et flagellabitur, conspuetur, crucifigetur, et tertia
die resurget. Quod audientes filii Zebedaei, putantes imminere regnum Jesu in Israel, suggesserunt matri suae, ut
peteret ab eo munus sine nomine, quo concesso, subderet: Dic ut hi duo filii mei sedeant, unus ad dexteram, alius ad
sinistram in regno tuo. Jesus autem non respondit matri, sed petentibus per matrem: Nescitis quid petatis, quasi diceret:
Praelationem quaeritis in coelo, quae nulla erit ibi. Et male quaeritis: regnare enim vultis, qui non meruistis: Potestis
bibere calicem, quem ego bibiturus sum? Aut baptismo, quo ego baptizor baptizari? Dicunt ei: Possumus. Calix
passionem, baptisma mortem signat, et dicitur ad similitudinem lanae intinctae. Sicut enim lana intingitur, et accipit
alicujus coloris dignitatem, sic nos in mortem, descendimus corporales, et resurgemus spirituales. Calix ad litteram
scyphus est quo calidam sumimus potionem. Macrobius Theodosius dicit, scyphum esse, quem invenerunt Cilices , et
dixerunt cilicem, qui nunc mutata littera i in a dicitur calix. Cassiodorus super psalmos dicit, calix dicitur passio, quia
cum mensura bibitur: Fidelis enim Deus, qui non sinit nos tentari supra id quod possumus (I Cor. X). Est enim calix
scyphus, cum quo mensurate distribuitur potus bibentibus. Et secundum hanc distinctionem calicis, et baptismi recte
subdidit Dominus: Calicem quidem meum bibetis, et tacuit de baptismo. Joannes enim non martyrium, sed passiones
multas circa mortem sustinuit. Alii tamen, et calicem, et baptismum pro eodem accipiunt, scilicet pro martyrio. Et
dicunt Joannem animo fuisse martyrem, quia animo non defuit martyrium, et in ferventis olei dolium missus est. In

