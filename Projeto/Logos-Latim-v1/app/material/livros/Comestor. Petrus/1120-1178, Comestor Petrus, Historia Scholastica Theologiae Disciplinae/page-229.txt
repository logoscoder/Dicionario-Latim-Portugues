non essent alii, qui sepelirent. Et ait alter: Sequar te, Domine, sed primum permitte me renuntiare his, qui domi sunt.
Cui Jesus: Nemo mittens manum ad aratrum, et respiciens retro aptus est regno Dei.
Quod excitatus imperavit ventis et mari.
Tunc ascendit Jesus in naviculam, cum discipulis suis, et dormivit in puppi super cervical, et orta tempestate, excitatus
a discipulis, imperavit vento et mari dicens: Tace, et obmutesce (Marc. IV); et cessavit tempestas. Non per errorem
haereticorum imperavit eis, tanquam animantibus, qui occasione hujusmodi verborum, quod omnia leguntur obedire
Deo, dogmatizaverunt omnia animata esse. Sed dicuntur ei obedire inanimata, quia solo verbo facit de his, quae vult,
secundum quem loquendi modum solet dici, materia languoris obediens, vel inobediens medicinae.
De duobus obsessis a legione.
Dum autem venisset trans fretum, in regione Gerasenorum, quae est contra Galilaeam, occurrerunt ei duo arreptitii,
saevi nimis, quorum unus adoravit, et dixit: Quid nobis, et tibi, Jesu fili Dei? venisti ante tempus torquere nos (Marc.
V). Nesciebant daemones eum Dei Filium, sed suspicabantur pro miraculis et testimonio Patris. Torqueri autem se
dicebant, quia cogebantur exire, et cessare a laesione. Dicebat enim illi Jesus: Exi, spiritus immunde. Sciebant autem in
judicio se torquendos in abyssum. Cumque Domino quaerenti nomen suum, dixisset, se vocari legionem, non quod sic
vocaretur, sed quasi dicat: Frustra quaeris nomen, quia plures sumus, rogabant eum, ut mitteret eos in gregem
porcorum, qui juxta pascebantur. Et intrantes porcos, praecipitaverunt eos in mare. Indigenae autem rogaverunt eum, ut
transiret a finibus eorum. Cumque ascenderet navim, sanatum, licet rogaret, noluit secum ducere. Et rediit Capharnaum,
quam Matthaeus vocat civitatem suam (Matth. IX), non origine, sed gente, quia quaelibet civitas Galilaeae potest dici
civitas Galilaeorum.
De Paralytico demisso per tectum.
Et sanavit paralyticum ante se demissum per tegulas, primo remittens peccata ejus (Luc. V), quae fuerant causa morbi,
quia quod ob causam fit, cessante causa cessare debet effectus. Et propter Scribas, et Pharisaeos, qui putabant eum
blasphemasse, dixit paralytico, ut surgeret, et tolleret lectum suum. Et surrexit, et tulit, et abiit. Quia ergo constat, quod
pro peccatis quandoque aegrotat homo, medicus visitans aegrum, primo debet eum monere ad poenitentiam, et
confessionem, ne peccato manente, tanquam ferro in vulnere, frustra sit malagma apponere.
De puteo Samaritanae.
Dum autem ascendisset in Judaeam, et iterum rediret in Galilaeam, oportebat eum transire per Samariam, id est per
regionem, cujus caput fuerat Samaria (Joan. IV). Civitas ergo nomen antiquum amiserat, et dicebatur Sebaste, sed regio
nomen illud retinuerat. Veniens autem juxta Sichem, quae corrupte Sichar dicebatur , et erat puteus in praedio, quod
emit Jacob a rege Hemor, quod et dedit filio suo Joseph, et fatigatus ex itinere sedit super puteum Jacob, qui hactenus
sic vocatus fuerat: ex eventu, qui sequitur, post agnominatus est puteus Samaritanae. Sunt qui dicunt locum illum esse
umbilicum terrae nostrae habitabilis, quia singulis annis quadam die aestatis meridiana hora sol descendit in aquam
putei, nusquam faciens umbram, quod philosophi apud Sienem fieri tradiderunt. Ideo enim dictum putant in
Deuteronomio: Constituit eum super excelsam terram (Deut. XXXII). Iverunt autem discipuli in urbem, ut cibos
emerent, venitque mulier haurire aquam, quae Domino petenti potum, quasi notans eum, dixit Judaeos non couti
Samaritanis, cognoscens ex fimbriis pallii Dominum Judaeum esse. Translatis decem tribubus, rex Assyriorum misit
Persas et Assyrios ad incolendam sibi terram. Qui ob metum ferarum libros Moysi receperant, et legitima terrae, nec
tamen cessabant ab idololatria. Qui primo Cuthaei vocati sunt, a fluvio Persarum, tunc autem Samaritani dicebantur,
quasi medii inter Judaeos et gentes. Quandoque tamen Judaei vocaverunt eos Jacobitas, id est supplantatores, quia
terram fratrum suorum, quae eos contingebat, eis supplantaverant. Horum cibis et vasculis non utebantur Judaei.
Cumque colloquendo cum Jesu, accepisset ab eo quod quinque viros habuerat, et sexti erat concubina, ait: Video quia
propheta es tu. Et statim quaesivit determinationem quaestionis, quae inter ipsos et Judaeos versabatur. Dicebant enim
Judaei proprium locum adorandi esse Jerusalem et templum; Samaritani vero montem Garizim, in quo antiqui patres
adoraverunt. Jesus autem dixit tempus venisse in quo, nec in Jerusalem, nec in monte illo adorarent homines. Quasi
diceret: Non praefero locum loco in adorando. Ubique enim adoretur Deus tantum in spiritu et veritate, id est ex
dilectione, quae est a spiritu, et pro his quae vera sunt, id est pro aeternis. Cui mulier: Scio quod Messias venit, id est in
proximo est ut veniat. Forte et Samaritani signa adventus Domini notaverant. Messias Hebraice, Christus Graece,
unctus Latine. Punice quoque messe, dicitur unge. Lingua enim Punica et Syra, affines sunt Hebraeae. Dicit ei Jesus:
Ego sum, qui loquor tecum. Reliquit mulier hydriam, et abiit in civitatem, monens cives egredi, ad videndum hominem,
qui dixerat ei quaecunque fecerat, et dicebat: Nunquid hic est Christus? Timuit asserere, quod audierat, et credebat, ne
viri indignarentur a muliere doceri. Civibus vero egredientibus vocavit discipulos Jesus, et ait, segetes paratas ad
messem, id est paratos ad credendum, cum tamen adhuc superessent quatuor menses ad messem. Unde perpenditur
hiemis tempore hoc factum. Jesus autem ad petitionem eorum intravit urbem, et mansit ibi aliquot dies, et multi
crediderunt in eum.
De filio reguli.

