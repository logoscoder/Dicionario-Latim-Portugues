Scenopegiae, quod est fixio tabernaculorum, quod est festum Patris (Num. XXVIII-XXIX). Cum enim Patri ascribatur
potentia, magna fuit potentia Dei, quod vestes eorum non sunt attritae per quadraginta annos. Sed habent modo alia
festa, Phurim, id est sortium, quia sors in contrarium cecidit, ut in Esther legitur (Esther IX), quia occisuros occiderunt.
Encoenia tria, id est dedicationes: in autumno, quae fecit Salomon (III Reg. VIII); in vere, quae Zorobabel, aliisque
reversi de Babylone (I Esdr. III); in hieme, quae fecerunt Machabaei (II Mach. VIII). De quo in Evangelio: Facta sunt
encoenia in Hierusalem; et hiems erat (Joan. X).
De poena blasphemi.
Ecce autem egressus filius mulieris Israelitis, quem pepererat de viro Aegyptio jurgatus cum viro Israelita,
blasphemavit nomen Dei Israel, maledicens ei (Levit. XXIV). Quem Moyses reclusit in carcerem, donec super hoc
consuluisset Dominum, qui ait ad Moysen: Qui maledixerit Deo suo, omnes qui audierint, ponent manus suas super
caput ejus, quasi contra ipsum testificantes, et eductum extra castra, omnis multitudo lapidabit eum, sive civis sit, aut
advena.
De talione legis datae.
Subintulit quoque Dominus de talione (Levit. XXIV), ut qui laederet hominem, in eumdem modum laederetur quo
laeserat cum, scilicet, ut redderet animam pro anima, oculum pro oculo, dentem pro dente, fracturam pro fractura,
livorem pro livore, adustionem, pro adustione. Nota quia talio non erat in injuriis rerum, sed in laesione tantum
corporum, quia furta restituebantur in duplum, vel quadruplum. Determinabaturque talio per necessitatem, ut laedens
mulier virum in virilibus, puniebatur manu, quia virilia non habet, et vir laedens mulierem praegnantem, ut faceret
abortivum nondum animatum, multabatur pecunia. Incertum est autem utrum talio extenderetur, usque ad judicem, vel
circa injuriatum tantum haberet locum. Quod vero injuriatus sine judice posset ulcisci, forte inde haberi potest, quod ad
civitates refugii fugiebat homicida non volens, ne interficeretur a proximis occisi.
De observatione jubilaei anni.
Addidit etiam Dominus de observatione jubilaei, qui septimanam hebdomadarum annorum sequebatur (Levit. XXV):
ad cujus praesignationem septem annis praecedentibus, ut tradunt quidam, in singulis neomeniis clangebant tubis, et
septem diebus continuis ante ipsum solemnizabant clangentes tubis. In libro tamen Numeri legitur quod clangerent
tubis, septimo mense, decima die, in universa terra (Num. X-XXIX). In hoc jubilaei anno, omnes distractiones rerum,
ad pristinos redibant possessores; praeter domos quae erant in urbibus muratis, quas tamen, primo anno venditionis,
venditori redimere licebat, exceptis domibus Levitarum, quae in quaecunque essent loco in jubilaeo redibant. Eodem
anno requiescebat terra, et debita eodem anno, servi liberi dimittebantur. Nam licet essent contribules, tamen voluit eos
Dominus servitii schismate castigare, propter transgressiones legum. Josephus dicit, quia in jubilaeo conveniebat
venditor agri et emptor; et reputantes fructus, et expensas in agrum factas, fructibus exuberasse compertis, venditor
recipiebat agrum: si vero expensae transcenderunt, hoc quod deerat recipiebat emptor, et a possessione discedebat.
Hanc tamen computationem fieri licuit infra annum jubilaeum, nedum in ipso, si venditor prius vellet revocare quod
vendidit. Littera Levitici videtur velle quod, juxta numerum annorum, usque ad jubilaeum, majori minorive pretio
jubebat agrum vendi, ne venditor gravaretur, si modico venderet, et plurimi anni superessent, usque dum reciperet quod
vendiderat, et ne gravaretur emptor, si multo emeret quod in proximo amissurus erat. Determinata quoque fructuum
reputatione, et expensarum infra jubilaeum addidit, quod si venditor, quod supererit expensatum, reddere non poterit,
habeat emptor agrum, usque ad jubilaeum. In ipso enim omnis venditor redibat ad pristinum possessorem. Terram
autem sic voluit Dominus vendi ab eis sub conditione recipiendi, quia sua erat, et non ipsorum. Alienigenas tamen
servos voluit eos in perpetuum possidere.
De benedictionibus et maledictionibus.
Talium praeceptorum observatoribus praemisit Dominus benedictiones suas dicens: Dabo vobis pluvias temporibus
suis, etc. (Levit. XXVI) ubi clausulae promissionum inveniuntur. Transgressoribus vero longae plures ingeminat
maledictiones.
De decimis, et votivis.
In decimatione animalium, quod decimum, vel nascendo, vel numerando veniebat, Domino sanctificabatur, nec mutari
licebat in melius, vel deterius (Levit. XXVII). Similiter animal quod vovebat, dominus non licebat immutari, si quis
quod voverat immutaret, et votivum et immutatum erat domini. Sed distinguendum est de hujusmodi votis. Aliquando
enim sic ex voto aliquid sanctificabatur Domino, quod anathematizabatur; illud non poterat vendi a sacerdotibus, vel
alienari. Quandoque non sic obligabantur votiva, sed poterant vendi a sacerdote, determinato pretio, secundum
utilitatem quae ex his poterat provenire, sive esset anima, vel fundus. Qui tamen voto dederat, si volebat illud emere
supra aestimationem, pro quo alii daretur, adderet quintam ejus partem. Quod ideo est statutum, ne qui voverat,
aspiraret, quasi ad poenitentiam ductus, nec etiam digniorem aliis se putaret in emptione ejus rei, quia eam dederat.

