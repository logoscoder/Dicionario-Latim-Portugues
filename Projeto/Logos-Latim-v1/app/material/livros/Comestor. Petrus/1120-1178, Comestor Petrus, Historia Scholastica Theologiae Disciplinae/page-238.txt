De adultera.
Jesus autem iterum diluculo venit in templum et sedens docebat populum. Et adduxerunt ei Scribae et Pharisaei
mulierem deprehensam in adulterio, et quaerebant quid judicaret de ea faciendum (Joan. VIII). Putabant enim quod
Dominus in judicando fieret immisericors, vel injustus, ut immisericordem irriderent, et contra Moysen agentem
damnarent. Jesus autem inclinans se deorsum, scribebat digito in terra. Cumque instarent, erigens se dixit: Qui sine
peccato est vestrum, primus in eam lapidem mittat. Et iterum se inclinans scribebat. Quid scribebat? Quidam dicunt id
quod eis respondit. Hieronymus in quadam epistola ad Studiosum, videtur eum velle scripsisse: Terra, terra, scribe hos
viros abdicatos; vel: Terra terram accusat, in epistola ad Iraeneum. Audientes autem exibant unus post alium, et
remansit Jesus solus ab illis, et mulier stans in medio discipulorum, et dimisit eam incondemnatam, dicens: Vade et
amplius noli peccare. Et nota, erectus dedit sententiam justitiae. Item erectus sententiam misericordiae, quia aeque
utrumque proprium est Deo misereri et punire, quia omnis Christi actio Christiani est lectio.
De parabola divitis volentis ampliare horrea sua, et de quibusdam verbis Domini.
Tunc dixit ad illos: Cavete ab omni avaritia (Luc. XII), cum sit brevis hominis vita, super quo proposuit eis
similitudinem de divite, qui pro fructuum ubertate deliberabat horrea sua ampliare. Cui Deus ait: Stulte, hac nocte
animam tuam repetent a te; quae autem parasti cujus erunt? Iterum locutus est Jesus illis multa: Ego sum lux mundi,
ego testimonium perhibeo de me, etc. (Joan. VIII.) Inter haec dixit plane se Dei Filium, et eos in peccato suo morituros,
et scituros quis esset, cum exaltarent eum a terra, et ipsos nec filios Dei esse, nec Abrahae, et quod Abraham videret
diem suum, et intulit antequam Abraham fieret, ego sum. Ille solus vere est, quo antequam aliquid fieret vere potuit
dicere: Ego sum. Tulerunt ergo lapides Judaei, ut jacerent in eum. Jesus autem abscondit se, et exivit de templo. Et nota
quod Judaei dixerunt: Quinquaginta annos nondum habes, quidam opinati sunt ab incarnatione Domini usque ad
passionem plures annos fluxisse, quam ex historiis colligamus.
De caeco nato.
Et praeteriens Jesus vidit hominem caecum a nativitate. Et luto facto de saliva, cum linivisset oculos ejus, misit eum ad
natatoriam Siloe , et lavit, et vidit (Joan. IX). Siloe fons est ad radicem montis Sion, qui non jugibus aquis, sed incertis
horis ebulit, cujus aquae, ut exciperentur, quasi stagnum non longe a fonte erat constructum, quam collectionem, modo
piscinam, modo natatoriam, vocat Scriptura. Erat autem Sabbatum. Unde et Pharisaei cum accepissent ab illuminato,
quod Jesus eum illuminaverat, dixerunt ei: Da gloriam Deo. Non est hic homo a Deo, qui Sabbatum non custodit.
Cumque ille commendaret Jesum, et adderet: Nunquid et vos discipuli ejus vultis fieri? maledixerunt ei, et dixerunt: Tu
discipulus illius sis, nos autem Moysi discipuli sumus, hunc unde sit nescimus, id est non approbamus. Supra enim
dixerunt se eum scire. Putabant autem Jesum maledictum, et omnes credentes in eum maledictos. Et cum eum
ejecissent foras, invenit eum Jesus. Cumque dixisset ei se esse Filium Dei, ille adoravit eum. Et ait illi Jesus: In
judicium ego veni in mundum, ut qui non vident, videant, et qui vident, caeci fiant, quasi dicat: In hoc quod te medicum
illuminavi, intellige, quod ego veni separare pauperes spiritu a superbis, qui se sciolos jactant, ut illi illuminentur, isti,
id est scioli caecitatem mentis incurrant.
De signis perfectionis, et de impossibilitate intrandi divitem in regnum coelorum.
Et cum egressus esset Jesus, in via adolescens genuflexo rogabat eum: Quid faciam, ut habeam vitam aeternam?
Cumque injunxisset ei de custodia mandatorum, et audisset eum servasse ea, docuit eum de perfectione, et unum
signum perfectionis proposuit, dicens: Vade, et vende omnia quae habes, et veni, sequere me (Matth. XIX; Marc. X;
Luc. XVIII). Est enim perfectio praelatorum, cujus signum est, relinquere omnia, et ponere animam pro ovibus. Est
etiam contemplativorum, cujus signum est habere mortem in desiderio, et vitam in patientia. Est et clericorum, cujus
signum est continentia. Haec audiens adolescens, abiit tristis, erat enim pecuniosus valde et locuples. Tunc ait Jesus ad
discipulos: Facilius est camelum per foramen acus transire, quam divitem intrare in regnum coelorum. Facilius
significat hic minus positivo sui contrarii, id est minus est difficile, quia minus est impossibile. Potest enim Deus
facere, ut camelus transeat per foramen acus, nullo obstante. Avarum vero, qui hic nomine divitis intelligitur, ponere in
gloria, si potest de potentia, de justitia non potest. Gradus vero comparationis inter impossibilia, ne mireris.
Impossibilius enim est equum converti in lapidem, quam in asinum cui est accommodatior naturaliter, quam lapidi.
Fuerunt qui dicerent, in Jerusalem parvam fuisse portam, quae Acus dicebatur, ad quam cum veniebant cameli, pro
compendio viae cum oneribus suis, non poterant transire, vel subire eam. Exonerati ergo transibant, et iterum receptis
oneribus minabantur; secundum hoc ergo similitudo notatur hic, non impossibilitas. Oportet enim avarum amorem
opum dimittere, si vult ingredi ad vitam. Quod autem nomine divitis avarum significasset, hinc patet quod discipuli
subdiderunt: Quis enim poterit salvus fieri? Plures enim sunt pauperes divitibus, et ita plures possunt salvari, si de
possessoribus opum dixisset. Quibus ait Jesus: Apud homines hoc est impossibile, apud Deum autem omnia possibilia
sunt. Non quod tales Deus possit salvare, sed quia potest eos justificare, et tunc salvare.
Quod relinquentes pro Christo omnia judicabunt.

