deprehendisset eum aures non habere, indicavit hoc patri. Qui cum reliquis magis hoc indicasset, conjuraverunt in eum,
et occiderunt eum, et non repugnaverunt nisi per annum isti duo fratres. Porro septem magi cum tractarent inter se quis
eorum duceret filiam regis, et regnaret pro eo, complacuit eis ut tali vaticinio unus ex eis eligeretur: diluculo venirent
super equos soli in atrio palatii ante fores templi, et cujus equus prior hinnitum daret, secundum oraculum deorum rex
constitueretur. Erat unus eorum Darius filius Hystaspis, qui secretius loquens cum custode equorum suorum, mandavit
ei, ut in loco ad quem in crastino convenire debebant, equo suo de nocte supponeret equam. Quo facto, cum in crastino
septem magi ad eumdem locum devenissent, statim ad equae memoriam, equus Darii hinnitum dedit, et sine
cunctatione in regem sublimatus est, et regnavit annis triginta novem regni Persarum. Huic familiaris erat Zorobabel.
Cum enim interdixisset Cambyses reaedificationem templi, ascendit ad eum Zorobabel, et per hujus Darii interventum
tentavit animum regis mutare, sed non potuit, et tunc persuasit Dario secretius, ut voveret votum Deo Israel; quod si
eum regem faceret, restauraret ejus templum, et universa vasa Domini, quae adhuc erant penes regem Persarum,
remitteret in Jerusalem.
De consummatione templi, et Zacharia, et Aggaeo.
Cum audisset itaque Zorobabel hunc regnare, fiducialiter aggressus est reaedificare templum, Aggaeo et Zacharia
exhortantibus populum (I Esdr. V). Qui praedicabant Deum eis offensum, eo quod habitarent in domibus laqueatis, et
domus Domini esset desolata. Hoc autem signum irae Dei esse dicebant, quod seminabant multum, et inferebant parum.
Principes vero regis Persarum, qui erant trans flumen, interdicebant reaedificationem. Cumque respondissent seniores
Juda, quod Deus suus hoc eis praeceperat, cui nefas est contradicere, placuit utrisque ut res ad Darium referretur. Et
ascendit Zorobabel cum nuntiis principum ad regem, et honoratus est ab eo, supra quam speraret. Nam in cubiculo regis
dormiebat cum aliis duobus cubiculariis. Porro Darius rex coenam exhibuit satrapis Persarum, et praefectis Indiae et
Aethiopiae, et magistratibus centum viginti septem provinciarum (III Esdr. III). Eadem nocte expergefactus noctem
ducebat insomnem, et proposuit quaestionem tribus custodibus corporis sui, quod de tribus fortius videretur, rege
scilicet, vino et muliere, promittens ei munera et honorem qui sapientius responderet. In crastinum coram satrapis et
magistratibus accesserunt illi tres. Et ait primus regem esse fortiorem cunctis. Cum enim homo praesit caeteris
animantibus, rex praeest homini, et ad nutum ejus omnia fiunt. Secundus autem praetulit vini fortitudinem, quia cum
homo non praesit caeteris, nisi animi fortitudine, vinum superat ipsam animi fortitudinem. Zorobabel vero mulierem
fortiorem utroque asseruit (III Esdr IV). Nam et regibus, et eis qui vites plantant, mulieres, et vitam conferunt et
alimoniam, et ad robur usque perducunt, et pro mulieribus homines animas ponere non timent. Retulit quoque se
vidisse concubinam cujusdam regis, alapas regi imponentem; cumque illa risisset, regem arridentem, et ea molesta,
regem molestatum. Super haec omnia vero veritatem dixit esse fortiorem, quae immutabilis est et sempiterna. Veritas
enim Dei omnia creaverat, et ab ejus providentia orbis regebatur, et nil ei resistere poterat. Cumque omnes indicassent
fortiorem omnibus esse veritatem, dixit rex ad Zorobabel, ut peteret ab eo quod vellet. Et postulavit Zorobabel fieri
templi reaedificationem et vasa Domini remitti in Jerusalem. Et gavisus est rex. Nam idipsum meminit se vovisse. Et
scripsit principibus suis per epistolam trans flumen, ut nullatenus impedirent Judaeos, sed de sumptibus regis juvarent
eos, dantes eis per singulos dies hostias, similam, vinum, et sal, ut offerant ea Deo coeli, et orent pro vita regis, et
filiorum ejus (I Esdr. VI). Et addidit: Qui hanc mutaverit jussionem, tollatur lignum de domo ejus, et configatur in eo,
domus autem ejus publicetur. Ego Darius statui decretum, quod studiose impleri volo (ibid.). Remisit quoque Darius
vasa Domini per manum Zorobabel (III Esdr. VI). Qui reditum faciens per Chaldaeam, contribulibus suis regis mandata
patefecit, et ascenderunt cum eo multi Jerosolymam . Igitur anno secundo Darii, mense octavo, instabant operi, et
compleverunt illud anno septimo Darii, qui erat quadragesimus sextus regni Persarum, secundum quod dictum est in
Evangelio: Quadraginta et sex annis aedificatum est templum hoc (Joan. II) , id est a prima licentia quam dedit Cyrus
redeundi, et reaedificandi templum usque ad septimum annum Darii, quo consummatum est tot anni fluxerunt. Et
mortuus est Aggaeus, et sepultus juxta sacerdotum monumenta.
Convenerunt autem filii Israel ad dedicationem templi , et dedicaverunt illud mense duo decimo qui apud Latinos
Martius dicitur, vicesima tertia die mensis (III Esdr. VII). Et haec est secunda templi dedicatio vernalis. Et
celebraverunt filii Israel Phase, secundum legem Domini. De arca vero quomodo, vel quando receperunt eam incertum
est. Sed si verum est quod Epiphanus dicit, eam usque ad judicii diem non esse egressuram de latibulo petrae, certum
est quod Hebraei, instar prioris, aedificaverunt alteram. Nam inter manubias quas tulerunt Romani de Judaea, leguntur
translata arca Domini, candelabrum et mensa. Et mortuus est Zacharias in senectute bona, et sepultus juxta Aggaeum.
Porro Darius, cum discessisset ab eo Aegyptus, mortuus est.
Incidentia.
Romae post exactos reges primum consules a Bruto esse coeperunt, et vix usque ad quintum decimum lapidem Roma
tenebat imperium . Inde tribuni plebis, et dictatores, et rursum consules rempublicam rexerunt, usque ad Julium
Caesarem. Pythagoras mortuus est. Romae populus a patribus, facta seditione discessit.
De Xerxe.
Post Darium Xerxes filius ejus successit ei in regnum; qui paternae voluntatis, honorando Deum, haeres apparuit. Eo
tempore princeps fuit sacerdotum Eliachim, sive Joachim filius Jesu, et erat in Judaea cura rerum gerendarum penes

