est sub verbis aliis. Unde quidam codices habent per prophetam, sine nomine aliquo. Dicit Hieronymus in majori
Breviario, quia antiqui codices habuerunt in Asaph propheta, sed vitio scriptorum positum est in Isaia, quia nesciebant
quis fuerit Asaph. Unde Porphyrius vocabat Matthaeum imperitum cum posuisset Isaiam, sed non erravit Matthaeus,
sed scriptor. Similiter in Marco dicit Hieronymus fuisse scriptum, hora sexta crucifixum fuisse Dominum, sed
scriptores imperiti pro episi, quae notat vj nec est littera, sed nota numeri tantum, scripserunt gammam litteram, quae
significat iii, et inde forte potest legi glossa, quae est in Marco. Hoc proprie Marcus, subaudi dixit, sed scriptor corrupit,
et vere dixit, tertia, quantum ad mysterium. Nam et cum Hieronymus ita dicat errasse scriptores in Matthaeo, qui
scripserunt Jeremiam, pro Zacharia, etiam super Matthaeum dicit Hebraeum quemdam sibi ostendisse librum Jeremiae
apocryphum, in quo haec scripta ad verbum repererat Origenes in Matthaeum: In secretis Jeremiae hoc reperitur, sicut
Apostolus scripturas quorumdam secretorum profert, ut illud: Quod oculus non vidit, nec auris audivit (I Cor. II). In
nullo enim regulari libro hoc invenietur nisi in secretis Isaiae . Augustinus De concordia evangelistarum dicit, apud
Zachariam esse tantum de triginta argenteis. In Jeremia vero de emptione agri, licet non hujus agri. Et ita dicit hoc
capitulum ex duobus compactum. Ultra etiam, ut dicit Augustinus, quaedam ex persona evangelistae, quaedam ex
persona prophetae, accipienda sunt.
De verbis Pilati ad Jesum, et Judaeos.
Cum autem Jesus esset in praetorio, exiit ad Judaeos Pilatus quaerens quam accusationem ferrent adversus hominem
hunc (Joan. XVIII; Matth. XXVII; Marc. XV; Luc. XXIII). Et primum eum accusaverunt in duobus, quia prohibebat
tributa dari Caesari, et quia dicebat se Christum regem esse. Cumque respondisset, ut acciperent eum, et secundum
legem suam judicarent, dixerunt: Nobis non licet interficere quemquam, subaudi, his diebus. Vel pro potestate translata
ad alios, haec dixerunt. Intrans ergo Pilatus praetorium, primam accusationem quasi nullam reputans, quia forte
audierat Jesum dixisse: Reddite quae sunt Caesaris Caesari (Matth. XXII), de secunda dicit ad Jesum: Tu es Rex
Judaeorum? Qui respondit: Dicitur hoc a te, an alii tibi dixerunt hoc de me, id est in hoc accusaverunt me tibi? Et ait
Pilatus: Nunquid ego Judaeus sum? quasi dicat: Ego non sum Judaeus, et ita a me hoc non dico, sed gens tua, scilicet
quam tuam dicis, et de qua natus est, tradiderunt te mihi . Et ait Jesus: Regnum meum non est de hoc mundo. Cui
Pilatus: Ergo Rex es tu? Respondit Jesus: Tu dicis, quia Rex sum ego . Ego ad hoc veni in mundum, ut testimonium
perhibeam veritati. Cui Pilatus: Quid est veritas? Et iterum exiens dixit Judaeis: Nullam causam invenio in eo.
At illi clamabant: Commovit universum populum, incipiens a Galilaea, usque huc.
Quod Herodes illusit Domino.
Cumque accepisset Pilatus, quod homo Galilaeus esset (Luc. XXIII), quia Herodes, qui praeerat regioni illi,
Hierosolymis erat his diebus, volens deferri ei honorem misit ei Jesum, ut dominus Galilaeae hominem Galilaeum, vel
absolveret, vel damnaret. Et ideo reconciliatus est Herodes Pilato, super nece Galilaeorum, quam praediximus. Et
gavisus est Herodes, quia ex multo tempore cupierat Jesum videre, et signum ab eo videre. Sacerdotes autem constanter
accusabant Jesum coram Herode. Qui cum interrogasset Jesum in multis, nec recepisset responsum ab eo, sprevit eum,
et illusit ei, existimans eum fatuum, vel non sanae mentis. Et in signum illusionis induit eum alba veste.
De secunda illusione.
Tunc Pilatus dixit Judaeis, quia nec ipse, nec Herodes inveniebant in eo causam, et ideo correctum flagellis dimitteret.
Turba autem universa clamavit: Crucifige eum (Luc. XXIII; Joan. XIX). Cumque Pilatus renuisset, accusabant eum
Judaei in tertio, quia Filium Dei se fecit.
Quod Pilatus hora quasi sexta sedit pro tribunali.
Tunc ergo Pilatus magis timuit, et ingressus ad Jesum ait illi: Unde es tu? (Joan. XIX.) Jesus autem non respondit ei
verbum. Cui Pilatus: Mihi non loqueris, nescis quia potestatem habeo crucifigere te, et dimittere? Respondit Jesus: Non
haberes potestatem in me ullam, nisi datum esset tibi desuper, id est, a Caesare, imo a Deo. Et quia quasi timore
potestatis superioris angebatur Pilatus, dixit eum Jesus, minus peccare, quam Judaeos. Cumque Pilatus quaereret
dimittere eum, clamabant Judaei: Si hunc dimittis, non es amicus Caesaris. Omnis qui se regem facit, contradicit
Caesari. Audiens haec Pilatus eduxit Jesum foras, et sedit pro tribunali in loco qui dicitur Graece lithostrotos, Hebraice
Gabatha, quod sonat varietatem pavimenti. Erat autem parasceve hora quasi sexta. Graecis admisti Judaei, crebro
utebantur Graecis vocabulis. Parasceve enim Graece, praeparatio Latine, sic dicebant feriam sextam, quia in ea
parabant necessaria Sabbato, sicut et in deserto duplo colligebant manna. Poterat ergo hora sexta esse incepta, et usque
ad ejus completionem peracta sunt ea, quae leguntur usque ad tenebras, et a sexta completa factae sunt tenebrae.
Marcus (cap. XV) dicit hora tertia, malens intelligere horam, qua linguis crucifixerunt eum Judaei. Vel Joannes vocat
horam sextam praeparationem Dominicae mortis. Postquam enim in nocte judicaverunt eum reum mortis, fluxerunt
usque ad crucifixionem tres horae noctis, et tres horae diei. Reor in medio illarum horarum Dominum crucifixum, ideo
modo hanc, modo illam horam positam. Nam Ecclesia inter tertiam et sextam horam celebrat missam , et cum mane
celebratur debet ante cantari tertia. Cumque accusarent eum in multis, nihil respondit. Per diem autem festum Paschae
consueverat praeses, noviter introducta consuetudine, dimittere unum de vinctis quemcunque petissent, in memoriam
quod ea die egres si erant de servitute Pharaonis, Aegyptiis etiam compellentibus eos exire. Alios occidebant, ut

