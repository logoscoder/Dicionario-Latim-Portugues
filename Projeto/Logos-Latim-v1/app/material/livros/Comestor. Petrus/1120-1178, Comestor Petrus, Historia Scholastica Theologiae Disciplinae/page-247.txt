immolandum, dicebant, data sibi et oblata sanctiora esse ipso templo et altari. Dominus dixit econtra, quia templum et
altare sanctificabant in eis oblata, quia Deo dicata erant, oblata vero nequaquam sanctificabant illa. Adhuc multi eodem
vitio laborant, qui putant majus esse jurare per Evangelium, quam per Deum. Vae vobis qui decimatis omne olus, et
relinquitis misericordiam et judicium. Hoc verbum, decimatis, dubium est. Nam et qui accipit, et qui dat decimare
dicitur. Pharisaei autem ideo olerum decimas dabant, ut diceretur, quomodo aliis non dant, qui has dare non negligunt.
Levitae autem adeo exigebant decimas, quod etiam olerum. Item: Vae vobis duces caeci, qui colantes culicem
transglutitis camelum. Per similitudinem lactis, quod colatur dictum est. Et potest referri ad praedicta sic: Minima, sicut
culicem, diligenter inquiritis, ut decimas, majora, scilicet misericordiam, et judicium, absconditis, ut quod glutitur
absconditur. Vel ad id quod dictum est duces caeci, trahitur, ita: Minora peccata subditorum diligenter arguitis,
projicitis graviora, et dissimulando transitis. Item: Vae vobis, qui similes estis sepulcris dealbatis, quae plena sunt omni
spurcitia. Item: Vae vobis, qui aedificatis sepulcra prophetarum, et damnatis patres vestros, qui eos occiderunt.
Genimina viperarum, vos implete mensuram patrum vestrorum. Unde dicit ad vos sapientia Dei: Mittam ad vos
sapientes, et scribas, et ex illis occidetis, et crucifigetis, et flagellabitis in synagogis vestris. Hic patet, haereticum
mentiri, qui dicit, alium Deum esse prophetarum, et alium novi testamenti. Ut veniat super vos, id est super Ecclesiam
malignantium, omnis sanguis justus, id est ultio justorum, a sanguine Abel justi usque ad sanguinem Zachariae filii
Barachiae, quem occidistis inter templum et altare.
De Zacharia filio Barachiae.
Si autem de undecimo prophetatum, vel de patre Joannis Baptistae dicatur, quod fuerit occisus in templo, non legitur.
Potest ergo dici de filio Joiadae sacerdotis quem Joas occidit, ut legitur in libro Regum (IV Reg. II). Et forte pater ejus
cognominatus est Barachias, vel pro nominis interpretatione positum est. Barachias enim benedictus Domini
interpretatur. Et est filii Barachiae, id est benedicti Domini. In Evangelio Nazaraeorum legitur Joiadae. Pastorem autem
ovium, et sacerdotem tantum commemoravit Jesus, ut duo hominum genera notaret, subditos et praelatos. Nulli enim
generi parcit prava generatio.
De comminatione eversionis Jerusalem.
Et convertens sermonem ad Jerusalem ait: Quoties volui congregare filios tuos et noluisti (Luc. XIII), id est quoties
filios tuos voluntate mea congregavi, te nolente, et ingrato feci. Ecce relinquetur vobis domus vestra deserta. Dico enim
vobis, non videbitis me amodo, donec dicatis: Benedictus qui venit in nomine Domini, id est ab hoc tempore passionis,
non videbitis Filium hominis, donec ad judicium, ubi videbitis me venientem in gloria dominantis, et fideles
magnificabitis me. Etiam caecitatem eorum usque tunc duraturam praedixit.
De signis eversionis, et adventus sui.
Haec locutus abiit, et abscondit se ab eis, et multi ex principibus crediderunt in eum, sed propter Pharisaeos non
confitebantur (Joan. XII; Matth. XXIV; Marc. XIII; Luc. XIX, XXI). Cumque egrederetur de templo, accesserunt ad
eum discipuli ejus, ostendentes aedificationes templi. Audierant ab eo de eversione urbis, volebant etiam audire de
templi eversione, quia videbatur eis, quod nec capi, nec everti posset. Et ait illis: Venient dies in quibus non relinquetur
hic lapis super lapidem, qui non destruatur. Et cum sederet in monte Oliveti contra templum , accesserunt discipuli
secreto, et quaerebant ab eo signa eversionis Jerusalem, et signa sui adventus, et dixit eis quaedam propria adventus sui,
quaedam propria eversionis, quaedam communia utrique. Praemunivit autem fideles, ne seducantur, cum audirent
multos, dicentes se esse christos. Non enim venturus est, nisi praecedant signa, quae praedixit. Praemisit autem
communia, scilicet praelia et seditiones gentis contra gentem, regni contra regnum, pestilentias, fames, terraemotus per
loca, terroresque de coelo, persecutiones sanctorum. Ante namque eversionem Judaeae elementa suum vindicabunt
auctorem. Postea posuit proprium signum destructionis.
Proprium signum eversionis.
Cum videritis abominationem desolationis (Matth. XXIV), quae dicta est a Daniele (cap. IX), stantem in loco sancto, id
est imaginem abominabilem, quae signum erit desolationis, positam in templo. De imagine Tiberii, quam Pilatus posuit
in templo, quidam hoc exponunt, sed hoc jam factum fuerat. Si dicatur de imagine Caii, de qua post dicemus, hoc de
vicino futurum erat, infra scilicet annos decem, et triginta duobus annis ante eversionem Jerusalem. Non ergo congrue
dictum esset pro signo ejus. Sed eversa Jerusalem per Titum, Adrianus statuam suam posuit, ubi arca steterat, quia
vestigia civitatis adhuc quaedam manebant, et Judaei, qui latentes undecunque remanserant, quandoque ad locum
sanctum redibant, et iterum multiplicati amoverunt statuam. Ob hoc Adrianus apposuit manum extremam, et funditus
evertit urbem, et edixit, ne quis Judaeorum remaneret in terra illa. Et de hac ultima eversione videtur subdere Lucas
(cap. XXI) dicens: Et captivi ducentur in omnes gentes.
De impedimento fugae.
Cum autem videritis ab exercitu circumdari Jerusalem, tunc qui in Judaea sunt, fugiant in montes (Matth. XXIV; Luc.
XXI; Marc. XXIII). Ecclesiastica Historia narrat: Fideles, qui erant in Judaea, advenientibus Romanis, fugisse in
Pellam civitatem admonitione angeli. Orate autem, ne fiat fuga vestra in hieme, vel Sabbato, hoc ad litteram non

