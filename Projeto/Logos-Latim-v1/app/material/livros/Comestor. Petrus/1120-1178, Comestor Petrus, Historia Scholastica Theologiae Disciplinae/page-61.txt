sicut caeterae nationes proprios habent angelos custodes sibi delegatos; addidit etiam Dominus. Semel ascendam in
medio tuo, et delebo te. Et est comminatio captivitatis Babylonicae, vel Romanae. Et nota ascensum dupliciter dici, vel
ab inferioribus ad superiora, vel ab occultis ad manifesta, et est sensus: Manifestabo me tibi malo tuo.
De translatione prioris tabernaculi.
Audiens haec populus luxit, et nullus indutus est cultu suo. Deposuitque ornatum suum a monte Horeb (Exod. XXXIII).
Tollensque Moyses tabernaculum, quod commode de priori tabernaculo intelligitur, quod sibi fecerant, ut ante ipsum
jura tractarent; quod cum hucusque fuerit in radice montis, ut propinquius esset Domino, voluit Dominus a se illud
removeri , et tetendit illud Moyses ex altera parte castrorum, et longe a castris. Egrediebaturque Moyses ad illud , et
plebs stabat in foribus tabernaculorum suorum, et adorabat procul. Descendebatque columna nubis, et loquebatur
Dominus cum Moyse, cernentibus universis, facie ad faciem, sicut solet loqui homo ad amicum suum, id est manifeste.
Quod Moyses vidit posteriora Domini.
Oravitque iterum Moyses ad Dominum: Respice populum tuum gentem hanc. Vis ut educam populum, indica mihi
quem missurus es mecum. Dixitque Deus: Facies mea praecedet te (Exod. XXXIII). Ecce jam majus impetraverat
Moyses, plus notatur in facie, quam in angelo: Sed quia in facie intellexit Moyses aliquem, quam simillimum Deo,
promittit, addidit: Si tu ipse non praecedes, ne educas nos de loco isto . Cui Dominus: Et verbum, quod locutus est
faciam, et te ipsum novi ex nomine, id est proprie et specialiter mihi placuisti; vocabor in nomine Domini coram te, id
est faciam me vocari Deum, et ducem vestrum. Est miraculis, quae faciam, et non ob aliud, nisi quia volo, quia
miserebor cui voluero. Cui Moyses: Ostende mihi faciem tuam. Cui Dominus: Non poteris videre faciem meam. Non
enim videbit me homo, et vivet. Stabis in caverna petrae, et transibo coram te in gloria mea. Quam qui non sustineres,
ponam manum meam coram te. Cumque pertransiero tollam manum meam, et videbis posteriora mea: quod ratione
similitudinis dictum est. Sicut enim a tergo visus homo, scitur quod homo sit, sed non quis homo sit; ita Deum esse
modo scimus, sed quis sit nondum scimus. Potuit esse, quod in tanta claritate pertransierit Dominus, quam humanus,
non sustinuisset aspectus, et apposita est nubes Moysi. Deinceps cum longius abisset, potuit a Moyse videri. Ad
litteram Hebraei tradunt vidisse eum posteriora hominis, et in occipite quasdam ligaturas.
De secundis tabulis, et gloria vultus Moysi.
Et ait Dominus ad Moysen: Praecide tibi duas tabutas instar priorum, et scribam super eas verba, quae habuerunt
tabulae quas fregisti (Exod. XXXIV). In Deuteronomio etiam dicitur Deus scripsisse (Deut. IX). In sequentibus vero
dicit: Scribe tibi haec, etc. Et paulo post: Fuit Moyses cum Domino quadraginta diebus, etc. et scripsit in tabulis verba
foederis decem. Potest dici quod auctoritas scribendi fuit in Domino, ministerium in Moyse. Cumque excidisset
Moyses tabulas, de nocte consurgens montem ascendit, et transeunte Domino coram eo in turbine, pronus in terram
adorans, ait: Obsecro ut gradiaris nobiscum, auferasque iniquitates nostras, et possideas nos. Cui breviter Dominus
memoravit quaedam, quae etiam praedixerat de tribus solemnitatibus, de oblatione primitiarum, et primogenitorum et
addidit ne cum gentibus terrae promissionis aliquod haberent participium. Fuitque Moyses secundo cum Domino,
quadraginta diebus, et quadraginta noctibus. Panem non comedit, et aquam non bibit. Cumque descendisset de monte
cum tabulis, apparuit facies ejus cornuta, et ipse ignorabat, id est radii miri splendoris ferebantur de facie ejus, qui
reverberabant oculos intuentium , quos gloriam vultus Moysi appellat Paulus apostolus; posuitque velamen super
faciem suam, cum loqueretur filiis Israel. Locutus quoque est eis omnia, quae sibi fuerant imperata. Quantum autem
haec gloria duraverit, et utrum semel, vel pluries hoc acciderit ignoramus. Et tradunt Hebraei, quia adhuc tertio ascendit
ad Dominum, ad impetrandam ei veniae certitudinem, et iterum fuit cum Domino quadraginta diebus, et quadraginta
noctibus jejunans. Cumque rediisset cum certitudine veniae, erat nona dies septimi mensis, et in crastino solemnitatem
agentes pro venia data, afflixerunt animas suas jenantes, et deinceps dicta est decima dies mensis hujus dies
propitiationis . Quod si verum est potest esse quod etiam Ecclesia ob hoc tres in anno proponit quadragenas, licet ob
hoc institutum dicatur, quia tres tribus leguntur jejunasse quadragenis. Moyses, Elias et Jesus . Sive vero fuerit, sive
non, post secundum reditum de constructione tabernaculi praecepit eis Moyses, secundum quod a Domino acceperat, et
praemisit de observatione Sabbati, ne forte in hoc opere putarent sibi licere operari in Sabbato.
De compositione tabernaculi, et erectione.
Egressa omnis multitudo, obtulit, juxta verba Moysi, mente promptissima quidquid pretiosius habuit, et cum tanta
copia, quod compulsi sunt artifices voce praeconis clamare, ne quisquam ultra offerret. Feceruntque Beseleel, et Oliab
cuncta quae sibi fuerant, et sicut fuerant imperata (Exod. XXXV). Et secundum Josephum, omne tempus ad opus
faciendum transiit in mensibus septem. Omne aurum, quod expensum est in opere sanctuarii, viginti novem talentorum
fuit, et septingentorum triginta siclorum, ad pondus sanctuarii. Fuerunt praeterea, centum talenta argenti, ex quibus
conflatae sunt, centum bases sanctuarii . De mille autem, septingenta septuaginta quinque facta sunt capita
columnarum, quae etiam vestitae erant argento. Aeris quoque oblata sunt talenta septuaginta duo millia, et quadringenti
sicli. Obtulerunt autem a viginti annis, et supra, sexcenta tres millia, et quingenta quinquaginta. Igitur mense septimo
secundi anni, in prima die mensis, erexit Moyses tabernaculum, operuitque nubes tabernaculum, cum lux serena esset,
non procellosa, sed lucida, non tamen per quam transiret aspectus, sed qualem decebat praesentiam Dei. Et ad nebulae

