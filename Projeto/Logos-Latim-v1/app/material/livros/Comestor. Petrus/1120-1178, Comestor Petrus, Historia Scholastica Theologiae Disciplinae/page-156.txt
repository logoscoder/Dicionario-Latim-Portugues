De initio captivitatis decem tribuum.
In diebus Phacee regis, Teglathphalasar rex Assur ascendit in Israel (IV Reg. XV). Et est ambiguum an iste fuerit Phul,
vel alius, et vastavit omnem regionem trans Jordanem, et captivas duxit duas tribus et dimidiam, vastansque Galilaeam,
de tribu Zabulon et Nephthalim , multos transtulit secum in Assyrios, qui possent dimidiae tribui comparari. Unde
saepe legitur quod tres tribus Israel captivaverit, et hoc fuit initium captivitatis decem tribuum. Porro Osee filius Hela
interfecit Phacee regem Israel, et regnavit pro eo.
De Joathan.
Anno secundo Phacee regis Israel regnavit Joathan filius Oziae in Jerusalem viginti quinque annorum erat cum regnare
coepisset, et sedecim annis regnavit. Nomen matris ejus Jerusa, filia Sadoc. Et fecit bonum coram Domino,
verumtamen excelsa non abstulit. Ipse aedificavit portam domus Domini sublimissimam (IV Reg. XV), quam quidam
putant turrim gregis. Haec est quae in Actibus apostolorum Speciosa dicitur (Act. III), ab Hebraeis vocatur porta
Joathan. Haec sola remansit in eversione facta per Chaldaeos. Hic devicit Ammonitas, et imposuit eis annuum tributum,
talenta argenti centum et tritici decem millia coros, et totidem hordei. In diebus hujus, Rasin rex Syriae, et Phacee rex
Israel, coeperunt infestare regnum Juda. Sub Joathan exortus est prophetare Nahum de Ecelsaei, de tribu Simeon,
contra Ninivem praedicens: Haec dicit Dominus ad Ninivem: Exterminabo te, et nequaquam progredientes de te
imperabunt mundo (Nahum II). Hieronymus dicit super Nahum, Herodotum dixisse, subversam Ninivem a rege
Medorum tempore Josiae. De eversione quoque finali Ninive praedixit Nahum, quae facta est in hunc modum: Palus,
quae circumdabat eam, superinundavit eam, facto pariter terrae motu, et igne de sublimi emisso, de qua inundatione
videtur in libro scripsisse ibi: Inundans non faciet innocentem Dominus in tempestate, et turbine viae ejus (Nahum I).
Tamen secundum aliam litteram legitur ibi: Mundans non faciet innocentem. Tamen librum suum scripsit post
captivitatem decem tribuum sub Ezechia , dum vastaretur terra Juda ab Assyriis, in quo plenius prophetavit de
destructione Assyriorum in consolationem gentis suae. Qui tandem mortuus est in terra sua in pace, et sepultus. Sub
Joathan vidit Isaias Dominum sedentem , et seraphim mundavit labia ejus. Sub eodem exorsus est prophetare secundus
Michaeas. Et mortuus est Joathan rex Juda, et sepultus est in civitate David, et regnavit pro eo filius ejus Achaz.
Incidentia.
Sub Joathan olympias prima constituta est ab Eliensibus, Remus et Romulus generantur ex Marte et Ilia.
De Achaz.
Anno decimo septimo Phacee regis Israel regnavit Achaz in Jerusalem. Viginti annorum erat cum regnare coepisset, et
sedecim annis regnavit, et ambulavit in via regum Israel. Nam et unum de filiis suis consecravit idolo (IV Reg. XVI)
trajiciens eum per ignem tophet in valle Beennon, juxta Acheldemach. Fuit autem quidam filius Ennon cujus vallis illa
erat, et ideo dicta est Beennon, id est filii Ennon. Tunc ascendit Rasin rex Syriae, et Phacee rex Israel in Jerusalem, et
obsederunt eam primo, ut ait Josephus. Et congressus eum eis Achaz victus est, et occisus est filius ejus Zacharias, et
multa millia cum eo, et captus est princeps militiae ejus Dichaz. Cumque rediret victor rex Israel in Samariam cum
magna multitudine captivorum occurrit ei quidam propheta Odida, vel Obedo, dicens eos non vicisse viribus propriis,
sed propter iram Dei contra Achaz, arguens eos, quod contribules suos contraherent captivos, quos nisi remitterent
paratus esset eis repentinus interitus. Tunc ad consilium Barachiae, qui magnus erat in Israel, rex Israel exhibuit
captivis magnam hospitalitatem, et liberos remisit ad propria. Porro secundo obsederunt Jerusalem rex Syriae et rex
Israel. Cumque timeret Achaz nimis, confortavit eum Isaias, dicens: Ne timeas ab his duabus caudis titionum
fumigantium (Isai. VII). Sed non credidit ei Achaz, nec voluit quaerere signum a Domino, et misit nuntios ad regem
Assyriorum Theglathphalasar, dicens: Servus tuus sum ego: et ascende, et salvum me fac de manu regis Syriae, et regis
Israel. Et intravit rex Assyriorum Syriam, et vastavit eam, et non rediit Rasin in Damascum. Rex autem Assyriorum
cepit Damascum, et interfecit Rasin, et Damascenos transtulit in Cyrenen, quae est versus Aethiopiam. Est enim alia
Cyrene in Africa. Et occurrit ei Achaz rex Juda cum muneribus in Damascum. Cumque vidisset altare Damasci misit ad
Uriam sacerdotem in Jerusalem exemplar ejus, ut exstrueret ei consimile. Quo facto cum rediisset Achaz, altare aeneum
transtulit a facie templi ad aquilonem, et super altare novum obtulit holocausta et pacifica. De altari vero aeneo, ut
tradunt quidam, fecit illud horologium famosum, de quo postea dicetur. Et praecepit sacerdotibus, ut deinceps super
altare novum offerrent; et deposuit Achaz luteres, et mare aeneum super pavimentum, ut eis nullus uteretur. Musach
quoque Sabbati, et ingressum regis reclusit in templo Domini, ut cum templo ea profanaret, ut sic placeret regi
Assyriorum. Est autem musach gazophylacium regum, sicut corbonam sacerdotum. Ingressum quoque regis quidam
dicunt locum, in quo rex adorabat, vel portam per quam ascendebat ad adorandum; quae omnia obturavit Achaz, sicut
et clauserat templum, ne intrarent sacerdotes. Sub eo vidit Isaias onus Babylonis, alia decem vidit sub Ezechia. Et
mortuus est Achaz, et sepultus in civitate David, et regnavit filius ejus pro eo Ezechias.
Incidentia.
Sub Achaz Roma condita est in monte Palatino, II Kalendas Maii, a gemellis Remo et Romulo. Anno ad urbe condita
tertio, Remus occisus est rastro pastorali a Fabio duce Romuli; consularibus ludis Sabinae virgines et mulieres raptae

