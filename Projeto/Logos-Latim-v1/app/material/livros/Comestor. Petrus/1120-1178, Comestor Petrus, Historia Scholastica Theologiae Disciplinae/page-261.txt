celebratam missam, descendisset, lux magna per aliquot horas fulsit, et circumstantes, qui aderant ceciderunt. Cumque
post lucem surgentes accessissent ad tumulum ejus, vacuum invenerunt, tamen terra levis scaturiebat in fundo, sicut in
fontibus solet arena bullire, et adhuc quandoque eadem scaturigo bullire ibi videtur. Unde multi putaverunt eum vivere
sub terra, et anhelitu ejus scaturiginem heri, alii autem jam translatum ad coelum putant, de hujusmodi vero melius est
pie dubitare, quam temere diffinire.
De apparitione Domini in Galilaea, ubi mandatum est discipulis, ut docerent gentes, et baptizarent.
Undecim autem discipuli abierunt in Galilaeam ad montem ubi constituerat illis Jesus. Et videntes eum adoraverunt,
quidam autem dubitaverunt. Et exprobravit illis duritiam cordis eorum. Et ait: Data est mihi omnis potestas in coelo, et
in terra (Matth. XXVIII; Marc. XVI), id est nunc apparet omnipotentia mea. Vel ita dixeram vobis, in viam gentium ne
abieritis, sed quia Judaei abjecerunt me, quasi dederunt mihi potestatem, mittendi ubique terrarum sub coelo. Unde
igitur subdidit: Ite in orbem universum, et praedicate Evangelium omni creaturae, id est homini, pro quo facta est omnis
creatura. Vel qui habet participationem cum omni creatura. Unde et homo microcosmus, id est minor mundus dicitur.
Et addidit: Docete omnes gentes, id est omnia genera gentium, servare quae dixi vobis, baptizantes eos in nomine
Patris, et Filii, et Spiritus sancti. In inchoatione operum nostrorum eamdem proponimus formam verborum, sed
invocando orantes, ut ad honorem Trinitatis fiat opus, quod inchoamus, et ut Trinitas nobis cooperetur. In baptismo
autem dicitur affirmando, et est: Baptizo te in nomine Patris, et Filii, et Spiritus sancti, id est mysterium baptismi ego,
sed auctoritas penes Trinitatem est. Qui crediderit, et baptizatus fuerit, salvus erit; qui non crediderit, condemnabitur.
Non ait, nec baptizatus fuerit. Sine baptismo enim salvatur homo, cum eum excludit articulus necessitatis, non
contemptus religionis. Unde quod dictum est: Nisi quis renatus fuerit, etc. (Joan. III), sic intelligitur: Qui contempserit
renasci. Ordini verborum Domini adhaerent haeretici hujus temporis dicentes, non oportere baptizari nisi credentem, et
ideo non recipiunt baptismum parvulorum. Sed non intelligunt tempus, quo hoc dictum est. Primo enim, quia
praedicabatur adultis, baptizandi erant adulti, quorum fides exigitur in baptismo. Postmodum parvuli eorum, ergo pro
adultis potest intelligi hoc esse dictum. Vel si pro omnibus sic expone: Qui crediderit et baptizatus fuerit, hoc est qui in
fide baptizabitur. Oportet enim baptizandum, vel per se, vel per alium credere. Signa autem eos qui crediderint haec
sequentur: In nomine meo daemonia ejicient, linguis loquentur novis , serpentes tollent, etc., et hoc quoque pro tempore
dictum est. Tunc enim signa fiebant, pro infidelibus convertendis. Quia ergo signa non sunt necessaria, non modo fiunt,
sicut passim tunc fiebant. Nos enim cum arbusta plantamus, tandiu infundimus aquam, quousque in terra coalescant.
De ascensione Domini.
Die autem ascensionis venit ad eos in Jerusalem, et ait: Sedete in civitate, quousque induamini virtute ex alto (Luc.
XXIV; Marc. XVI). Cumque comedisset cum eis, unde intelligitur sextam horam transisse, eduxit eos foras in montem
Oliveti versus Bethaniam. Et elevatis manibus, benedixit eis. Et videntibus illis elevatus est in coelum, et nubes lucida
bajulabat eum ministerio angelorum . Cumque jam subtractus esset ab oculis discipulorum, tamen adhuc intuebantur in
coelum, propterea duo angeli, in forma virorum, steterunt juxta illos, et dixerunt: Viri Galilaei, quid aspicitis in coelum
(Act. I). Quasi dicat: Recedite, ne exspectetis Jesum, ut modo redeat tamen in fine temporum, sic veniet,
quemadmodum vidistis eum euntem in coelum, bajulis scilicet nubibus, descendet in aera. Illi autem regressi sunt in
Jerusalem, et exspectabant promissum Spiritum sanctum. Quo accepto, temporibus suis profectis, praedicaverunt
ubique, Domino cooperante, et sermonem confirmante, et sequentibus signis. Et nota differentiam. Translatus Enoch
est, subvectus est Elias, ascendit Jesus propria sui virtute.

