Joannem, occidit eum. Et refert Josephus Judaeos tradidisse, Herodem ob hoc miserabiliter in proximo victum ab
exercitu Arethae regis.
De quinque panibus, et duobus piscibus.
Audivit autem Herodes famam Jesu, et ait: Joannem ego decollavi. Quis autem iste est de quo audio talia? et quaerebat
eum videre (Luc. IX).---Quod cum audisset Jesus, ascendens in naviculam, secessit in locum desertum seorsum, et
secuti sunt eum turbae pedestres de civitatibus, et curavit eos (Matth. XIV). Erat autem proximus dies festus, qui dicitur
Pascha. Vespere autem facto duodecim discipuli dixerunt ei: Dimitte turbas, ut euntes inveniant sibi escas. Et ait Jesus:
Date illis manducare, et facite eos discumbere super viride fenum per contubernia, id est per diversas societates
hominum, qui de viculis venerant. Et acceptis quinque panibus hordeaceis, et duobus piscibus a puero quodam, qui
unus de discipulis fuisse creditur, per apostolos dedit eos populo, quasi quinque millibus virorum, exceptis mulieribus,
et parvulis, et de fragmentis impleti sunt cophini duodecim (ibid.). Et statim coegit discipulos ascendere in naviculam,
et praecedere eum trans fretum, secundum Marcum, ad Bethsaidam, donec dimitteret turbas (Marc. VI). Quod ergo
Lucas dicit hoc factum in locis Bethsaidae (Luc. IX), intelligendum est non quod esset in finibus ejus, sed juxta
Tiberiadem, ut dicit Joannes, et quia ad eam pertinebant (Joan. VI). Quod autem Joannes dicit eos transfretasse ad
Capharnaum (ibid.), intelligendum est per Bethsaidam transisse Capharnaum. Jesus autem cum cognovisset, quod
homines illi volebant eum rapere, et facere regem, quia sub tali rege videbatur eis non posse egere, fugit, et ascendit in
montem solus orare (ibid.). Hic est mons in quo sermonem fecit, a quo per milliare distat locus refectionis hujus, qui
hodie dicitur Mensa, infra quam est locus ille, in quo post resurrectionem comedit partem piscis assi (Joan. XXI); supra
vero est pars illa maris, supra quam Dominus ambulavit (Matth. XIV), quam alia vice excitatus sedavit (Matth. VIII.)
Quod Dominus ambulavit super mare.
Navicula vero in qua erant discipuli, jactabatur fluctibus; videns autem eos Jesus laborantes, quarta vigilia noctis venit
ad eos, ambulans supra mare (Matth. XIV). Quatuor vigilias noctis faciunt excubantes in castris. Prima dicitur
conticinium, in qua omnes simul vigilant; secunda intempestum, in qua adolescentes; tertia gallicinium, in qua viri;
quarta antelucanum, in qua senes. Has Dominus aliis nominibus vocavit sero, an media nocte, an galli cantu, an mane
(Marc. XIII). Cumque putarent discipuli esse eum phantasma, et clamarent, ait: Ego sum, nolite, timere. Non dixit quis
esset, quia ex nota voce poterant eum agnoscere. Vel ut intelligerent ipsum esse eum, qui Moysi dixerat: Qui est, misit
me ad vos (Exod. III). Post Petrus ivit ad eum super aquas, quem dum mergeretur erexit Dominus. Qui cum ascendisset
naviculam, cessavit ventus, et statim fuit ducta navis ad terram, ad quam ibant.
De verbis Domini, pro quibus quidam abierunt retro.
Altera die turbae, quas paverat Jesus, intraverunt naves supervenientes a Tiberiade, et venerunt Capharnaum,
invenientes Jesum, mirabantur quomodo illuc venisset, cum solam vidissent naviculam, quam non intraverat (Joan. VI).
Cumque comederent cibum, quem eis fecerat, tamen praeferebant ei manna dicentes: Patres nostri manducaverunt in
deserto manna, sicut scriptum est: Panem de coelo dedit eis Dominus. Tunc dixit eis Jesus: Ego sum panis vitae, qui de
coelo descendi. Murmurabant autem Judaei, dicentes: Nonne hic est filius Josephi, cujus novimus patrem et matrem? Et
ait Jesus: Panis quem ego dabo, caro mea est pro mundi vita. Litigabant ergo Judaei, ad invicem dicentes: Quomodo
potest hic nobis carnem suam dare ad manducandum? Tunc addidit Dominus: Nisi manducaveritis carnem meam, et
biberitis sanguinem meum, non habebitis vitam in vobis. Hoc autem multi ex discipulis audientes, dixerunt. Durus est
hic sermo, quis potest eum audire? Et abierunt retro, et jam cum illo non ambulabant.
De traditionibus Pharisaeorum contra mandata Domini.
Rogavit autem quidam Pharisaeus Jesum, ut pranderet apud eum (Luc. XI). Cumque vidisset eum, non baptizatis
manibus prandere, murmurabat intra se. Cui Dominus ait: Vos, Pharisaei, quod deforis est calicis et catini mundatis, et
non quod intus. Quasi dicat: Corpora mundatis, et non animas: stulti, nonne Deus utrumque fecit? Hoc contra
Manichaeos, qui animas tantum a Deo creatas dicunt, carnem vero a diabolo. Et addidit: Date eleemosynam, et ecce
omnia munda sunt vobis. Quidam quoque Scribae et Pharisaei, venientes a Jerosolymis, videntes discipulos ejus
communibus manibus manducare, dicebant: Quare discipuli tui transgrediuntur traditiones seniorum? (Matth. XV.) Et
respondit Jesus: Quare vos transgredimini mandata Domini propter traditionem vestram? Nam Deus dixit: Honora
patrem tuum, et matrem tuam. Quod non tantum pro reverentia dictum est, verum etiam pro necessariis obsequiis
exhibendis. Hi Pharisaei impietatem sub nomine pietatis docebant, dicentes, filios melius facere si Deo vero Patri
voverent quae parentibus offerenda erant, instruentes eos quod parentibus egenis responderent. O pater, corban quod est
ex me, tibi proderit (Marc. VII). Corban est munus votivum. Quasi dicat: Quod vovi Deo, vis tibi prodesse, absit! Et
convocatis ad se turbis, ait illis: Non quod intrat in os coinquinat hominem, intellige apud Deum, sed quod procedit ex
ore (Matth. XV). Primum intellige de ore carnis, secundum de ore cordis. Nam, et vomitus inquinat hominem. Unde, et
quidam libri habent, sed quod procedit ex corde. Quare ergo idolothytis, et his quae furtiva sunt et rapta, non vescimur
pro scandalo vitando. Cibus enim in se mundus est. Et dixerunt ei discipuli: Scis quia Pharisaei, audito hoc verbo,
scandalizantur. Scalon, vel scandalon offendiculum pedis, vel ipsam ruinam dicimus. Et respondit: Sinite illos, caeci
sunt, et duces caecorum. Non enim a veritate pro scandalo recedendum est.

