Dixitque Dominus ad Moysen: Dic ad Aaron: Extende virgam. Et percute pulverem terrae, et sint sciniphes in omni
terra Aegypti (Exod. VIII). Et factum est ita. Sunt autem sciniphes muscae adeo subtiles, ut visum nisi acute cernentis
effugiant, et corpus cui incident acerbo terebrant stimulo. Feceruntque malefici similiter, ut educerent sciniphes, et non
potuerunt. Et dixerunt Pharaoni: Digitus Dei est hic, id est spiritus Domini Dei. Sicut enim per dexteram Filius, sic per
digitum Spiritus sanctus solet accipi. Augustinus quaerit quare in hoc defecerint, et non in primo, vel secundo. Et dicit
hoc esse factum ad notandum quia, etsi philosophi habuerint notitiam Patris, et Filii, non tamen Spiritus sancti. Haec
tria signa facta sunt per manum Aaron, quae sequuntur, vel a Domino tantum; quaedam vero per Moysen.
De coenomyia.
Dixit ergo Dominus ad Moysen: Egredere ad aquas ad Pharaonem, et dic ei quod si noluerit dimittere populum meum,
mittam in omnem terram Aegypti omne genus muscarum, et faciam in die illa mirabilem terram Gessen, quae habebit
tranquillitatem (Exod. VIII). Et factum est ita. Et venit musca gravissima in omnem terram Aegypti. Figurata locutio, id
est multitudo muscarum, et expressius dictum est, quam si pluraliter diceretur . Pro quo LXX posuerunt coenomyam, id
est musca canina, quod et in Psalmis (LXXVII et CIV) legitur. Tunc vocavit eos Pharao, et ait: Ite, sacrificate Deo
vestro in terra hac. Qui dixerunt: Non possumus. Abominationes Aegyptiorum immolabimus. Si mactaverimus quae
colunt Aegyptii coram eis, lapidibus obruent nos. Taurum enim adorabant in honorem Apis, vaccam pro Iside, ovem
pro Ammone, unde abominabile erat eis occidi haec, vel comedi. Et ait Pharao: Ite in desertum; verumtamen longius ne
abeatis; rogate Dominum pro me. Oravit Moyses, et recessit musca. Et iterum cor Pharaonis induratum est. Pro his
duabus plagis, dicit Josephus, quod innumera multitudo pediculorum Aegyptiis pullulavit, ex interioribus ebulliens,
quos neque lavacris, neque medicamentorum unguentis, exterminare poterant. Multis enim plagis, praeter decem
famosas, credibile est percussos Aegyptios.
De morte pecorum.
Tunc dixit Dominus Moysi: Dic Pharaoni, si retinuerit populum meum cras, inducam pestem gravem, et morientur
omnia animantia Aegypti, nec quidquam de his, quae possidet Israel morietur. Et mortua sunt animantia Aegypti (Exod.
IX), quae scilicet erant in domibus, quia quae in pascuis erant, post grandine perierunt. Vel forte determinatum non est,
quia sine multo temporis intervallo forte haec facta non sunt, et potuerunt aliunde habere iterum animantia. Pro hac
etiam dicit Josephus, quod bestiis multigenis, quarum aspectibus nullus occurrit, Dominus regionem eorum implevit,
quibus et ipsi consumebantur, et terra agricolis nudabatur. Et ingravatum est cor Pharaonis, et noluit dimittere populum.
De ulceribus, et vesicis.
Iterum dixit Dominus ad Moysen et Aaron: Tollite cineres de camino, et spargat illos Moyses in coelum coram
Pharaone, et erunt in hominibus, et jumentis ulcera, et vesicae in omni terra Aegypti (Exod. IX). Et factum est ita. Nec
poterant etiam malefici stare coram Pharaone propter vulnera, quae erant in eis ex interiori corruptione venientia.
De grandine.
Dixit quoque Dominus ad Moysen: Dic Pharaoni: Haec dicit Dominus: Idcirco posui te, ut ostendam in te fortitudinem
meam, et narretur nomen meum in omni terra. Et pluam hac ipsa hora cras talem grandinem, qualis non fuit in Aegypto
usque in diem hanc (Exod. IX), nec etiam in partibus hyperboreis. Congrega quae habes in agro, homines enim et
jumenta foris inventa grandine morientur. Qui timuit de servis Pharaonis Dominum, confugere fecit servos et jumenta
in domos. Extenditque Moyses virgam in coelum, et dedit Dominus tonitrua, grandinem, et fulgura, et ignis et grando
pariter mista ferebantur. Et percussit grando cuncta quae fuerant in agris, et herbam et lignum regionis confregit.
Hordeum laesum est, quia jam virens erat; et linum, quia jam folliculos germinarat. Triticum vero et far, quod est grani
genus, frumento grossius, non sunt laesa, quia serotina sunt, nec adhuc virentia, quia in spicam nondum prodierant.
Tamen in terra Gessen grando non cecidit. Et vocavit eos Pharao, et ait: Peccavi etiam nunc. Orate Dominum pro me, et
dimittam vos. Egressusque Moyses ex urbe tetendit manus ad Dominum, et cessavit tempestas, nec etiam stillavit
pluvia super terram. Et ingravatum est cor Pharaonis.
CAP. XXII. De locustis.==
Dixitque Dominus ad Moysen: Ingredere ad Pharaonem, et faciam signa, quae narres filiis, et nepotibus, ut sciatis quia
ego sum Dominus. Et ingressi dixerunt regi: Haec dicit Dominus: Ecce ego inducam cras locustas in fines tuos, ut
comedant quod residuum est grandini (Exod. X). Egresso Moyse dixerunt servi Pharaonis ad eum: Usquequo patiemur
hoc scandalum? Dimitte homines, quia perit Aegyptus. Et revocatis illis dixit Pharao: Quinam sunt qui ituri sunt ad
sacrificandum? Et ait Moyses: Viri et mulieres, senes et parvuli, cum ovibus et armentis. Et respondit: Cui dubium est
quod pessime cogitetis. Non fiet ita, sed ite, viri tantum; hoc enim petistis. Et ejecti sunt a conspectu ejus. Et extendit
Moyses manum super terram Aegypti, et induxit Dominus austrum die illa et nocte. Qui levavit locustas, et sederunt
innumerabiles in cunctis finibus Aegypti, et devoraverunt omne virens in lignis et herbis. Dicitur autem locusta, quasi
longa hasta, quia longiora retro habet crura. Festinusque Pharao vocavit eos, et ait: Peccavi in Deum vestrum. et in vos.
Orate pro tollenda peste etiam hac vice. Et egressus Moyses oravit Dominum. Et flavit ventus ab occidente, et projecit
locustam in mare Rubrum. Et induravit Dominus cor Pharaonis nec dimisit Israel.

