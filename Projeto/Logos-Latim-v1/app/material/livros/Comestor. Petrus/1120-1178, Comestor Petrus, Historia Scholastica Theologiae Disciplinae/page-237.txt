dimittendum sit fratri peccanti usque septies? Respondit Jesus: Imo usque septuagies septies, id est quadringentis
nonaginta vicibus, et etiam septuagies septies, id est omnem injuriam (Matth. XVIII). Ut bis legatur septuagies septies,
ita scilicet ut prima expositio referatur ad tempus, quasi dicat: Imo semper dimittes. Secunda ad omnem injuriam, quia
septuaginta septem ex numero universitatis, et numero transgressionis, id est ex septem et undecim est compositum.
Quod ob solam fornicationem uxor potest dimitti.
Et factum est post sermones istos, migravit Jesus a Galilaea, et venit in Judaeam trans Jordanem, et secuti sunt eum
Galilaei, et curavit eos ibi. Et accesserunt ad eum Pharisaei tentantes, et dixerunt: Si licet homini dimittere uxorem,
quacunque ex causa? (Matth. XIX.) Quibus ait Dominus quod Deus instituit conjugium, et ideo non licebit homini
separare illud, quia etiam sic voluit Dominus, virum adhaerere uxori, quem propter eam relinqueret patrem et matrem
(Gen. II), id est affectum suum magis dirigeret homo ad procreationem liberorum, quam ad curam parentum. Sicut
enim humor de radicibus ascendit ad arborem, et transmittitur ad semen, et ad radices non redit, ita affectus a
parentibus ad filios transmittitur, nec convertitur, id est major est affectus et pronior parentum ad filios quam filiorum
ad parentes. Cumque objecissent de libello repudii concesso a Moyse (Deut. XXIV), et dixisset, ob duritiam cordis
eorum hoc esse permissum, id est nulla lege punitum. Non enim ordini Dei Moyses superordinaret, addidit quod
excepta causa fornicationis, non liceat homini dimittere uxorem. Quod audientes discipuli dixerunt, quia non expedit
nubere. Ne autem omnem continentiam meritoriam putarent, distinxit Dominus eunuchos, quia quidam sic nascuntur,
qui proprie dicuntur castrati, id est caste nati. Alii facti sunt ab hominibus, qui proprie dicuntur spadones a spata. Alii se
castrant propter regnum Dei, qui proprie dicuntur eunuchi, id est bene vincentes ab eu, quod est bonum, et nuche, quod
est victoria. Et haec ultima meritoria est.
Cumque pueris oblatis imposuisset manus et benedixisset eis, abiit inde.
De Galilaeis, quos occidit Pilatus.
Post haec ambulabat Jesus in Galilaeam, quia in Judaea quaerebant eum interficere (Joan. VII). Aderant eo tempore
quidam nuntiantes ei de Galilaeis, quorum sanguinem Pilatus miscuerat cum sacrificiis eorum. Quidam enim, dicens se
Dei Filium, multos seduxerat de Galilaeis, quos dum duxisset in Garizim, ubi dixerat, se ascensurum coelum coram eis,
dum sacrificarent ei, superveniens Pilatus, ipsum cum omnibus occidit, timuit enim ne et Judaeos seduceret. Cumque
putarent eos periisse, ideo quia nequiores essent caeteris Galilaeis, ait Dominus: Non minus Judaeos his sceleratos, et
similiter, nisi poeniterent, perituros, etiam Hierosolymitas, nisi poeniterent, perituros, sicut perierant olim Siloe,
octodecim viri oppressi a turre, quam aedificabant, super quo dixit eis similitudinem ficulneae non facientis fructum,
pro qua cultor vineae vix impetravit annum, ne combureretur, donec probaret eam (Luc. XIII).
De muliere incurvata.
Cumque doceret Sabbatis in synagoga, erat ibi mulier habens spiritum infirmitatis, quam inclinaverat spiritus
infirmitatis, alias Satanae, octodecim annis, imposuit ei manus, et erecta est (Luc. XIII).
De Scenopegia.
Erat autem in proximo Scenopegia (Joan. VII), quod sonat umbraculorum fixionem, et dixerunt fratres ejus ad eum:
Transi in Judaeam, ut discipuli tui videant opera tua, quae facis, qui undecunque illuc convenient. Si hoc facis,
manifestas te mundo, quasi dicat: Si ex te facis, et non ex Beelzebub, vel si, pro quia. Hi erant consanguinei Jesu, qui
ejus gloriam quaerebant, ut inde participes fierent; quibus ipse ait: Vos, ascendite ad diem festum istum, id est ad
primum. Mediante enim die festo ascendit, sed quasi in occulto. Judaei autem quaerebant illum, dicentes: Ubi est ille?
Et murmur erat de illo, quia quidam dicebant: Bonus est; alii quod seductor erat; cumque ascendisset, docebat in
templo, et murmurabant, dicentes: Quomodo litteras scit iste cum non didicerit? Cumque quidam dicerent: Nonne hic
est Christus? Alii dicebant: Hunc scimus unde sit, Christus autem cum venerit, nemo scit unde sit. Hoc dicebant, quia
Isaias dixerat: Generationem ejus quis enarrabit? (Isa. LIII.) Multi autem de turba crediderunt in eum, dicentes:
Christus cum venerit, nunquid plura signa faciet, quam hic facit? Et ait illi quidam de turba: Magister, dic fratri meo ut
dividat mecum haereditatem. Qui respondit: Homo, quis me constituit judicem super vos? (Luc. XII.)
Quod missi ut tenerent Jesum admirabantur verba ejus.
Miserunt ergo principes et Pharisaei ministros, ut comprehenderent eum. Et ait Jesus: Quaeritis me, et non invenietis, et
ubi ego sum, vos non potestis venire (Joan. I). Quasi dicat: Tales non accedetis ad me, sed post resurrectionem multi
volent invenire me, si fieri posset corporaliter, et non invenient, fide tamen invenient. Et dicebant quidam: Hic est vere
propheta. Alii: Hic est Christus. Cumque rediissent ministri ad pontifices et Pharisaeos, et dixissent ministris: Cur non
adduxistis eum? responderunt: Nunquam sic locutus est homo, ut iste loquitur. Et increpabant eos Pharisaei dicentes:
Nunquid, et vos seducti estis? Quis principum et Pharisaeorum credit in eum? Et ait Nicodemus: Lex nostra non judicat
quemquam, nisi prius audierit ab ipso. Credebat, quod si patienter illum audirent sicut ipse fecerat, similes ministris
fierent. Et dixerunt ei: Nunquid et tu Galilaeus es? id est a Galilaeo seductus. Scrutare Scripturas: a Galilaea non surgit
propheta.

