Palaestini coenacula, inferius autem cubicula. Quod Marcus dicit lagenam, Lucas amphoram, unus expressit genus
vasis, alter modum. Ante diem ergo festum Paschae vespere facto, venit Jesus et discubuit cum duodecim discipulis
suis. Et ait: Desiderio desideravi hoc Pascha manducare vobiscum, antequam patiar. Verba Joannis ministraverunt
Graecis fomitem erroris. Dicunt enim in parasceve lunam fuisse quartamdecimam , et ita in vespera ipsius fuit Pascha.
Dominus autem sciens se passurum ea die in vespere antecedenti anticipavit comedere Pascha. Et quia ea nocte licite
potuit comedi fermentatum, de fermentato conficiunt corpus Domini. Quod si verum est, credibile est Dominum
comedisse agnum, ut praeceptum erat in lege, et azyma comedisse. Et sic, etiamsi constet quod dicunt, errant
consecrando fermentatum. Quod autem Dominus praevenit Pascha, probatur ex verbis Joannis, qui dicit Dominum
manducasse ante diem festum Paschae (Joan. XIII), et in parasceve Judaeos non intrasse praetorium, ne
contaminarentur, sed comederent pascha. Et etiam sacerdotes hoc disposuerant, ne occiderent eum in die festo, id est
primo die azymorum. Etiam Evangelium vocat Sabbatum post crucem Domini, magnum diem Sabbati, quod non solet
dici, nisi cum festum Sabbato concurrat, et ita in Sabbato fuit prima dies azymorum. Medii enim dies inter primum et
ultimum non erant festivi. Etiam mulieres in parasceve paraverunt unguenta, quod non liceret si esset primus dies
azymorum. Ad hoc dici potest, quia dies festus Paschae erat quintadecima luna secundum illud: Et in quintadecima
solemnitatem celebrabitis altissimo Domino. Ante hunc diem ergo secundum legem Dominus fecit Pascha. Etiam
Lucas dicit venisse diem azymorum in quo necesse erat occidi Pascha. Necesse autem erat ex lege, luna quartadecima
primi mensis, vel secundi. Casum autem aliquem, in quo necesse esset praevenire lunam quartamdecimam, non
legimus. Diem vero magnum Sabbati vocabant in tribus festivitatibus hebdomadalibus quocunque die septem dierum
contingat. Omnes enim septem solemnes sunt, etsi non adeo ut primus et ultimus. Ad comedendum quoque azyma,
oportebat eos septem diebus mundos esse. Unde quolibet septimo die non poterant intrare praetorium. Quod autem
mulieres dicuntur parasse unguenta in die festo, dicimus quia non erant dies aliqui adeo festivi ut Sabbatum, et licuit eis
parare, vel emere, sicut et cibos, quod non liceret Sabbato. Quid si multo ante paraverant, quia audierant a Domino
saepe eum in proximo moriturum. Nonne Magdalena videtur jam parasse, et per inspirationem Spiritus sancti
praeoccupasse unctionem. Quidam autem dicunt quod tertiadecima luna, quarta scilicet feria coenavit Dominus cum
discipulis, et lavit pedes eorum. Quod narrat solus Joannes, et in quarta decima comedit agnum paschalem, et dedit
discipulis corpus suum, de quo alii agunt. Sed usus Ecclesiae contrarius est, quae ante parasceve pedes pauperum lavat.
Etiam si tabulam computi diligenter retro percurramus, inveniemus lunam XXII Kalendis Aprilis feria sexta, ergo in
praecedenti sexta feria fuit luna quintadecima. Et nota quod nusquam legitur Dominum comedisse carnes, nisi agni
paschalis.
Quod surgens a coena lavit pedes discipulorum
Surgens autem Jesus a coena, lavit pedes discipulorum (Joan. XIII). Ex eo autem quod dixit: Qui lotus est, scilicet in
baptismo, non indiget nisi ut pedes lavet ; vos autem mundi estis, sed non omnes, perpenditur a quibusdam, quod
apostoli baptizati erant. Et cum recubuisset iterum docuit eos quare hoc fecerat. In exemplum, scilicet mutuo sibi
serviendi, et in typum mutuo dimittendi injurias, et mutuo subveniendi peccantibus orando pro eis. Unde et Dominus
subdidit: Beati eritis si feceritis ea. Quae de sola ablutione pedum non dixisset.
De notatione proditoris, et egressu ejus.
Jesus autem turbatus spiritu dixit: Amen, amen dico vobis, quia unus ex vobis tradet me hac nocte (Joan. XIII; Matth.
XXVI; Marc. XIV; Luc. XXII). Turbatus est Jesus misericorditer compatiens Judae, quem notabat. Sic et sancti
misericorditer turbantur, cum urget eos cura zizaniam a tritico separare ante messem. Mentitur ergo philosophus, qui
dicit animi perturbationem non cadere in sapientem. Et dicebant sigillatim: Nunquid ego sum, Domine? Quibus ait: Qui
intingit mecum manum in catino, hic me tradet. Duodecim in eodem catino cum Domino edebant, et alii non, quasi
dicat: Unus de duodecim tradet me. Forte ideo dixit intingit, quia succus agrestium lactucarum necessarius ad esum
agni erat. Catinus in quo liquor, ostendit, quod vas erat fictile, parapsis vas, in quo cibi parabantur, quia paria habebat
latera. Apsis enim est extremitas. Vel, ut quidam dicunt, quadraturam laterum notat hoc nomen, parapsis. Et addidit
Jesus: Vae homini illi, per quem Filius hominis tradetur. Bonum erat homini illi, si natus non fuisset. Vae in sacra
Scriptura, aeternam notat damnationem, et est: Peribit aeternaliter. Et ne minutissimam ejus poenam intelligeremus,
addidit, Bonum, etc., id est melius esset ei, si non esset natus de utero, sed periisset in utero. Tunc enim pro solo
originali peccato damnatus esset. Vel usualiter dictum est, melius esset ei, non esse, quam male esse. Recumbebat
autem discipulus, quem diligebat Jesus in sinu ejus. Et innuit ei Petrus, ut secreto quaereret a Domino, quis traderet
eum. Hic non aliter creditur recubuisse supra pectus Jesu, nisi quia discumbebat inclinatus ante pectus Domini. Huic
submissa voce quaerenti, Dominus submissa voce proditorem expressit, cui scilicet panem intinctum porrigeret. Et
buccellam intinctam porrexit Judae. Inde est quod Eucharistia non datur intincta, et etiam pro haeresi tollenda, quae
dogmatizabat totum Christum esse sub utraque simul, et sub neutra tantum forma. Et tunc introivit Satanas in Judam,
non tunc primo, sed ut quasi proprium possideret, sicut apostoli Spiritu jam accepto, iterum dicuntur accepisse
Spiritum. Tunc Judas ait: Nunquid ego sum, Rabbi? ait illi: Tu dixisti. Nondum coram omnibus exprimit eum. Potest
enim sic intelligi: Ego non dico, sed tu dicis. Vel de assertione cordis exponi potest, quasi dicat: Ore quidem interrogas,
quasi nescius, sed corde ratum habes, te esse proditorem. Et exivit Judas continuo, erat autem nox. Tunc ait Jesus: Nunc
clarificatus est Filius hominis, id est ejecto tenebroso, remanserunt soli mundi cum suo mundatore. Et addidit: Et

