noctis intelligamus, mutavit genus, et ait, ut referens ad sensum, non ad nomen, quae scilicet nox lucescit in prima
Sabbati, hoc est cujus finis est diluculum primae Sabbati, id est Dominicae, quasi dicat, nocte Sabbati venerunt, non
tamen qualibet noctis parte, sed diluculo.
De alio ordine dierum.
In hac nocte terminatus est ordo dierum naturalium qui erat, ut dies praecederet noctem. Deinceps fit commutatio
temporum. Fecit Creator, ut nox praecederet diem. Et haec nox communis fuit, et Sabbato, et Dominicae diei . Et ita per
synecdochen dicitur Dominus, fuisse in corde terrae tribus diebus et tribus noctibus, accipiendo per extremam partem
parasceves, totum diem cum nocte sua, et Sabbatum totum, et per noctem Dominicae diei ipsam Dominicam. Tamen
Augustinus videtur velle, hanc mutationem factam in parasceve, ut nox quintae feriae fuerit etiam parasceves, et orto
jam sole, id est cum coelum jam ab orientis partibus albesceret, dicebant ad invicem: Quis revolvet nobis lapidem ab
ostio monumenti? Et respicientes, viderunt revolutum lapidem, et angelum sedentem super eum (Marc. XVI; Matth.
XXVIII). Jam enim terrae motus factus erat, Domino resurgente, et clauso sepulcro, egressus erat Jesus. Cuidam autem
monacho Sancti Laurentii Romae extra muros anno ab Incarnatione Domini mcxj miranti de cingulo suo, quo cinctus
erat, insoluto et projecto ante eum, vox in aere facta est: Sic potuit clauso prodire Christus sepulcro. Angelus autem
post tulit lapidem, ut egressum jam factum indicaret. Prae timore autem ejus exterriti sunt custodes, unde jacebant velut
mortui.
Opiniones de hora resurrectionis.
De hora quidem resurrectionis quaeri solet, de qua varie loquuntur auctores. Hieronymus, in libro scilicet XII
Quaestionum: Vespere Sabbati, ait Matthaeus. Marcus vero: Et valde mane una Sabbatorum veniunt ad monumentum
orto jam sole. Hujus quaestionis duplex est solutio: aut enim non recipimus Marcum, omnibus Graeciae libris pene hoc
capitulum in fine non habentibus, aut uterque verum dixit: Matthaeus quando Dominus surrexit, id est Vespere Sabbati;
Marcus quando vidit eum Maria Magdalene, id est mane. Ambrosius in fine expositionis Lucae: Non vesperascente die,
sed noctis vespere Dominus surrexit. Denique Graecus sermo pro vespere habet sero. Sic ergo Dominus non in
vespertino tempore diei, sed sero id est profunda nocte surrexit. Unde et ad monumentum mulieres potuerunt accedere,
custodibus quiescentibus. Et principes sacerdotum dixerunt, quia discipuli ejus in nocte venerunt. Ut autem scias nocte,
vel mane factum, mulierum aliae sciunt, aliae nesciunt. Sciunt qui noctibus observant, nesciunt quae recesserunt. Una
Maria Magdalene, secundum Joannem, nescit; altera Maria Magdalene, secundum Matthaeum, scit. Nam eadem ante
scire, et postea nescire non potuit, denique alteram esse cognosce. Illa admittitur tenere pedes Domini, haec prohibetur;
illa angelum videre meruit, haec primo cum venit, neminem vidit; illa discipulis Dominum resurrexisse nuntiavit, haec
raptum esse putavit; illa gaudet, haec plorat; illa Christo occurrit, haec mortuum quaerit. Augustinus, ut supra diximus,
dixit eum diluculo surrexisse, cui consentit auctoritas illa, quae dicit Dominum xl horis fuisse mortuum, et totidem
diebus post moratum in terra ante Ascensionem; quia horis iv vespertinis parasceves, et xxxvj duarum noctium et unius
diei. Ecclesia quoque assentire videtur, quae matutinas laudes, pro Christi resurrectione celebrat. Pro praedicta vero
sententia Ambrosii facit, quod Samson, in typo resurrectionis Domini, media nocte surgens, tulit portas Gazae. Sic ergo
anima Christi rediit ab inferis, et reddita est corpori facto impassibili . Utrum autem anima Christi tunc facta est
impassibilis cum egressa est a corpore, an tunc demum cum reddita est corpori, ne sine corpore glorificaretur, non
memini me legisse. De sanctis, quos eduxit de inferno, si quaeritur ubi fuerint post resurrectionem, Deus novit. Vel
sicut dicitur de Domino fuerunt, in extremis partibus maris, id est super amplissimos fines orbis. De diversitate
adventus mulierum ad monumentum, quae videtur in evangelistis esse, unde et Porphyrius irridet eos, et de
apparitionibus, et de numero angelorum, Glossa Augustini super Matthaeum plene diffinit; hoc dixisse sufficiat, quia
decem apparitiones Christi post resurrectionem leguntur in Evangeliis. Quinque ipsa die resurrectionis, et quinque
postea. In Apostolo legitur, quod visus est Jacobo (I Cor. XV) et quingentis fratribus simul, sed nec tempus, nec
modum determinat. Quidam dicunt quod, mortuo Domino, Jacobus vovit se non comesturum, donec Christus
resurgeret, et ideo dicunt quod eadem die resurrectionis apparuit illi. Fuerunt qui dicerent Joseph eadem vespera, qua
sepelivit Dominum a Judaeis incarceratum, et Nicodemum latuisse, et demum factum discipulum, et ideo ante alios
statim apparuit Joseph in carcere ad consolandum.
Quod angeli locuti sunt mulieribus.
Et factum est (Luc. XXIV) cum mente consternatae essent mulieres de hoc quod viderant, ecce duo viri, id est angeli, in
corporibus humanis, steterunt secus illas. Cumque declinarent vultum in terram, dixerunt angeli ad illas: Quid quaeritis
viventem cum mortuis? scilicet in sepulcro, qui locus est mortuorum. Non est hic, surrexit, sicut dixit vobis, cum esset
in Galilaea. Nota quod sanctae mulieres non corruerunt, sed inclinaverunt vultum. Et ideo mos ecclesiasticus est ut,
exemplo earum et in memoriam Dominicae resurrectionis et in spem vitae nostrae omnibus Dominicis diebus, a Pascha
usque ad Pentecosten, non flectamus genua, orantes. Et addiderunt: Ite, dicite discipulis ejus, et Petro, quia surrexit, et
ecce praecedet vos in Galilaeam. Et recordatae verborum Domini, ibant (Marc. XVI).
De cursu Joannis et Petri.

