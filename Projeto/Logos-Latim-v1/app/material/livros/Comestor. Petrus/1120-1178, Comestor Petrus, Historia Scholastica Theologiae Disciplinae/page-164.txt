qui prophetant vobis mendacium: Tradam eos in manus regis Babylonis, et percutiet eos in oculis vestris, assumetur ex
eis maledictio dicentium: Ponat te Dominus sicut Sedeciam, et sicut Achab, quos frixit rex Babylonis in igne, pro eo
quod fecerunt stultitiam in Israel, et moechati sunt in uxores amicorum suorum, et locuti sunt verbum in nomine meo,
quod non mandavi eis (Jer. XXIX). Hos duos tradunt Hebraei fuisse illos duos senes, quos postea dijudicavit Daniel.
Nec obest, quod dicitur rex Babylonis frixisse, cum Daniel dicat eos lapidatos (Dan. XIII). Convictos enim tradiderunt
regi ad poenam, quae nomine ignis significata est. Cumque redissent nuntii de Babylone, attulerunt litteras ex parte
pseudoprophetarum ad sacerdotes in Jerusalem in haec verba: Posuit vos Dominus in domo sua super omnem virum
arreptitium et prophetantem, ut mittatis eum in nervum, et in carcerem, et nunc quare non increpatis Jeremiam, qui dixit
vobis: Aedificate domus, quia non redibitis. Et legit Sophonias epistolam coram Sedecia in auribus Jeremiae. Et ait
Jeremias: Haec dicit Dominus: Super eos quos transmigrare feci, visitabo verbum bonum, ut reducam eos, super vos
autem, qui non estis egressi cum eis, immittam gladium, et famem, et pestem, et ponam vos quasi ficus malas, quae
comedi non possunt (Jer. XXIX). Ostendit enim Dominus mihi signum, et ecce duo calathi pleni ficis positi sunt ante
templum. Et dicit Dominus ad me: Quid tu vides, Jeremia? Et dixi: Ficus, ficus bonas, bonas valde, et ficus malas,
malas valde. Et ait Dominus: Sicut ficus hae bonae, sic cognoscam transmigrationem, quam emisi de loco isto, et
reducam eos in terram hanc. Et sicut ficus pessimae, sic dabo Sedeciam, et reliquos qui remanserunt in hac urbe in
vexationem, et opprobrium omnibus regnis terrae (Jer. XXIV).
De laguncula testea.
Et dixit iterum Dominus ad Jeremiam: Vade et accipe lagunculam figuli testeam, et duces tecum de senioribus
sacerdotum, et de senioribus populi ad vallem filiorum Ennom, quae est juxta introitum portae fictilis, et conteres
lagunculam in oculis eorum, et dices: Haec dicit Dominus: Sic conteram locum istum, et civitatem hanc, nec vocabitur
locus iste amplius Thophet, et vallis filiorum Ennom, sed vallis Occisionis. Implebo enim eum cadaveribus, eo quod
non sit alius locus ad sepeliendum (Jer. XIX). Et venit Jeremias de Thophet, et stetit in atrio domus Domini, et dixit ad
omnem populum: Haec dicit Dominus: Ecce inducam super hanc civitatem universa mala quae locutus sum adversus
eam. Et indignatus Phassur sacerdos percussit Jeremiam, et misit eum in nervum in porta Benjamin superiori in domo
Domini. Cumque illuxisset in crastinum eduxit Phassur Jeremiam de nervo, et dixit ad eum Jeremias: Non Phassur
vocavit Dominus nomen tuum, sed Pavorem undique (Jer. XX). Interpretatur enim Phassur, vel phaseor, oris nigredo,
quasi dicat: Non habebis oris nigredinem, id est potestatem imperandi iniqua, sed pavens undique captivus duceris in
Babylonem, et oravit Jeremias ad Dominum: Domine Deus exercituum, qui vides renes et cor, videam ultionem ex eis;
tibi enim revelavi causam meam.
De prima obsidione Jerusalem.
Porro in anno quinto Sedeciae, ipse est annus quintus transmigrationis Joakim, exorsus est Ezechiel prophetare in
Babylone ad captivos, postquam acceperant epistolam Jeremiae (Ezech. I). Prophetiam cujus, sicut et Danielis, postea
prosequemur post excidium urbis, et obitum Jeremiae. Porro in principio anni noni Sedeciae Nabuchodonosor obsedit
Jerosolymam, quia negaverat ei Sedecias tributum. Et misit Sedecias ad Jeremiam Phassur, et Sophoniam sacerdotes
dicens: Interroga pro nobis Dominum si forte faciat nobiscum misericordiam, et respondit Jeremias: Haec dicit
Dominus: Dabo Sedeciam regem Juda, et servos ejus, et populum ejus in manu Nabuchodonosor regis Babylonis, et
percutiet eos in ore gladii, et non flectetur, nec parcet, neque miserebitur (Jer. XXI). Et libere ambulabat Jeremias in
medio populi eadem clamans. Porro rex Aegypti egressus est de Aegypto cum exercitu, quasi soluturus obsidionem
Jerusalem, et recessit rex Babylonis a Jerusalem, in occursum ejus, et fugavit eum in ore gladii, et de Syria coegit exire.
Cumque discessisset Nabuchodonosor a Jerusalem, illuserunt falsi prophetae Jeremiae et decipiebant Sedeciam
dicentes: Non revertentur Babylonii, sed redibit transmigratio nostra ad nos, cum omnibus vasis Domini (Jer.
XXXVII). Jeremias autem contraria his, et vera prophetabat dicens: Tradetur Sedecias in manu regis Babylonis, et
loquetur os ejus cum ore ipsius, et oculi ejus oculos ejus videbunt, et in Babylonem ducet Sedeciam. Impii vero
dicebant Jeremiam a mente excessisse. Porro Jeremias stravit asinum, ut egrederetur ad Anathoth vicum suum, qui
viginti stadiis distat a Jerusalem. Cumque pervenisset ad portam Benjamin, custos portae Jerias apprehendit eum,
dicens: Ad Chaldaeos profugis. Et adduxit eum ad principes. Qui caesum miserunt in carcerem, qui erat in domo
Jonathae scribae. Et sedit ibi Jeremias diebus multis, et venit ad eum Hananeel, filius Sellum, patrui sui ad vestibulum
carceris, et ait: Eme agrum meum, qui est in Anathoth; tibi enim competit haereditas, tanquam propinquiori (Jer.
XXXII). Et intellexit Jeremias, quod verbum Domini esset, et emit agrum appendens septem stateres, et decem
argenteos, et adhibuit testes, et scripsit librum possessionis signatum, et stipulationes, et rata et signa forinsecus, et
rescriptum libri fecit apertum et in oculis Hananeel, et testium dedit libros Baruch dicens: Sume librum emptionis hunc
signatum, et hunc librum qui apertus est, et pone eos in vase fictili, ut permanere possint in diebus multis. Haec enim
dicit Dominus: Adhuc possidebuntur, et agri, et vineae in terra ista, de qua vos dicitis, quia deserta erit. Ecce ego
congregabo vos de universis terris, ad quas ejeci eos ad locum istum et habitabunt confidenter, et feriam cum eis
pactum sempiternum.
De secunda obsidione Jerusalem.

