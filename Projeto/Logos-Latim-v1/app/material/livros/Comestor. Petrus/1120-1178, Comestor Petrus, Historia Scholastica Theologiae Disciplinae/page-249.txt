appenditur. In reditu ejus accessit primus, et ait: Domine, mna tua decem mnas acquisivit. Cui Dominus: Eris
potestatem habens super decem civitates, quasi dicat: Pro parvis meritis recipietis insperata.
De ventilatione areae.
Cum autem venerit Filius hominis in majestate sua, et omnes angeli cum eo testes futuri actuum humanorum, tunc
separabuntur boni a malis et statuentur boni ad dexteram, id est ponentur in aeternitatem, mali ad sinistram, id est
recipient quae meruerunt, eligendo sinistram (Matth. XXV). Et tunc commemorabit Judex, scilicet opera misericordiae,
quae sunt pascere esurientem, potare sitientem, colligere hospitem, vestire nudum, visitare infirmum, consolari
vinculatum. Septimum legitur in Tobia (cap. II, XII), sepelire mortuum. Et non aliud erit haec commemoratio, nisi quia
omnes scient merita sua, pro quibus salvabuntur aut damnabuntur. Et ibunt hi in supplicium aeternum, illi autem in
vitam aeternam.
Opiniones de igne aeterno.
De igne aeterno dicit Augustinus: Cujusmodi sit, et in qua mundi parte futurus sit, neminem scire arbitror, nisi per
revelationem, quasi dicat: Unus est gehennae ignis, sed non uno modo omnes crucians. Sicut ardorem solis non omnes
aequaliter sentiunt, sic cum ille ignis aequaliter ardeat, non aequaliter sentietur. Gregorius in Job: Miro modo gehennae
ignis corporeus est, nec lignis nutritur, nec succensione indiget, et est inexstinguibilis a Deo creatus ab origine mundi.
Idem: Ultrix flamma vitiorum cremationem habet, lumen non habet, ad consolationem non lucet, ut enim magis
torqueat, ad aliquid lucet. Nam reprobi se visuri sunt in inferno, ut magis doleant, quia et dives Lazarum vidit. In libro
tamen Praenosticorum de verbis Augustini sic legitur: Est, ut ait Augustinus, inferorum substantia incorporalis. Et ideo
merito quaeritur, unde sub terris dicantur esse inferi, si corporalia loca non sunt, et unde dicantur inferi si sub terris non
sunt. Sed idem doctor dicit: Ideo sub terris dicuntur inferi, quia congruenter in spiritu corporalium rerum similitudines
sic monstrantur, ut, quia defunctorum animae corporis amore peccaverunt, ad illas corporalium rerum similitudines
exhibeantur, quibus carne mortui, solent sub terra condi. Nonnulli ex hac sententia Augustini sentiunt, quod ubicunque
peccator fuerit, ibi elementa cruciabunt eum, et in corpore suo, et ex locis adjacentibus. Est enim probabile ut anima,
quae sua sponte sumit a carne fomentum peccandi, nolens ab eadem recipiat fomentum cruciatus. Qui merito infernalis,
et sub terra esse dicitur, quia animae per lapsum terrenae voluptatis eum incurrent. Augustinus De civitate Dei: Cur non
dicamus incorporeos spiritus posse poena corporalis ignis affligi? Idem: Ignis corporalis daemones cruciabit, et
homines. Hieronymus in Epistolam ad Ephesios: Infernum sub terra esse, nemo ambigat.
De Pascha et diversis acceptionibus hujus nominis.
Et cum consummasset Jesus sermones hos, ait discipulis suis: Scitis quia post biduum Pascha fiet, et Filius hominis
tradetur, ut crucifigatur (Matth. XXVI). Haec eis tertia feria dixerat, et in quinta feria ad vesperam Pascha imminebat,
quartadecima luna post vernale aequinoctium. Ambrosius dicit hoc nomen Pascha Graecum esse, et sonare passionem.
Nomen vero Hebraeum Phase sonare transitum. Augustinus vero dicit Hebraeum esse, non Graecum, et sonare
transitum, opportune tamen concurrere in hoc nomine congruentiam utriusque linguae. Qui enim patitur Graece
πάσχειν dicitur, unde Pascha passio putatur. Sed in Syra lingua transitum sonat. Quare autem transitus dicatur hora illa,
super Exodum est. Declinatur autem Pascha, Paschae, vel Pascha, Paschatis, et est aequivocum ad tria. Vespera enim
qua immolabatur agnus, dicebatur Pascha, sicut hic: Post biduum Pascha fiet. Et tota dies praecedens horam illam, nec
Pascha dicebatur, nec solemnis erat. Dicitur etiam Pascha agnus, ut ibi: Ubi vis paremus tibi comedere Pascha? Et
Apostolus: Christus immolatus est Pascha nostrum (I Cor. V). Sequebantur septem dies azymorum, quorum primus et
ultimus solemnes erant, medii non adeo, sed hi septem quandoque vocabantur Pascha, ut ibi: Non introierunt
praetorium, ne contaminarentur, sed comederent Pascha, id est mundi comederent in Pascha, vel azyma vocat Pascha,
quia his diebus usus erat eorum. Nec mirum si dies azymorum dicebantur Pascha, cum et Pascha dicatur dies
azymorum, ut ibi: Festus dies azymorum, qui dicitur Pascha (Luc. XXII).
Qua die et quomodo Judas vendidit Dominum.
Et tunc, scilicet quarta feria principes sacerdotum videntes Jesum abiisse et dixisse: Non videbitis me amodo,
congregati sunt cum senioribus populi in atrium Caiphae, et quaerebant eum, ut tenerent et occiderent, non tamen in die
festo, ne forte tumultus fieret in populo (Matth. XXVI, Luc. XXII, Marc. XIV). Audiens autem eos Judas congregatos,
abiit, et pepigit cum eis de Jesu tradendo pro triginta argenteis. Forte, quia, cum audierat Dominum tertia die
moriturum, et putavit eum in morte detineri, mortem imminentem sibi lucrativam fieri voluit, et exinde quaerebat
opportunitatem tradendi eum sine turbis. Illi triginta denarii valebant trecentos usuales, et ita volebat Judas
recompensare unguenti perditionem.
De coena Domini.
Prima autem die azymorum (Matth. XXVI; Marc. XIIl; Luc. XXII), id est ea die, in cujus vespera agnus erat
immolandus, et edendus cum azymis, dixerunt discipuli ad Jesum: Ubi vis paremus tibi comedere Pascha? Et respondit:
Ite in civitatem, et occurret vobis homo amphoram aquae portans. Quocunque introierit, quaerite a domino domus
locum ad praeparandum, et ostendet vobis coenaculum grande, et ibi parate. In superiori parte domus faciebant

