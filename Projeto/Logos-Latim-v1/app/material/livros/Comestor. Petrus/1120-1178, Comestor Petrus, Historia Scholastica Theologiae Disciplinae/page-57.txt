carnes coquendas, quae tamen juxta altare non coquebantur, omnia vero aenea erant. Hebraeus vero sic habet: Facies
ejus ollas, et ejus pallas, et ejus pelves, et ejus uncinos, et ejus ignium receptacula.
De atrio circa tabernaculum.
Erat autem atrium circa tabernaculum in latere meridiano centum cubitorum; in aquilonari centum, in orientali vero
quinquaginta et totidem in occidentali (Exod. XXVII). Et sic quadrum erat, vel quadrangulum, sed non quadratum, sed
in forma altera parte longiori. Erantque in latere australi viginti columnae, altae quinque cubitis, vestitae laminis
argenteis, capita habentes argentea cum caelaturis, cum basibus aeneis, spatio quinque cubitorum inter se distantes,
super quas annuli singulis inerant , pertingebantque funes ab annulis usque ad capita paxillorum, qui erant cubiti unius
magnitudine, et per singulas columnas in terram valide fixae, ut atrium immobile custodirent, cortina vero de bysso
mollissimo centum cubitorum in longum, et quinque in latum per columnas dependebat, a capite usque ad basem
diffusa, ut nihil a pariete differre videretur, nisi forte pro aeris intemperie, quandoque retro funibus, et paxillis
traheretur, ut sub ea tanquam sub tecto reciperetur populus. In eumdem modum latus aquilonis viginti columnas, et
cortinam habebat diffusam, ab occidente vero decem columnae, et cortina cubitorum quinquaginta atrium cingebat. In
egressu vero ad orientem tres columnae hinc, et inde tres stabant, et cortinae juxta has diffusae nihil a prioribus
differentes. In medio vero latere ejus quatuor erant columnae in modum portarum, quibus appensum erat velum de
quatuor pretiosis coloribus, contextum opere plumario, quod ad egressum, et ingressum facile attolli et deponi poterat.
Notandum tamen in longioribus lateribus fuisse columnas viginti inter quas erant aperturae centum cubitorum, et in
duobus minoribus novem, sed propter angulares, quae communes erant duobus lateribus , dicuntur ibi viginti, hic vero
decem. Et designavit Dominus per numerum columnarum numerum intercapedinum. Habebat ergo utrumque latus
magnum viginti columnas, id est viginti intercapedines. Alia littera decem columnas, id est decem intercapedines.
De lucernis tabernaculi.
Praecepit etiam Dominus offerri a filiis Israel oleum olivarum purissimum piloque tusum (Exod. XXVII). Hoc enim
purius est, quam nuceum, vel lineum, vel myrtinum, vel raphaninum, ut semper arderet ex eo lucerna in tabernaculo
testimonii, quam accendebat Aaron, et filii ejus vespere; et usque mane lucebant super candelabrum septem lucernae
coram Domino, in die vero tres tantum. Lychinus lucernae papyreus erat; cincendula vero, quam mergum dicimus,
aurea.
De communibus vestibus sacerdotum.
Iterum locutus est Dominus ad Moysen dicens: Applica fratrem tuum Aaron ad te, cum filiis suis de medio filiorum
Israel, sacerdotio fungantur mihi, faciesque vestem sanctam fratri tuo (Exod. XXVIII). in qua sanctificatus ministret
mihi. De his sane vestibus, quia confuse agit historia, ad evidentiam congruo ordine prosequamur. Quatuor erant vestes,
tam sacerdotibus minoribus quos chaneos vocabant, quam principi sacerdotum, quem arabarchum appellabant,
communes; et aliae quatuor post illas, quibus solus arabarchus, id est princeps sacerdotum, utebatur, quibus secundum
ordinem hunc induebatur: Purificatis prius manibus et pedibus aqua, sacerdos induebat manachasim, quod
constrictorium sonat, quod Graece brachae, Latine femoralia dici potest . Eratque de bysso retorta contextum,
ingredientibusque per ipsum pedibus ascendebat usque ad lumbos; ibique fortiter stringebatur, et usque ad genua
tantum descendebat. Noster tamen pontifex, quia jugem habet continentiam, tantum sandalis pedes tegit (Joan. XIII), ac
si dicatur ei: Qui lotus est, non indiget nisi ut pedes lavet . Secundo byssina sindone duplici vestiebatur, quod
ceetomone, id est lineum dicebatur, quam nos lineam strictam, sive camisiam, vel subuculam dicimus, quam Moyses
abanech appellavit, sed post a Babyloniis discentes Hebraei, emissan eam dixerunt. Est autem descendens usque ad
talos, et decenter corpori coaptata, sed manicis brachia valde constringens, nastilibus, vel nastulis, hinc inde super
humeros capitium constringentibus. Tertio stringebatur balteo, lato, quasi digitis quatuor, sic reticulato, ut quasi pellis
viperea, quam in aestate exuit, videretur, contexta floribus coccineis, purpureis, et hyacinthinis, stamen vero tamen
byssinum erat, sumens initium cingendi a pectore, circumductis lateribus, iterum ante umbilicum redibat, ibique modice
stringebatur, et usque ad tibias dependebat ad decorem, dum sacerdos nihil operabatur cum autem sacrificabat, ne
impediretur, pendentes summitates super laevum humerum reflectebat, unde, et forte diaconus quandoque casulam
plicatam eidem humero superponit. Quarto simplicem tiaram gestabat in capite, a cidari pontificali plurimum
differentem. Erat enim in modum parvi calamati, vel cassidis modicae, medietatem verticis excedens, dicebaturque
manephei, habens vittas, quae involutae saepius nectebantur, ne facile laberetur, habens desuper aliud velamen
byssinum, usque ad inferiora barbae descendens celans pillei ligaturas, et totam capitis superficiem, aptatumque
perfecte, ne laborante sacerdote rueret.
De pontificalibus indumentis.
Super haec propriis quatuor vestibus induebatur arabarchus, quarum prima tunica erat hyacinthina, Poderis, vel
impoditis dicta est talaris, quam Hebraeus michir, dicit (Exod. XXVII). Eratque de duabus incisionibus facta consuta,
super humeros, et per lateras in modum dalmaticae facta, manicas ejusdem coloris habens assutas, capitium habens non
ex transverso super scapulas, sed in longum sectionem habebat a pectore usque ad medias scapulas, cui aperturae, ne
ante et retro turpiter appareret, assuta erat vitta, quae super scapulas hinc inde nastulis astringebatur; habebat autem pro

