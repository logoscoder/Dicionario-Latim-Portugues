erectum, transversum, tabula superposita, truncus quidam, cui infixa erat crux , qui in rupe defossus fuit. Invenitur enim
lignum Dominicae crucis, et palmae et cupressi, et ut quidam tradunt, olivae et cedri. Dixerunt autem Judaei Pilato, ut
mutaret titulum, et noluit, sed confirmavit dicens: Quod scripsi, scripsi, id est immobiliter scripsi. Praetereuntes autem
blasphemabant, dicentes: Vah qui destruis templum Dei, etc. Similiter et sacerdotes illudebant ei, dicentes: Alios salvos
fecit, seipsum non potest salvum facere. Quasi dicant: Nunc apparet, quia non ex se, sed in Beelzebub homines sanabat,
potius enim se sanaret. Daemones enim sentientes vires suas fractas esse, haec agebant, ut descenderet de cruce. Tamen
in Tobia super exenterationem piscis legitur, daemonem stetisse super brachium crucis, et considerasse, an Christus
aliquam maculam peccati haberet.
De diversis meritis latronum.
Etiam unus de simul pendentibus blasphemabat eum, alter autem increpans blasphemantem ait: Memento mei, Domine,
dum veneris in regnum tuum. Et audivit a Domino: Hodie mecum eris in paradiso (Luc. XXIII). Non intellige de
terreno, unde expulsus est Adam, neque de angelico, quia ad illum ante Christum nemo ascendit, sed in requie quod est
esse cum Jesu. Vel, hodie eris mecum, quod est esse in paradiso. Forte fuit anima ejus cum anima Christi in sinu
Abrahae, et cum illa regressa. Et quia non tunc penetravit latro coelos, etiam ex aliis multis locis Scripturarum,
erraverunt quidam putantes esse multa loca bonorum praeter coelum, paradisum scilicet Adae, locaque in aere et terra,
ubi beate vivent, nec tamen Deum videbunt. Soli enim perfecti cum angelis fruentur Dei visione. Ob hoc etiam dictum
putant: Multae mansiones in domo Patris mei sunt (Joan. XIV).
Quod virgo virgini commissa est.
Stabant autem juxta crucem Mater Jesu, et Maria Cleophae, et Maria Magdalene, et Joannes. Tunc dixit Jesus Matri de
Joanne: Mulier, ecce filius tuus. Et Joanni ait: Ecce mater tua (Joan. XIX). Et ex illa hora accepit eam discipulus in
suam, quasi suam habens matrem, vel in suam, quasi potestatem, vel in communionem rerum suarum. Tamen nil
creditur habuisse proprium, sed cum esset beata Virgo cum apostolis, iste specialem ejus curam habebat.
De tenebris factis a sexta usque ad horam nonam.
A sexta autem hora tenebrae factae sunt, usque ad nonam, per universam terram (Matth. XXVII; Marc. XV; Luc.
XXIV); non fuit eclipsis solis, ut quidam mentiti sunt, quia luna, e regione fere erat ad solem. Eclipsis autem fieri solet
tantum in synodo solis et lunae. Legitur quia tunc Athenis vigebat studium, et cum inquisiissent philosophi causam
tenebrarum, nec invenirent, dixit Dionysius Areopagita quod Deus naturae patiebatur. Et fecerunt ei aram, et
superscripserunt: Ignoto Deo, de qua legitur in Actibus apostolorum (cap. XVI). Tamen Origenes videtur velle quod
tenebrae illae tantum fuerunt super universam terram Judaeae, quia si per universum orbem diffusae fuissent, in
aliquibus historiis ethnicorum inveniretur scriptum. Et sicut tribus diebus super Aegyptis fuerunt tenebrae, in deserto
vero Jessen, ubi erant filii Israel, lux erat ita modo quasi econtrario super filios Israel erant tenebrae, aliis nationibus
luce fruentibus.
De clamore Domini ad Patrem.
Et circa horam nonam Jesus clamavit voce magna dicens: Heli, vel Heloy lamma sabacthani (Matth. XXVII). Una
dictio est Heli, et sonat Deus meus. Hel enim nomen Dei est, oy iste est meus; quid autem sonet vox illa Christi,
evangelista interpretatus est; hic patet quod Psalmus, qui eisdem verbis incipit de Christo scriptus est, non ut quidam
putant ex persona David, vel Esther, vel Mardochaei. Et dixerunt quidam, Heliam vocat iste. Hi Romani erant non
intelligentes Hebraeum. Clamabat autem Jesus, se derelictum a Patre, non quod deitas separata esset ab humanitate, sed
quia ita traditus erat a Patre calamitatibus, quod videbatur derelictus, vel se derelictum a Patre dicit, quia tunc fere
inutilis videbatur passio ejus, quia de toto genere hominum non videbatur quis redimi, nisi latro qui fere solus credebat
in eum. Unde dicit Isaias : Factus sum sicut qui colligit stipulam in messe (Isa. V). Et in Psalmo: Singulariter sum ego
donec transeam (Psal. CXL), excepta beata Virgine, quam etiam tunc credidisse credimus, in hujusmodi enim semper
ipsa excipitur.
De morte Domini post gustatum acetum.
Postea dixit Jesus: Sitio; vas autem erat ibi positum aceto plenum, et unus ex militibus implevit spongiam aceto, et eam
imposuit arundini superpositam hyssopo, et circumligatam, et dabat ei bibere (Joan. XIX; Matth. XXVII; Marc. XV).
Fuerunt qui dicerent, crucifixos citius mori, si acetum cum felle biberent, et ideo milites acetum secum tulisse, ut citius
possent liberari a custodia, si citius morerentur, quos crucifigerent. Potuit esse, quod vile vinum secum tulerant ad
bibendum, et ex calore quasi acetum factum est. Unde ad notandum ejus acredinem, alius Evangelista dicit vinum
myrrhatum, alius cum felle mistum. Cumque libasset Jesus acetum, dixit: Consummatum est , quidquid scilicet fieri
oportebat antequam moreretur, vel vitium humanae corruptionis dixit, esse consummatum. Jesus autem clamavit voce
magna dicens: Pater, in manus tuas commando spiritum meum , et inclinato capite, tradidit spiritum.
De signis in morte Domini.

