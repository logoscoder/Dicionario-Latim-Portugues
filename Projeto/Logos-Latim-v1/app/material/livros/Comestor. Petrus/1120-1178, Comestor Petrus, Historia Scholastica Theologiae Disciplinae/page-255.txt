Christum, et duos latrones, in memoriam primogenitorum Aegypti: si adhuc idem faciant nescio. Quod quia factum est
luna xv constat, et tunc fuisse eam quintamdecimam. Cumque optionem dedisset eligendi Jesum innocentem, aut
Barrabam latronem, elegerunt Barrabam. Scribitur Barrabas, et sonat, filius magistri, scribitur etiam Barabas, et sonat,
filius patris.
Quod Pilatus, quasi nolens, tradidit Jesum flagellatum, ut crucifigeretur.
Tunc misit ad Pilatum uxor sua dicens: Nihil tibi, et justo illi. Multa enim passa sum per visum, dormiens, propter eum
(Matth. XXVII). Jam Dei ortu poterat cognoscere diabolus mysterium crucis, et ideo laborabat, ne Christus moreretur.
Forte jam gaudebant sancti in inferno, unde hoc notavit. Videns autem Pilatus, quia nihil proficeret, sed magis tumultus
fieret, lavit manus suas dicens: Innocens ego sum a sanguine hujus justi. Et responderunt omnes: Sanguis ejus super
nos, et super filios nostros, id est ultio sanguinis. Tunc Jesum flagellis caesum tradidit eis, ut crucifigeretur . Sancitum
erat a Romanis, ut crucifigendus prius flagellaretur, vel forte ut Judaei satiati flagellis, a morte desisterent. Adhuc
columna cui alligatus fuit Jesus, vestigia cruoris ostendit.
De illusione militum.
Milites ergo praesidis suscipientes Jesum (Matth. XXVII; Joan. XIX), et exuentes eum, circumdederunt ei chlamidem
coccineam ad similitudinem purpurae, qua reges utebantur, et potuit in chlamide illa, assutum esse aliquid purpurae
intus, ut in aestiva chlamide fieri solet, quia et Marcus (cap. XV) dicit, eum indutum purpura. Pro diademate autem
plectentes coronam de spinis, imposuerunt capiti ejus. Qui attentius considerasse se dicunt, spinas illas asserunt, juncos
fuisse marinos, quorum acies non minus spina pungit, quia dura est et penetrativa. Unde et poeta:
Et acuta cuspide junci.
Credibile est autem aculeos coronae cruorem de capite extraxisse. Etiam flagellis cruor dorsi extractus est, et
sanguineus sudor alias partes corporis tinxit, ut non tantum manus, et pedes, et latus dicamus aspersa sanguine, sed tota
veste tincta Christum ascendisse de Bosra (Isa. LXIII), pro sceptro autem dederunt in manu ejus arundinem, et
illudebant ei, tanquam volenti regnare, nec valenti.
Tertia illusio.
Et, genu flexo, dicebant: Ave, rex Judaeorum (Matth. XXVII; Marc. XV; Joan. XIX). Et licet hoc facerent gentiles,
quia Judaeis auctoribus fiebant, ideo in parasceve cum oratur pro perfidis Judaeis, genua non flectimus. Tamen forte
Judaei cum militibus hoc agebant. Et expuentes arundine percutiebant caput ejus, et exuentes eum purpura, reinduerunt
eum veste sua, et duxerunt eum, ut crucifigeretur, bajulans sibi crucem.
De Simone Cyrenaeo.
Et exeuntes invenerunt Simonem Cyrenaeum, patrem Alexandri et Ruffi, et hi duo putantur fuisse discipuli Jesu, et
angariaverunt eum tollere crucem post Jesum (Matth. XXVII; Marc. XV), id est ad angariam coegerunt eum, quae est
onus personae et operis; perangaria autem tantum personae. Sequebantur autem Jesum mulieres plangentes eum .
Quibus ipse ait: Nolite flere super me, sed super vos, et super filios vestros, quasi diceret: Flete pro imminenti excidio
gentis vestrae. Potest esse una de causis, quare in Passione Christi non solemnizamus, quia Dominus praecepit illis, ut
flerent.
Ducebantur et duo nequam cum eo, ut interficerentur, et venerunt in locum Calvariae quod Hebraice dicitur Golgotha.
Calvaria est proprie os capitis humani nudum. Et quia ibi decollabantur rei, et multa ossa capitum ibi aspersa erant,
dicebatur locus Calvariae, vel Calvarium. Ambrosius in Epistolam ad Romanos, videtur velle, quod ibi sepultus fuerit
Adam, et a capite ejus dictum calvariam, et ei dictum ab Apostolo: Surge qui dormis, exsurge a mortuis, et illuminabit
te Christus (Ephes. V). De qua opinione dicit Hieronymus, quod favorabilis est interpretatio, et mulcens aures, non
tamen vera. Unde credimus hoc a falsariis positum in Ambrosio, sicut et multa alia. Cum autem crucifigerent eum
dicebat: Pater, dimitte illis, quia nesciunt quid faciunt .
De divisione vestium, et tunica sortita.
Tunc fecerunt de vestibus ejus, excepta tunica, quatuor partes, quia quatuor erant milites, qui crucifixerunt eum. Tunica
autem erat inconsutilis reticulato opere facta, et ideo scindi non poterat, desuper contexta per totum, habens, scilicet
pannum aliquem ex transverso super humero positum, ad modum corrigiae in pelliciis, et sortiti sunt de ea cujus esset.
De titulo triumphali.
Scripsit autem Pilatus titulum causae ejus, id est in titulo causam mortis ejus: Jesus Nazarenus rex Judaeorum, quasi
dicat: Ideo crucifixus est, quia rex erat Judaeorum. Et scripsit illum Hebraice, Graece et Latine, ut diversarum
linguarum homines, qui convenerant ad diem festum, illum legere possent, et intelligere. Utrum autem principium tituli
scriptum fuerit tribus linguis incertum est, sed finis, hoc est, rex Judaeorum, sic est scriptus, Hebraice Malcus
Judaeorum, Graece, Basileos exomosoleon (sic), Latine Rex confitentium. Crux autem non habebat super lignum
transversum aliquid, habens formam Tau. Sed Pilatus superposuit cavillam et tabulam affixam, et in tabula erat titulus
sic. Dicuntur autem in cruce Domini fuisse quatuor ligna diversa, et forte in totidem diversis generibus: lignum

