Factum est autem in anno septimo Joakim, ipse est quartus annus Nabuchodonosor, ascendit Nabuchodonosor in
Judaeam, et depopulabatur eam (IV Reg. XXIV). Rechabitae autem, qui habitabant in tabernaculis seorsum ab
omnibus, timentes ascenderunt in Jerusalem, ut salvarent animas suas. Et dixit Dominus ad Jeremiam: Vade et
introduces omnes Rechabitas in unam exedram thesaurorum juxta domum Domini. Et introduxit eos in gazophylacium
filiorum Hanon, et posuit coram eis scyphos, et calices plenos vini dicens: Bibite vinum. Qui responderunt: Non
bibemus, quia Jonadab, filius Rechab, pater noster, praecepit nobis dicens: Non bibetis vinum, vos, et uxores vestrae, et
filii vestri, usque in sempiternum; domum non aedificabitis, sementem non seretis, vineas non plantabitis, in
tabernaculis habitabitis cunctis diebus, ut vivatis multis diebus super terram, in qua peregrinamini. Tunc ait Dominus
ad Jeremiam: Dic habitatoribus Jerusalem: Haec dicit Dominus: Nunquid non accipietis disciplinam, ut obediatis mihi,
sicut Rechabitae patri suo? Propterea inducam super vos mala, quae locutus sum; de stirpe vero Rechab non deficiet
vir, stans in conspectu meo (Jer. XXXV). Porro cum venisset Nabuchodonosor in Jerusalem, cepit Joakim, et ligavit
eum, et trahebat secum in Babylonem, et nobiles cum eo. In itinere vero imposuit ei Nabuchodonosor tributum, et
remisit eum in Jerusalem, sed obsides traxit secum pueros de semine regio, Danielemque, et tres pueros, et servivit ei
Joakim tribus annis. Sed cum audisset quod rex Aegypti iterum pugnare vellet contra Nabuchodonosor, negavit ei
tributum quod promiserat. Et ascendens rex Babylonis in Jerusalem, sub jure foederis intravit eam. Sed cum intrasset,
fidem non servavit, sed juvenes fortissimos quosque occidit una cum rege Joakim, quem et ante muros in sepulcrum
projici jussit. Et quia non servaverunt ei fidem hostes, ideo forte liber Regum vocat eos latrunculos, dicens: Et immisit
Dominus in Joakim latrunculos Chaldaeorum, et Syriae, et Moab, et Ammon, ut disperderent eum juxta verbum
Domini (IV Reg. XXIV). Nam stigmata sunt inventa in corpore occisi contra legem, id est nomen idoli, quod colebat
Codonazer. Et constituit Nabuchodonosor filium ejus regem Joakim, aequivocum scilicet patri, dictum Jechoniam.
Octo decem annorum erat Joakim cum regnare coepisset, et tribus tantum mensibus regnavit, et decem diebus. Nam
cum recessisset Nabuchodonosor, timuit ne Joakim memor necis paternae adhaereret Aegyptiis, et pugnaret adversus
eum, et ideo rediit, et obsedit Jerusalem. Sed ad vocem Jeremiae egressus est Joakim ad eum cum matre, et omni domo
sua, et principibus ejus. Et suscepit eos rex Babylonis anno octavo regni sui, et tulit universa vasa aurea de domo
Domini, et thesauros domus regiae, et transtulit in Babylonem cum rege, et matre ejus. De domo circiter duo millia, de
principibus et viris robustis septem millia artifices, et inclusores mille, in summa quasi decem millia, inter quos erat
Mardochaeus, et Ezechiel adhuc juvenis de genere sacerdotum. Videtur tamen Josephus velle, quod jam duos libros
scripserat de futuro urbis excidio, quos reliquit in Judaea. Isti quia sponte se tradiderunt, proprie dicti sunt transmigratio
Judae. Alii vero, qui postea per violentiam tracti sunt, proprie dicuntur captivitas Judae. Ab hac transmigratione Judae,
scilicet ab octavo anno regni Nabuchodonosor, quidam inchoant numerare septuaginta annos captivitatis.
De Sedecia.
Et constituit Nabuchodonosor regem in Jerusalem patruum Joakim Mathaniam (IV Reg. XXIV), ut serviret ei sub
tributo, interposita religione jurisjurandi, et mutato nomine vocavit eum Sedeciam. Tricesimum primum aetatis annum
agebat Sedecias cum regnare coepisset, et undecim annis regnavit in Jerusalem, et fecit malum coram Domino, sicut
Joakim frater ejus. Erat enim superbus, cogitans ut adhaereret regi Aegyptiorum, et non servaret jusjurandum regi
Babylonis. Decipiebant autem eum pseudoprophetae dicentes in proximo Babylonios vincendos ab Aegyptiis. Cumque
diceret ei Jeremias, ut spem poneret in Domino, et non in homine, dixit ad eum Dominus: Descende in domum figuli, et
ibi audies verba mea. Et descendit. Et ipse figulus faciebat opus super rotam, et dissipatum est vas in manibus ejus, et
conversus fecit de eodem luto alterum vas sicut placuit in oculis ejus. Et dixit Dominus ad Jeremiam: Dic domui Juda:
Haec dicit Dominus: Nunquid sicut facit figulus potero facere vobis, ut destruam. et disperdam vos, et poenitens
aedificem, et plantem? (Jer. XVIII) Factum est autem in anno quarto regni Sedeciae, miserunt ad eum nuntios rex
Edom, rex Moab, rex Tyri, rex Amon, rex Sidonis, petentes, ut pariter foederati, unanimiter tributa negarent regi
Babylonis. Et dixit Dominus ad Jeremiam: Fac tibi catenas ligneas, id est retortas sex, et pones unam in collo tuo, et
alias quinque dabis in manus nuntiorum quinque regum coram Sedecia, dicens: Haec dicit Dominus quinque regibus, et
regi Juda: Ego feci terram, et dedi eam ei qui placuit in oculis meis, et nunc dedi omnes terras istas in manu
Nabuchodonosor servi mei. Gens autem et regnum, quae non servierit ei, in gladio, fame, et peste visitabo super eos.
Nolite audire verba prophetarum dicentium vobis: Non servietis regi Babylonis, ne pereatis cum eis. Et cum
complevisset Jeremias mandatum Domini coram Sedecia, Hananias propheta de Gabaon, tulit catenam de collo
Jeremiae, et confregit eam, dicens: Haec dicit Dominus: Sic confringam jugum regis Babylonis de collo istarum
gentium post duos annos dierum, et referri faciam omnia vasa Domini, et reducam omnem transmigrationem Judae ad
locum istum (Jer. XXVII). Et ait Jeremias: Amen, sic faciat Dominus (Jer. XXVIII); quasi dicat: Idipsum vellem ego, si
fieri posset. Verumtamen audi, Hanania. Non misit te Dominus, et fecisti considere populum istum in mendacio.
Propterea hoc anno morieris post duos menses dierum. Et mortuus est Hananias in anno illo mense septimo (ibid.).
Nam hoc praedixerat Jeremias in mense quinto. Territus autem Sedecias ad mortem Hananiae, misit nuntios in
Babylonem cum tributo. Et misit Jeremias epistolam in manibus nuntiorum secreto, ad omnem transmigrationem Judae,
dicens: Haec dicit Dominus: Aedificate domus, et plantate hortos, ducite, et tradite nuptui, et quaerite pacem civitatis,
ad quam transmigrare vos feci, et orate pro ea Deum quia in pace illius erit pax vestra. Non vos seducant prophetae, qui
in medio vestri sunt, qui promittunt vos in brevi redituros, quia cum coeperint impleri in Babylone septuaginta anni,
reducam vos ad locum vestrum. Haec autem dicit Dominus ad Achab, filium Coliae, et ad Sedeciam, filium Maasiae,

