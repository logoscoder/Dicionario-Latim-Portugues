corporis quam animae custodire. Virtus animae est vanam gloriam contemnere, et omnia caduca calcare. Virtus
animae est humilitati studere, et tumorem superbiae abominari. Virtus est animae veritatem amplecti, et omne
mendacium fugere. Virtus est animae iram [0686C] cohibere, et furorem reprimere. Virtus est animae pacem
diligere, et invidiam exsecrari. Virtus animae est ab omni stultitia declinare, et sapientiam divinam amplecti.
Virtus animae est omnem voluptatem carnis subjicere menti. Virtus animae est avaritiam spernere, et
voluntariam assumere paupertatem. Has igitur virtutes facile poteris obtinere, si saecularium rerum curas
neglexeris, et caducis ac terrenis rebus coelestia praeposueris: et si voluntas tua in laudibus Dei fuerit occupata,
et judicia ejus die ac nocte impensius meditatus eris; eris autem Tanquam lignum quod plantatum est secus
decursus aquarum (Psal. I, 3), et omnes fructus spiritales orientur ex te, et ex servo amicus vocaberis Dei.
[0686D]
CAPUT III. De dilectione Dei.
Ex tota igitur virtute tua dilige Dominum, ut in omnibus actibus tuis placeas illi. Si enim qui conjugium
contraxerit, festinat placere uxori suae, multo magis monachus omnibus modis debet placere Christo. Qui diligit
Dominum, ejus praecepta custodit (I Joan. II). Deus enim non se vult verbis tantummodo diligi, sed ex corde
puro et operibus justis. Qui enim dicit: diligo Deum, et mandata ejus non custodit, mendax est (Ibid.). Hujusmodi
enim vir fallit semetipsum, et a semetipso seducitur. Deus enim non verborum sed cordis inspector, et diligit eos
qui in simplicitate cordis serviunt ei. Si terrenos parentes cum tali affectu diligimus, qui in tam parvo [0687A]
tempore pro nobis sustinuerunt laborem, nonne magis nobis coelestis amandus est? Nam et circa nos, quod fuit
eorum obsequium, Christi est beneficium, qui omnium dispensator optimus est. Nam antequam nasceremur in
hoc saeculo, parentes nobis sua providentia antea praeparavit, quorum obsequio nutriemur. Sed et matris ubera
tunc lacte replentur, quando infans fuerit natus. Ergo magis omnibus diligamus Deum, qui nos et propinquos
nostros propriis manibus finxit; et cuncta bona quae erga nos geruntur quotidie ejus beneficiis ascribamus. Nam
et parentes nostros quasi propria viscera diligamus, si accedere nos ad servitium Christi non prohibent: si autem
prohibent, nec sepultura illis a nobis debetur. Christus diligendus est super [0687B] parentes, quia non tribuunt
nobis parentes ea quae Christus tribuit. Et quis beneficia ejus congruenter enarret? Vel quantum nobis tribuit, et
quotidie praebendo non desinit? Videns enim Deus innumeris peccatis nos obnoxios, non despexit, sed liberavit;
nec cum alienati ab eo in diversis erroribus vagaremur, in praecipitium mortis non duxit, sed ad vitam perpetuam
revocavit. Et cum ingrati beneficiorum ejus fugeramus ab eo, ut Pater clementissimus exquisivit nos: et cum in
sede sublimi sederet, nostri gratia descendit ad terras, et in tanta humilitate venit, ut servilem formam assumeret;
et qui in pugillo suo continet orbem terrarum, pannis in praesepio involutus est: et qui coelum palma metitur, non
habuit ubi caput reclinaret. Cum esset [0687C] dives, pauper est factus, ut nos ditaremur in illo; et qui in nubibus
venturus est ad judicandos vivos et mortuos, judicium hominis pertulit; et cum sitientibus sit fons aeternalis, cum
sitisset postulavit aquam a Samaritana muliere: et qui in carne propria nostram esuriem saturavit, esurivit cum
tentaretur in eremo; et cui ministratur cum Patre ab angelis, hominibus ministrare dignatur: et manus ejus per
quas virtutes plurimas operatus est, pro nobis confixae sunt clavis; et ori ejus per quod salutarem doctrinam
annuntiavit hominibus, pro cibo fel dederunt: et qui nullum laesit vel nocuit, caesus et opprobria pertulit; et cujus
nutu omnes mortui resuscitati sunt, voluntate sua mortem crucis sustinuit. Et ideo haec omnia passus, ut nobis
vitam [0687D] aeternam donaret. Et cum nobis immensa beneficia praestet, nihil exigit a nobis, nisi ut templa
nostra impolluta ei servemus, ut semper in nobis habitet, et nos permaneamus in illo. Non postulat a nobis
aurum, aut argentum, vel quidquid hujusmodi; nam et si fuerint nobis ista, dispertiri egentibus praecipit: nos
ipsos quaerit, nos desiderat, in nobis requiescere cupit.

CAPUT IV. De dilectione proximi.
Accedamus ergo ad eum, et copulemur in affectu ejus, et ut nos ipsos amemus et proximos. Qui diligit,
inquit, proximum, filius Dei vocatur. Qui autem e contrario odit, filius diaboli nuncupatur. Qui diligit [0688A]
fratrem suum, in tranquillitate est cor ejus; fratrem vero odiens tempestate maxima circumdatus est. Vir benignus
etiamsi patitur injuriam, pro nihilo ducit; iniquus etiam proximi actus contumeliam arbitratur. Qui charitate
plenus est, serenissimo vultu procedit: vir autem odio plenus ambulat iracundus. Tu autem, fili, benignitati stude
in vita tua, et proximum tuum habeto tanquam unum ex membris tuis. Omnem hominem judica fratrem tuum.
Memento quod unus artifex ac verus est qui condidit nos. Non moveas cuiquam scandalum in vita; et non quod
tibi utile est, sed illi, facito. Quod tibi accidere non vis, nec ei cupias evenire. Si eum videris in bonis actibus
conversantem, congratulare ei, et illius gaudium tuum ducito; et si aliquid patiatur [0688B] adversum, compatere
ei, et illius tristitiam tuam deputa: omnem malitiam expelle ab anima tua, et odiorum flammae non comburent
cor tuum. Contra impotentem aut subjectum tibi noli iracundia commoveri; sed tanquam tuum membrum
2

