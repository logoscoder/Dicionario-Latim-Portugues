Basilius Caesareae - Regula ad Monachos
SANCTI BASILII CAESAREAE CAPPADOCIAE EPISCOPI
REGULA AD MONACHOS.
[0483B]
DE S. BASILIO EJUSQUE REGULA VETERUM TESTIMONIA.
S. Gregorius Nazianz. , orat. 20, in S. Basilium.
Quis magis quam ille aut virginitatem coluit, aut carni leges imposuit; idque non suo tantum exemplo,
sed etiam opera aliis impensa? Cujus sunt virginum coenobia, et scripto comprehensa Regularum statuta; quibus
et sensus omnes castigabat, et membra omnia componebat, et veram virginitatem servare admonebat.
Gregorius presb. , orat. de S. Greg. Naz.
Hic porro commorantes (Gregorius et Basilius) et mutua exstimulatione virtutem augebant, et vitae
monasticae leges piis Deoque devotis hominibus atque a mundi societate disjunctis ferebant, Lycurgi legibus
placidiores, Solonis graviores, Minois aequiores. Imo vero ut de his virissublimius aliquid dicam, Moysem
imitantur, nubeque obtecti, atque ut a tumultuaria et turbulenta hac vita procul se removerent, in montem
secedentes, legislatoris officio fungebantur.
S. Hieronymus, Script. Eccl. , cap. 116.
Basilius Caesareae Cappadociae, quae prius Mazaca vocabatur, episcopus, egregios contra Eunomium
elaboravit libros, et de Spiritu sancto volumen, et asceticum, et breves variosque tractatus.
Rufinus, Hist. eccl. , lib. II, cap. 9.
Basilius Ponti urbes et rura circumiens, desides gentis illius animos, et parum de spe futura sollicitos
stimulare verbis, et praedicatione succendere, callumque ab his longae negligentiae coepit abolere, subegitque,
abjectis inanium rerum et saecularium curis, suimet notitiam recipere, in unum coire, monasteria construere,
psalmis et hymnis et orationibus docuit vacare; pauperum curam gerere, eisque habitacula honesta, et quae ad
victum necessaria sunt praebere, virgines instituere, pudicam castamque vitam omnibus pene desiderabilem
facere. Ita brevi permutata est totius provinciae facies, ut in arido et squalenti campo videretur seges fecunda ac
laeta vinea surrexisse.
Et mox: Exstant quoque utriusque ingenii monumenta magnifica tractatuum, quos ex tempore in
Ecclesiis declamabant: ex quibus non denas ferme singulorum oratiunculas transfudimus in Latinum; Basilii
praeterea Instituta monachorum: optantes, si poterimus, et Dei favor adjuverit, eorum plura transferre.
Sozomenus, Hist. Eccl. , lib. III, cap. 13.
Apud Armenios, Paphlagones et Ponti incolas Eustachius Ecclesiae Sebastiae in Armenia antistes
primus vitam monasticam ejusque exercitium accuratum coepisse dicitur, ita ut librum de Institutis monachorum,
qui Basilii Cappadocis nomine inscribitur, ab hoc conscriptum nonnulli affirment.
Ita et Nicephorus Callist. , lib. IX, cap. 16, et lib. XIII, cap. 29.
Photius P. CP. Biblioth. cod. 191.
Legi sancti Basilii episcopi Caesareae Cappadociae Ascetica, ut vocant, duobus libris comprehensa.
Utile sane opus si quod aliud cuivis pietatis studioso et aeterna bona consectanti; maxime vero his qui in
coenobio religiosae vitae exercitio incumbunt. Continet autem variarum quaestionum ex sacris litteris, quae ad
mores componendos faciant, succinctas cum explanatione solutiones.
Idem, cod. 144.
1

