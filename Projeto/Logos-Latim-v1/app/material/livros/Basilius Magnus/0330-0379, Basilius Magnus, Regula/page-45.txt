INTERROGATIO CLXVI.
Scriptura dicente: Nolite gloriari neque loqui alta (I Reg. II), et Apostolo confitente: Quia quae loquor,
non secundum Deum loquor; sed sicut in insipientia, in hac substantia gloriandi (II Cor. XI). Et rursum: Factus
sum insipiens gloriando (II Cor. XII). Et iterum ipso dicente: Quia qui gloriatur, in Domino glorietur: quae est
gloriatio in Domino et quae est culpabilis gloriatio? (I Cor. I, II Cor. X.)
RESP. Apostoli quidem manifestum est propositum, quod adversus vitia loquebatur. Non enim ut
seipsum commendaret haec dicebat, sed ut quorumdam insolentiam et arrogantiam retunderet. Gloriatio ergo in
Domino est, cum quis ea quae recte gerit [0543D] non sibi, sed Domino ascribit, dicens: Omnia possum, sed in
eo qui me confortat Christus (Phil. IV). Culpabilis autem gloriatio est, et duplici ratione dignoscitur: vel
secundum hoc quod dicit: Quoniam laudabitur peccator in desideriis animae suae (Psal. IX); et: Quid gloriaris in
malitia, qui potens es in iniquitate (Psal. LI)? vel secundum illud, cum faciunt aliquid boni operis: ut videantur
ab hominibus (Matth. VI); et per hoc ipsum quod volunt laudari, gloriantur in his quae fecerunt. Sed
hujuscemodi homines etiam sacrilegi designantur, cum gratiam quae a Deo donata est propriam faciunt, et
gloriam quae debetur Deo in semetipsos convertere conantur. [0544A]

INTERROGATIO CLXVII.
Qualem intellectum vel prudentiam a Deo petere debemus? vel quomodo eam possumus promereri?
RESP. Intellectus quidem quis sit ab ipso Domino per Prophetam discimus, dicentem: Non glorietur
fortis in fortitudine sua; neque glorietur dives in divitiis suis; sed in hoc glorietur, qui gloriatur, in intelligendo et
cognoscendo Dominum (Jer. IX). Et iterum per Apostolum sic dicit: Sed intelligentes, quae sit voluntas Domini
(Ephes. V). Qui rursus ait: Prudentia carnis mors est, prudentia autem spiritus, vita est et pax (Rom. VIII).
Possumus autem hoc modo promereri, si faciamus illud quod scriptum est: Vacate et cognoscite, quoniam ego
Dominus sum (Psal. XLV); et si credimus omne verbum Dei verum [0544B] esse: Si enim, inquit, non
credideritis, neque intelligetis (Isai. VII).

INTERROGATIO CLXVIII.
Si Dominus dat sapientiam, et a facie ejus scientia et intellectus est (Prov. XI); et si, alii quidem per
Spiritum datur sermo sapientiae, alii sermo scientiae (I Cor. XII); quomodo increpat Dominus discipulos suos
dicens: Quia adhuc et vos insensati estis, et non intelligitis (Matth. XV)? et Apostolus culpat Galatas insensatos
(Gal. III)?
RESP. Si quis scit bonitatem Domini, volentis omnes homines salvos fieri, et ad agnitionem verbi
veritatis venire (I Tim. II); et studium Spiritus sancti didicit, qui unicuique dividit gratiam Dei; iste cognoscit
tarditatem intellectus non ex culpa ejus descendere qui dona distribuit, sed eorum qui desidia et infidelitate sua id
suscipere non merentur. [0544C] Et ideo recte culpatur insipiens vel insensatus, qui velut sole orto claudit oculos
suos ne videat, sed in tenebris ambulet.

INTERROGATIO CLXIX.
Si ab aliquo quid beneficii consequimur, quomodo poterimus et Domino digne et integre gratias agere,
et ei qui beneficium praestitit? Quali mensura uti debemus in utroque?
RESP. Si Deum auctoritatem et consummatorem omnium bonorum esse credamus; eum vero per quem
boni aliquid consecuti sumus ut ministrum Dei gratiae et muneris agnoscamus.

INTERROGATIO CLXX.
45

