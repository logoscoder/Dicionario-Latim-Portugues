INTERROGATIO CXCIII.
Si quis non desiderio corrigendi fratres arguat eum qui delinquit, sed sui vitii explendi gratia; quomodo
oportet hunc corrigi, si post multam communicationem in eisdem permaneat?
RESP. Iste velut suis commodis prospiciens et primatus desiderans notetur, et emendationis ei modus
ex institutionum discipulis intimetur. Quod si permanserit in obstinatione, manifesta est sententia eorum qui non
poenitent pro delicto.

INTERROGATIO CXCIV.
Qualibus correptionibus uti oportet inter fratres ad [0550C] emendationem eorum qui delinquunt.
RESP. Hoc sit in judicio positum eorum qui praesunt, vel quanto tempore, vel quali modo corripi
debeant: quia et aetas et eruditio multam haberi facit differentiam poenitentiae.

INTERROGATIO CXCV.
Si in omni peccato, sive secundum cogitationes, sive secundum verbum, sive secundum actum,
Satanam in causa esse convenit dici?
RESP. Generaliter arbitror quod Satanas ipse per seipsum causa peccati existere nulli potest; sed
motibus animae nostrae, sive naturalibus, sive etiam ex vitio conceptis abutitur ad voluntatem malitiae suae; et
de nostris nos motibus, si forte non vigilemus, trahit in hoc quod ipsi gratum est, id est, in peccatum. Naturalibus
ergo motibus nostris abutitur: [0550D] sicut illud quod in Domino facere conatus est, cum eum sensisset esurire,
ait ad eum: Si Filius es Dei, dic ut lapides isti panes fiant (Matth. IV). Motibus autem ex vitio conquisitis
abutitur, sicut fecit in Juda: quem quoniam cupidum vidit et avaritiae morbo aegrotantem, abusus hoc vitio ejus,
usque ad proditionis eum, ob triginta argenteorum lucrum, pertraxit ruinam (Luc. XXII). Quia autem mala ex
nobis ipsis oriuntur, manifeste ostendit Dominus dicens: Quia de corde procedunt cogitationes malae, et reliqua.
(Matth. XV.) Hoc autem accidit eis qui per negligentiam inculta et squalentia naturalium in se bonorum semina
derelinquunt, dicente Salomone: Quia sicut agricultura, ita vir insipiens; et sicut [0551A] vinea, ita homo cui
deest prudentia; et si relinquas eam, fiet deserta, et ascendent in ea spinae, et erit derelicta (Prov. XXIV). Huic
ergo animae quae ex hujusmodi negligentia squaluerit, et in desertum venerit, consequens est suspicere illam
sententiam quae dicit: Spinae et tribuli oriuntur in te (Gen. III), et pati illud quod scriptum est: Exspectavi ut
faceret uvas; fecit autem spinas (Isai. V), de qua dixerat: Plantavi vineam Soreth, et tunc merito dicetur ad eam
illud quod per Jeremiam praedictum est a Domino, dicente: Ego te plantavi vineam fructiferam, totam veracem,
quomodo conversa es in amaritudinem vineae alienae (Jer. II).

INTERROGATIO CXCVI.
Si quis relinquens fiscalia debita, intret ad fratres, [0551B] et parentes ejus pro ipso exigantur et
tribulentur; si non affert hoc culpam aliquam, vel his qui eum susceperunt, vel illi ipsi qui ita egerit?
RESP. Dominus noster Jesus Christus his qui interrogaverunt se: Si licet dari censum Caesari, aut non;
ait: Ostendite mihi denarium, cujus habet imaginem et subscriptionem (Matth. XXII)? Cum autem dixissent quia
Caesaris, respondit dicens: Reddite ergo quae Caesaris sunt, Caesari, et quae Dei sunt, Deo (Ibid.). Et hoc ergo
manifeste docemur quia hi obnoxii sunt tributis Caesaris, apud quos invenitur Caesaris census et imago. Si quid
ergo tale etiam iste veniens ad fratres secum detulit, obnoxius est ad exsolvendum debitum. Si vero omnibus
derelictis in manibus propinquorum abscessit, nullus vel ipsi [0551C] vel fratribus scrupulus debet existere.

51

