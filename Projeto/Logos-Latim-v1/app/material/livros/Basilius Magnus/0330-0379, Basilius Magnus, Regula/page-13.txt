pluribus fit, eveniat ei in salutem: et sicut dixit Apostolus: Argue, increpa, consolare in omni patientia et doctrina
(II Tim. IV). Et rursum: Si quis non obaudit verbo nostro per epistolam, hunc notate, ut non commisceamini cum
eo (II Thes. III); sine dubio ad mensam.

INTERROGATIO XVII.
Si quis autem in parvis delictis affligere voluerit fratres, dicens: quia debetis poenitere per singula, ne
forte et ipse immisericors videatur, et dissolvere charitatem?
RESP. Cum affirmaverit Dominus: Quia iota unum, vel apex unus non transiet a lege, usquequo omnia
fiant (Matth. V); et rursum definierit: Quia de omni sermone otioso, quemcunque locuti fuerint homines, reddent
pro eo rationem in die judicii (Matth. XII), nihil oportet contemni tanquam parvum. Qui enim spernit minima,
paulatim defluit (Eccli. XIX). Sed et quomodo quis audebit breve dicere aut parvum delictum, cum Apostolus
dicat, manifesteque definiat: Quia per praevaricationem legis Deus exhonoratur [0507D] (Rom. II)? Sed et
aculeus mortis peccatum esse dicitur (I Cor. XV). Et non dixit, tale vel tale peccatum, sed omne peccatum.
Magis ergo immisericors est, qui intermittit et negligit, quam ille qui arguit: sicut is qui morsu serpentis permittit
delitescere venenum, quam ille qui educit et attrahit. Sed et charitatem destruit ille, qui, secundum quod scriptum
est, parcens baculo, odit filium suum: qui autem diligit, diligenter corripit (Prov. XII).

INTERROGATIO XVIII.
Quomodo quis debet poenitere in unoquoque delicto?
RESP. Affectum illum in se recipiens, quem gerebat ille, qui dicit: Iniquitatem odio habui; et
abominatus sum (Psal. CXVIII). Sed et ea quae scripta sunt in sexto Psalmo, atque in aliis quamplurimis:
[0508A] vel ea, quae Apostolus dixit ad eos qui secundum Deum contristati sunt: Quantam operatus est vobis,
inquit, sollicitudinem? sed excusationem, sed indignationem, sed timorem, sed aemulationem, sed vindictam. In
omnibus exhibuistis vos castos esse negotio (II Cor. VII). Sed et ex his ipsis, in quibus delinquit, agens multa
contraria, sicut et Zacchaeus fecit (Luc. XIX).

INTERROGATIO XIX.
Qui sunt fructus digni poenitentiae?
RESP. Opera quae contraria sunt peccato, isti sunt fructus justitiae; quos debet afferre ille, qui vult,
secundum quod scriptum est, in omni opere bono fructificare (Coloss. I).

INTERROGATIO XX. [0508B]
Qui se verbo dicit poenitere, peccatum autem suum non emendat, quid est?
RESP. De isto scriptum est: Si te rogaverit inimicus tuus magna voce, non acquiescas ei: septem enim
nequitiae sunt in anima ejus (Prov. XXVI). Et alibi: Sicut canis revertens ad vomitum suum odibilis fit, ita homo
qui per malitiam suam revertitur ad peccatum suum (Ibid.).

INTERROGATIO XXI.
Qui vult confiteri peccata sua, si omnibus debet confiteri, sive quibuslibet, aut certis quibusque?

13

