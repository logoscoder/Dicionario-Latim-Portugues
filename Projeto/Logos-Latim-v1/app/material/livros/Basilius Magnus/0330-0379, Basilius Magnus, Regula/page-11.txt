profitetur, videat quis vel parum aliquid contra quam condecet agere, observant omnes, et increpant, et ad
religionis opprobrium ducunt. Itaque velut paedagogus quidam est infirmioribus habitus iste religiosior, ut etiam
invitos eos ab opere inhonesto indecentique custodiat. Denique et Apostolus episcopum ordinatum esse designat
(I Tim. III): quae res ad habitum magis revocatur. Sed et de mulieribus dicit, in habitu ordinatas eas esse debere.
Ordinatus autem habitus [0504B] Christiani dicitur is, qui secundum propositum ac professionem ejus aptus
intelligitur. Sicut enim proprium est aliquid militi in habitu vestimenti, et alius est habitus senatoris, ex quo
praecipue intelligitur, vel iste qui senator est, vel ille qui miles est; ita etiam Christianus habere aliquid proprium
etiam ex ordinatione indumenti ipsius debet. Sed et de calceamentis eadem ratio observabitur: ut quod simplicius
est et paratius, et aptum proposito, et usibus sufficiens, id assumatur. Zonae quoque usum ostendunt necessarium
esse etiam qui praecesserunt nos sancti. Nam Joannes zona pellicea constringere lumbos suos dicitur (Matth. III),
et Elias antea: tanquam enim proprius habitus quidam ipsius designatur, cum dicitur: Vir hirsutus, et [0504C]
zonam pelliceam habens circa lumbos suos (III Reg. I). Sed et Petrus zona usus ostenditur, sicut ex verbis angeli,
quae ad eum dicta sunt, recognoscimus: Accinge te, inquit, et calcea te caligas tuas (Act. XII). Sed et beatus
Paulus zona usus ostenditur per Agabi prophetiam, dicentis: Virum eum cujus est zona haec, ita alligabunt in
Hierusalem (Act. XXI). Sed et Job audit a Domino: Accinge sicut vir lumbos tuos (Job. XXXVIII). Virtutis
namque cujusdam et prompti ad opera animi signum videtur esse usus cinguli. Sed et discipulis Domini zonae
usus fuisse videtur ex more, quibus prohibebatur ne pecuniam haberent in zonis suis (Matth. X). Revera enim
necessarium videtur, eum qui manuum opere uti in aliquo debet succinctum esse et in omnibus praeparatum ac
sine [0504D] ullo impedimento inveniri, ad omne boni operis ministerium. Unde et cingulo indiget, ut vel
colligata circa corpus sit tunica: ex qua magis confoveri possit, si undique constrictus sit; vel non impediri ad
omnem rem quam agere parat. De numero autem indumentorum nihil possumus dicere, cum manifesta
definitione praescriptum sit, in quo dicit: Qui habet duas tunicas, det non habenti unam (Luc. III). Ex quo sine
dubio plures habere illicitum est. Quibus ergo habere duas tunicas non licet, his quomodo aliquid de diversitate
indumentorum praecipi potest? [0505A]

INTERROGATIO XII.
Si licet alicui ex proprio sensu dicere quod videtur sibi bonum, absque testimonio Scripturarum?
RESP. Domino nostro Jesu Christo dicente de Spiritu sancto: Non enim loquetur a semetipso, sed
quaecunque audiet, haec loquetur (Joan. XVI). De se ipso autem: Non potest filius a se facere quidquam (Joan.
V). Et iterum: Ego a me ipso non sum locutus, sed qui me misit Pater, ipse mihi dedit mandatum, quid dicam, aut
quid loquar; et scio quia mandatum ejus vita aeterna est. Quae ergo loquor, sicut dixit mihi Pater, ita loquor
(Joan. XII). Quis potest in tantum temeritatis progredi, ut audeat a se quidquam vel loqui, vel cogitare? Imo vero
sciendum est quia omnes duce itineris indigemus Spiritu sancto, ut [0505B] ipse nos in viam dirigat veritatis, et
in cogitatione, et in verbis, et in actibus. Caecus est enim et in tenebris degit omnis qui est absque sole justitiae,
qui est dominus noster Jesus Christus; cujus mandatis, velut radiis quibusdam, illuminamur. Mandatum enim,
inquit, Domini lucidum est, illuminans oculos (Psal. XVIII). Quia ergo in omnibus negotiis quae inter nos
versantur, vel verbis, quaedam quidem per mandatum Dei in divinis Scripturis distinguuntur, quaedam vero
reticentur; de his quidem quae scripta sunt, nulla prorsus licentia permittitur cuiquam, vel admittere quod
prohibendum est, vel omittere quod praeceptum est: cum ipse Dominus ita praeceperit, dicens: Et custodi
verbum hoc, quod ego tibi mando hodie: non adjicies ad illud, neque [0505C] auferes ab eo (Deut. IV). Sed et
terribilis quaedam exspectatio est judicii et ignis zelus, qui consumpturus est adversarios, et eos qui ausi sunt tale
aliquid operari. De his vero quae Scriptura reticuit, regulam nobis Apostolus posuit evidenter dicens: Omnia
licent, sed non omnia expediunt; omnia licent, sed non omnia aedificant. Nemo quod suum est quaerat, sed quod
alterius (I Cor. VI). Itaque omni modo non quae nobis licita sunt, sed quae aedificant proximos, agere debemus,
et non nobis placere, sed proximis ad aedificationem. Scriptum est enim: Subjecti invicem in timore Christi
(Ephes. V). Sed et rursus Dominus ait: Si quis vult in vobis major esse, fiat omnium novissimus, et omnium
servus (Luc. XXII). Quod utique qui implere vult, sine dubio [0505D] proprias sibi amputat voluntates,
secundum imitationem ipsius Domini dicentis: Descendi de coelo, non ut faciam voluntatem meam, sed
voluntatem ejus qui me misit, Patris (Joan. VI). Et iterum praecepit Dominus: Si quis te angariaverit mille
passus, vade cum illo alia duo (Matth. V).

INTERROGATIO XIII.
Si oportet omnibus vel quibuscunque obedire?
11

