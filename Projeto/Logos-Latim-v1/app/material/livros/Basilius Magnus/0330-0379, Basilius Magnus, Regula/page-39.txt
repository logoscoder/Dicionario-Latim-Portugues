revelatum fuerit, prior taceat (I Cor. XIV); quanto magis in tempore psalmorum vel orationum tacere et silentium
agere cunctis convenit; nisi quem forte, ut superius diximus, communis providentiae causa aliquid proloqui
cogit.

INTERROGATIO CXXXVIII.
Quomodo possumus timere judicia Dei
RESP. Naturaliter exspectatio omnis mali timorem incutit. Ita namque bestias etiam timemus et
principes; scientes imminere ex eis aliquid quod ad vitae [0537A] exitium pertinet. Si ergo credamus quia verae
sunt comminationes futuri judicii Dei, et recordemur terribile illud futuri examinis tribunal, timebimus judicia
Dei.

INTERROGATIO CXXXIX.
Quomodo lata est porta, et spatiosa via quae ducit ad mortem (Matth. VII)?
RESP. Dominus pro multa sua clementia et nominibus et verbis his utitur, quibus possit nobis in
notitiam adducere dogmata veritatis. Sicut ergo ii qui ambulant in via, si a recto itinere declinent, quod certis
lineis et manifesto calle concluditur, spatia multa et vaga incedunt; ita ergo et is qui excesserit de vita quae ducit
ad regnum coelorum, multam latitudinem incurrit erroris, per quam ad [0537B] perditionem pervenitur.

INTERROGATIO CXL.
Quomodo angusta porta et arcta via est quae ducit ad vitam?
RESP. Et hic similiter angustum et arctum hoc indicat, quia via haec, id est vita nostra, angustatur et
coarctatur in tribulationibus. Constringimur enim ex utraque parte nos qui iter agimus, ne prorsus in aliud
aliquod declinemus. Periculum enim est, in utramlibet partem declinare: sicut in exigui pontis transitu, ubi ex
utraque parte eum qui forte declinaverit, conciti unda fluminis rapit et aufert. Propterea ergo scriptum est: Ne
declinaveris in dextram neque in sinistram (Num. XX). Et David ait: Juxta semitam scandalum posuerunt mihi
(Psal. CXXXIX). [0537C]

INTERROGATIO CXLI.
Avaritia usque ad quem modum definitur?
RESP. Cum transgressus quis fuerit modum legis statutum. Quod designatur, secundum Vetus quidem
Testamentum, in eo, si quis plus se diligat, vel plus in pecunia vel necessariis de se sit sollicitus, quam de
proximo. Scriptum est enim: Diliges proximum tuum sicut teipsum (Luc. XIX). Secundum Evangelium vero, si
quis plus sollicitus sit quam de praesenti die, sui videlicet causa vel corporis, iste sine dubio audiet: Stulte, hac
nocte repetent abs te animam tuam; et quae praeparasti, cujus erunt (Luc. XII)? Quibus addidit Dominus dicens:
Ita erit et is qui sibi thesaurizat, et non est Domino dives (Ibid.). [0537D]

INTERROGATIO CXLII.
Quid est perperam agere?
RESP. Quidquid non propter usus necessarios, sed vel ornatus causa vel decoris alicujus fit, hoc est
perperam agere.
39

