0329-0379- Basilius Caesareae - Regula
[0485]
OBSERVATIO CRITICA IN REGULAM SEQUENTEM.
Testimonia sanctorum Patrum allata, atque varia edita eruditissima scripta satis denotant doctrinam et
pietatem sancti Basilii Magni, jam dudum fastis sanctorum ascripti, et inter primos utriusque Ecclesiae doctores
numerati. Ille enim Caesariensis archiepiscopus vitam monasticam apprime excoluit, et inter erudita ejus Opera
tribus voluminibus contenta, a Juliano Garnerio Benedictino edita Parisiis anno 1722, reperiuntur varia Ascetica
in duas partes, quasi Regulas distinctas monasticas, divisa, quae proin Regulae sancti Basilii appellantur, et quas
ex Graeco in Latinum transtulit, atque eruditam praefationem praemisit Rufinus Presbyter Aquileiensis. Et
quidem prima pars appellatur Regula fusius tractata, quemadmodum et secunda dicitur Regula brevius tractata;
quas tamen Rufinus in unum conjunxit, atque ex illis hanc praesentem Regulam sub nomine sancti Basilii
observandam monachis proposuit. Tota autem haec Regula constat 203 quaestionibus cum earum
responsionibus, ex sancta Scriptura desumptis, quibus continentur omnia quae ad perfectionem Christianam
pertinent, vel ad essentialia monachorum munia speciatim spectant. Etsi enim sanctus Basilius non tangat
exteriores caeremonias et observationes, ab aliis monasticae vitae legislatoribus praecriptas circa divini officii
ordinem, susceptionem hospitum, laborem manuum, formam vestimentorum, correctionem culparum potus et
cibi, etc. ; attamen ad reformandum interiorem hominem salutaria praecepta tradit, maxime attendens ad morum
constitutionem et cordis directionem. Hinc sanctissimus monachorum Occidentalium patriarcha Benedictus ad
calcem suae Regulae inter alias sanctorum Patrum doctrinas summopere laudat hanc Regulam, sanctumque
Basilium nominat suum Patrem spiritualem. Atque etiamnum hodie monachi Orientales pro norma vitae hanc
Regulam amplectuntur, observantes tamen pro externis ritibus et caeremoniis aliarum Regularum diversa statuta;
nec sane solum in Oriente, sed etiam in Occidente reperiuntur monachi Basiliani, praesertim in Polonia, Italia et
Hispania. Natus est autem sanctus Basilius anno 329; atque anno 355 saeculum reliquit, quamvis Ascetica sua,
sive hanc praesentem Regulam, ante annum 355 non conscripserit, anno 379 defunctus.
[0485D]
INCIPIT PRAEFATIO RUFINI PRESBYTERI AQUILEIENSIS
IN REGULAM S. BASILII AD URSEIUM ABBATEM. [0485A]
0345-0410- Rufinus Aquileiensis - In Regulam Sancti Basilii ad Urseium Abbatem
Satis libenter, charissime frater Ursei, adventantes de partibus Orientis, et desiderantes jam fratrum
consueta consortia, monasterium tuum ingressi sumus; quod superpositum angusto arenosi tramitis dorso hinc
atque hinc passivi et incerti maris unda circumluit: rara tantummodo latentes locos eminus arguit pinus, ex qua et
Pineti clarum nomen saeculo dedit. Eo tamen maxime delectati sumus, quod non, ut aliquis mos est, vel de locis,
vel de opibus Orientis sollicite percontatus es; sed quaenam ibi servorum Dei haberetur obervatio, quae animi
virtus, quae instituta servarentur in monasteriis, requisisti. Ad haec ego ne quid tibi minus digne, non dico quam
geritur, sed quam geri debet, exponerem, [0485B] sancti Basilii Cappadociae episcopi, viri fide et operibus, et
omni sanctitate satis clari instituta monachorum; quae interrogantibus se monachis velut sancti cujusdam juris
responsa statuit, protuli. Cujus [0486A] cum definitiones ac sententias mirareris, magnopere poposcisti ut hoc
opus in Latinum verterem, pollicens mihi quod per universa Occiduae partis monasteria, si haec sancti et
spiritualis viri sancta et spiritualia innotescerent instituta, omnis ille servorum Dei profectus, qui ex hujuscemodi
institutionibus nasceretur, mihi quoque ex eorum vel meritis, vel orationibus, aliquid gratiae vel mercedis
afferret. Exhibui ergo, ut potui, ministerium meum: imple et tu, et omnes qui legitis et observatis gratiam, ut et
agentes et orantes sic, quemadmodum instituta haec continent, mei quoque memores sitis. Tui sane sit officii
etiam aliis monasteriis exemplaria praebere: ut secundum instar Cappadociae, [0486B] omnia monasteria
eisdem, et non diversis vel institutis vel observationibus vivant.
Explicit praefatio Rufini.
[0487]
INCIPIT REGULA SANCTI BASILII EPISCOPI CAPPADOCIAE AD MONACHOS.
1

