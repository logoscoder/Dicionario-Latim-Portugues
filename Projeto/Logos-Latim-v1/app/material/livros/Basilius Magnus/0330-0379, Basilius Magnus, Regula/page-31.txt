RESP. Is quidem qui contemnit, velut sacrilegus judicandus est; et qui perdidit per negligentiam, et ipse
simile crimen incurrit: pro eo quod omnia [0527A] quae ad usus servorum Dei deputata sunt, Deo sine dubio
consecrata sunt.

INTERROGATIO CV.
Quid si a seipso commodare voluerit alicui, aut accipere ab alio?
RESP. Tanquam insolens et temerarius habendus est. Haec enim eorum qui praesunt, et curam
dispensationis gerunt, officia propria sunt.

INTERROGATIO CVI.
Quid si necessitas poscat ut is qui praeest requirat ab aliquo eorum vas vel ferramentum, et
contradixerit?
RESP. Qui seipsum et membra sua tradidit in alterius potestatem propter mandatum Domini, quomodo
licebit ei de utensilibus contradicere, huic praecipue cui cura commissa est. [0527B]

INTERROGATIO CVII.
Si is qui circa cellarium, vel coquinam, vel alia hujuscemodi opera occupatus est, non occurrat adesse
ordini psallentium vel ad orationem, nihil damni patitur in anima.
RESP. Unusquisque in opere suo observare debet propriam regulam, sicut membrum in corpore; et
damnum habebit, si neglexerit in eo quod injunctum est ei, et de communi fratrum utilitate negligens amplius
periclitabitur. Et ideo tota mente et devotione complere debet id quod scriptum est: Cantantes et psallentes in
cordibus vestris Domino (Ephes. V). Si enim corporaliter non occurrat adesse cum caeteris ad orationis locum, in
quocunque loco inventus fuerit, quod devotionis est expleat. Oportet [0527C] tamen observare, ne forte possit
quis implere in tempore suo quod complendum est et occurrere: sed dum loqui vult, occasiones nectit tanquam in
ministerii opere occupatus. Quod si facit, et offendiculum caeteris praestat, et ipse negligentis crimen incurrit.

INTERROGATIO CVIII.
Quomodo obtinebit quis ut in oratione sensus ejus non vagetur?
RESP. Si certus sit assistere se ante oculos Dei. Si enim quis judicem suum videns vel principem, et
loquens cum eo, non sibi credit licitum esse vagari oculis, et aliorsum aspicere, dum ipse loquitur; quanto magis
qui accedit ad Dominum, nusquam debet movere oculum cordis, sed intentus esse in eum, qui scrutatur renes et
corda (Psal. VII)? ut [0527D] impleat illud quod scriptum est: Levantes sanctas manus sine ira et disceptatione (I
Tim. II).

INTERROGATIO CIX.
Si possibile est obtinere hominem, ut in omni tempore et loco non vagetur mens sua; vel quomodo id
fieri potest?
RESP. Quia possibile est ostendit ille qui dixit: Oculi mei semper ad Dominum (Psal. XXXIV). Et
iterum: Providebam Dominum in conspectu meo semper; quia a dextris est mihi, ut non commovear (Psal. XV).
Quomodo autem possibile sit, praediximus; id est, si non demus animae nostrae otium, sed in omni tempore de
31

