INTERROGATIO CLXXXVIII.
Quis est qui abscondere dicitur talentum et propterea condemnatur (Matth. XXV)?
RESP. Qui quamcunque gratiam Dei detinet et assumit in suis usibus, et non ad aliorum utilitatem, iste
tanquam occultati talenti crimine condemnetur.

INTERROGATIO CLXXXIX.
Quid est immunditia, et quid est impudicitia?
RESP. Immunditiam quidem lex ostendit. Hoc enim nomine usa est super his qui inviti per naturalem
necessitatem patiebantur ea quae homines pati consueverunt. Impudicitia vero mihi videtur esse, cum quis
naturalem libidinis motum impudentius et inverecundius concitat et irritat. [0549C]

INTERROGATIO CXC.
Quid est proprium furoris? et quid est proprium indignationis justae? et quomodo aliquoties quasi ab
indignatione incipientes inveniuntur decidere in furorem?
RESP. Furoris quidem proprium est, concitatio animae mala meditantis adversus eum, qui se concitat et
irritat. Indignationis vero justae proprium est, peccantem corripere eo affectu vel proposito quo avertimur a
peccatis; et quod displicet nobis, quod non recte gestum est. Quod autem interdum a bono incipiens anima
decidit in malum, nihil mirum est. Multa enim invenies hujuscemodi, propter quod meminisse oportet sacrae
Scripturae, dicentis: Juxta semitam scandalum posuerunt mihi (Psal. CXXXVIII). Et iterum: Nisi enim quis
legitime certaverit, non [0549D] coronabitur (II Tim. II). Et ideo in omnibus observanda est rerum mensura, et
tempus, et ordo quia ex aliqua horum causa accidit ut id quod videtur bonum inveniatur malum.

INTERROGATIO CXCI.
Ex quibus fructibus probari debet is qui ex affectu arguit fratrem peccantem?
RESP. Primo omnium ex eo quod praecipuum est, si cum misericordia redarguit, et est in eo illud quod
dixit Apostolus: Quia si patitur unum membrum, compatiuntur omnia membra (II Cor. XII). Vel illud: Quis
scandalizatur, et ego non uror? (II Cor. XI.) Tum deinde, si in omni peccato similiter affligitur et contristatur, et
erga omnes qui peccant, vel si in se [0550A] delinquat aliquis, vel in alium, similiter contristatur et luget. Et si
arguens observat illam regulam quam Dominus posuit, id est, ut inter semetipsum solum, vel alio uno, vel
duobus adhibitis (Matth. XVIII). Super omnia autem, si observat quod dixit Apostolus: cum omni patientia (II
Tim. III).

INTERROGATIO CXCII.
Si oportet eos qui ingrediuntur ad fratres statim artificia discere?
RESP. Qui praesunt, probent; ut quem sociari voluerint corpori congregationis, artibus erudiant
diversis, secundum modum et qualitatem propriae aetatis et conditionis: ut verbi gratia: si ad meditanda vel
agenda spiritualia minus inveniatur idoneus, alterius negotii sollicitetur occupationibus, ne torpentem otio atque
vacantem Satanas expositum quodammodo [0550B] suis telis occupet. Dicit enim Apostolus: Qui non laborat,
non manducet (II Thes. III). Et Salomon: Otiositas inimica est animae.
50

