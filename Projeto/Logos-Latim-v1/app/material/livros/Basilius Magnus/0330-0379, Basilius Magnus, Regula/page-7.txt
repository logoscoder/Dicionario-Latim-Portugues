cum Dominus jubeat etiam animam ipsam abnegandam esse pro se? Perfecta itaque est abnegatio in eo, ut
passionibus penitus careat, dum adhuc in corpore est. Sed haec incipit agere ab his primo quae extrinsecus sunt,
id est, a passionibus, vel inani gloria, et si quae sunt alia similia, ut ab his primum efficiatur alienus. Et hoc est
quod nos docuerunt apostoli Jacobus et Joannes, qui reliquerunt patrem suum Zebedaeum, et navem ipsam in
qua erant (Marc. I). Sed et Matthaeus relinquens vectigal, et surgens, ac sequens Dominum (Matth. IX); qui non
solum lucra reliquerat [0497A] vectiganum, sed et periculum contempserat; quod utique poterat evenire a
principibus saeculi, pro eo quod vectigalium rationes imperfectas atque incompositas reliquisset. Ita autem
cupiditate sequendi Dominum ductus est, ut nullum prorsus hujus vitae respectum vel cogitationem sibimet
servaverit. Quod autem neque ad affectus parentum, si adversantur Dominicis praeceptis, neque ad ullam
aliquam humanam delectationem oporteat aliquem respicere, et per hoc ab eo quod proposuit impediri, Dominus
edocet, dicens: Si quis ergo venerit ad me, et non odit patrem suum et matrem suam, et uxorem et filios, et fratres
et sorores, insuper et animam suam, non potest meus esse discipulus (Luc. XIV). Quod est simile illi quod dixit,
ut [0497B] deneget quis seipsum.

INTERROGATIO V.
Si oportet eum qui servis Dei sociari vult, relinquere indifferenter propinquis suis portionem facultatum
suarum?
RESP. Domino dicente: Vende omnia bona tua, et da pauperibus, et habebis thesaurum in coelis, et
veni, sequere me (Luc. XVIII); et iterum: Vendite omnia quae habetis, et date eleemosynam (Luc. XII); arbitror
quidem quod is qui accedit ad Dei servitium, non debeat contemnere et ut libet relinquere ea quae sibi
competunt; sed tentet omnia, si fieri potest, cum summa diligentia assumpta, tanquam ea quae jam Domino
sacrata sunt, quantum fieri potest rationabiliter dispensare: sciens [0497C] quia non est absque periculo in opere
Dei agere negligenter (Jer. XLVIII). Si vero propinqui ejus vel parentes contra fidem veniant, debet rursum
meminisse Domini dicentis: Quia non est qui reliquerit domum, aut fratres, aut patrem, aut matrem, aut uxorem,
aut filios, aut agros propter me, et propter Evangelium, qui non accipiat centuplum in praesenti tempore, et in
futuro saeculo vitam aeternam (Matth. XIX). Verumtamen oportet eum his qui sibi quae sua sunt denegant et
resistunt, et desidem faciunt, protestari et denuntiare quia sacrilegii crimen incurrunt, secundum mandatum
Domini dicentis: Quod si peccat in te frater tuus, et argue eum, et reliqua (Matth. XVIII). Judicio vero experiri
de his apud judices saeculi, abnuit religionis auctoritas, [0497D] per id quod dixit Apostolus: Audet aliquis
vestrum, negotium habens adversus alium, judicari apud injustos, et non apud sanctos (I Cor. VI)? Et rursum:
Quia jam quidem omnino delictum est in vobis, quia judicia habetis inter vos (Ibid.).

INTERROGATIO VI.
Si oportet omnes qui inveniunt ad nos suscipere; aut cum probatione? et qualis ista debet esse probatio?
RESP. Cum Dei clementia omnes vocet, per illam praedicationem qua dicit: Venite ad me, omnes qui
laboratis et onerati estis, et ego reficiam vos (Matth. XI), non est absque discrimine abjicere quempiam
venientem ad nos. Verumtamen neque immundis, ut aiunt, pedibus indulgendum est introire quempiam [0498A]
in sanctam doctrinam; sed sicut Dominus noster Jesus Christus juvenem illum qui ad se venerat interrogavit de
priore vita sua, et cum audisset quia recte transacta esset, quod deerat ei praecepit adimplere, et ita demum jussit
eum sequi se: ita etiam non oportet inquirere de praeterita vita et conversatione, ne forte simulata quis mente et
fallaci animo accedat ad nos. Quod ita demum dignoscitur, si facile omnem laborem corporis qui injungitur ferat,
et ad castigationem vitae pronus inclinatur; vel si etiam delictum aliquod suum, cum interrogatus fuerit,
nequaquam pronuntiare confunditur, et medelam delicti quae adhibita fuerit gratanter assumit: et si ad omnem
humilitatem absque ulla verecundia inclinatur, ac vilioribus et abjectioribus [0498B] artificiis, si ita ratio
poposcerit, tradi se non accipiat aspernanter. Cum ergo ex his singulis documentis fuerit comprobatus quia firma
mente, et stabili consilio, ac prompto animo sit, tunc suscipi eum decet. Prius autem quam corpori fraternitatis
inseratur, oportet ei injungi quaedam laboriosa opera, et quae videantur opprobrio haberi a saecularibus; et
observari oportet si libenter haec et libere ac fideliter expleat, nec confusionem eorum graviter ferat: vel etiam si
in labore impiger inveniatur et promptus.

7

