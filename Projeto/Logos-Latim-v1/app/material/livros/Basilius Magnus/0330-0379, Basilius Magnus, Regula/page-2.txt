[0487A]
Humanum genus diligens Deus, et docens hominem scientiam (Psal. XCIII), his quidem quibus
docendi contulit gratiam, praecepit per Apostolum (II Tim. III), permanere in doctrina: his vero qui aedificari
divinis institutionibus indigent, per Moysem protestatur, dicens: Interroga patrem tuum, et annuntiabit tibi;
presbyteros tuos, et dicent tibi (Deut. XXXII). Propter quod necesse est, nos quidem quibus ministerium verbi
creditum est, in omni tempore paratos esse et promptos ad instructionem perfectionemque animarum: et
quaedam quidem in communi Ecclesiae auditorio simul omnibus de praeceptis Domini contestari; quaedam vero
secretius perfectioribus quibusque disserere, et inquirentibus manifestare, atque interrogare [0487B] volentibus
de fide et veritate Evangelii Domini nostri Jesu Christi, et de conversatione perfecta, copiam nostri sermonis
facultatemque praebere, qua possit ex his perfectus effici et consummatus homo Dei. Vobis autem convenit
nullum tempus vacuum praeterire, quo minus ad ea quae communiter cum omni Ecclesia discitis, etiam secretius
de eminentioribus et perfectioribus inquiratis: ut omne aevum vitae vestrae in inquirendo de melioribus et
percontando de utilioribus transigatis. Quoniam ergo et in hoc nos congregavit Deus, ut paululum quid a
molestiis segregati turbarum silentii agamus et quietis; neque in aliud opus animum demus, neque residuum
temporis somno rursus et remissioni corporeae mancipemus; sed in inquisitione [0487C] et sollicitudine medium
noctis hoc, quod superest spatium, exigamus, adimplentes illud quod dictum est per beatum David: Beatus qui in
lege Domini meditabitur die ac nocte (Psal. I). Si quid ergo unusquisque vestrum deesse sibi ad scientiam putat,
ad communem id proferat inquisitionem. Facilius enim pluribus simul conferentibus, si quid difficile vel
obtectum videtur esse, clarescet, Deo sine dubio inveniendi gratiam quaerentibus largiente. Sicut ergo nobis
necessitas imminet, et secundum illud Apostoli, vae mihi erit, si non evangelizem (I Cor. IX); ita etiam vobis, si
ab interrogatione et inquisitione cessetis, vel si remissiores ac resolutiores ad ea implenda quae recta inventa
fuerint, simile discrimen [0487D] impendit. Propterea enim et Dominus dixit: quia sermo quem locutus sum
vobis, ille judicabit vos in novissimo die (Joan. XII). Et iterum: Servus qui ignoravit voluntatem domini sui, et
non fecit digna, plagis vapulabit paucis: qui autem cognoverit, et fecerit contra voluntatem domini, vapulabit
plurimis (Luc. XII). Oremus ergo misericordiam Domini, ut et nobis verbi inculpabile tribuat ministerium, et
vobis fructuosum doctrinae concedat eventum. Tanquam ergo scientes quia stabunt ante faciem vestram [0488A]
verba haec ante tribunal Christi; Arguam enim te, inquit, et statuam ea ante faciem tuam (Psal. XLIX); ita et
intendite animum vigilanter ad haec quae dicuntur, et ad opus dignum quae audistis, festinanter adducite: Quia
nescimus qua die, vel qua hora Dominus noster veniet (Matth. XXIV).

INTERROGATIONES.

PRIMA INTERROGATIO FRATRUM.
Quoniam dedit nobis sermo tuus potestatem ut interrogemus, primo omnium doceri quaesumus si ordo
aliquis est et consequentia in mandatis Dei; ut aliud quidem sit primum, et aliud secundum, et sic per ordinem
caetera: an omnia mandata ita sibi invicem cohaereant, et sint aequalia, ut unde voluerit quis possit initium
sumere, tanquam in modum circuli vel coronae.
RESPONSIO. Interrogatio vestra antiqua est, et [0488B] olim proposita in Evangelio, in eo cum
accedens ad Dominum quidam legis doctor ait: Magister, quod est mandatum primum in lege? Et Dominus
respondit: Diliges Dominum Deum tuum ex toto corde tuo, et ex tota anima tua, et ex totis viribus tuis; hoc est
primum et maximum mandatum. Secundum vero simile huic: Diliges proximum tuum sicut teipsum (Matth.
XXII). Ipse ergo Dominus ordinem mandatis imposuit: primum dicens et magnum esse mandatum, Deum ex toto
corde et ex tota mente diligere; secundum vero ordine et consequentia, et quod illi esset simile per virtutem, imo
quod illud expleret et quod penderet ex primo, diligere proximum sicut seipsum. Sed et de aliis similiter in
sanctis Scripturis invenies; et servatur, [0488C] ut ego arbitror, in omnibus mandatis ordo quidam et
consequentia praeceptorum.

INTERROGATIO II.
Quoniam igitur de charitate Dei primum ais esse mandatum, inde nobis primum omnium dissere. Nam
quia oportet diligere audivimus, quomodo tamen hoc possit impleri desideramus addiscere.
2

