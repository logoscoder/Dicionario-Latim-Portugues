homini obtemperat, sed Domino dicenti: Quia qui audit vos, me audit, et qui spernit vos, me spernit (Luc. X): si
compunctus est recordatione mandati, prius satisfaciat; et ita, si permittitur, quod injunctum est impleat.

INTERROGATIO LXXI.
Si autem obediens quis murmuret?
RESP. Apostolo dicente: Omnia facite sine murmuratione et haesitationibus (Phil. II); alienus sit a
fratrum unitate qui murmurat, et opus ejus abjiciatur. Manifestum enim est iste qui talis est, quia infidelitate
aegrotat, et certum futurae spei fiduciam non gerit.

INTERROGATIO LXXII.
Si frater fratrem contristaverit, quomodo debet emendari? [0519C]
RESP. Si quidem contristaverit, sicut Apostolus dicit: Contristati enim estis, ut in nullo detrimentum
pateremini ex nobis (II Cor. VII); non ille qui contristavit emendari debet, sed ille qui contristatus est; et indicia
ejus tristitiae, quae secundum Deum est, debet ostendere. Si vero indifferenter contristavit, id est, non secundum
Deum, memor sit is qui contristavit Apostoli dicentis: Si autem propter escam frater tuus contristatur, jam non
secundum charitatem ambulas (Rom. XIV). Et cum cognoverit tale delictum esse suum, impleat illud quod a
Domino dictum est: Si offers munus tuum ad altare, et recordatus fueris ibi quia frater tuus habet aliquid
adversus te, relinque ibi munus tuum ante altare, et [0519D] vade prius reconciliari fratri tuo; et tunc veniens
offeres munus tuum (Matth. V).

INTERROGATIO LXXIII.
Quid si non acquiescat ut satisfaciat, quid agendum est?
RESP. Implere debemus in eo illud, quod a Domino dictum est de eo qui peccavit, et non egit
poenitentiam, cum dixit: Si autem Ecclesiam non audierit, sit tibi sicut gentilis et publicanus (Matth. XVIII).

INTERROGATIO LXXIV.
Quid si, satisfaciente eo qui contristaverit, noluerit reconciliari is qui contristatus est?
RESP. Manifesta est de hoc Domini sententia, quae refertur in illa parabola de servo qui rogatus
[0520A] est a conservo suo, et noluit patienter agere: Et videntes, inquit, conservi renuntiaverunt domino suo
(Matth. XVIII). Iratus autem dominus revocavit omnem gratiam quam concesserat debiti, et tradidit eum
tortoribus usquequo redderet omne debitum.

INTERROGATIO LXXV.
Quomodo quis debet habere eum, qui ad orationem suscitat fratres?
RESP. Si quis cognoscit damnum quod de somno patitur, cum neque sui ipsius sensum habet; et
intelligit quantum sit lucrum vigiliarum, et praecipue cum vigilatur ad glorificandum Deum in orationibus; ita
debet habere eum qui ad hoc se invitat et suscitat dormientem, tanquam eum per quem divina [0520B] lucra et
coelestia dona consequitur; sive is ad orationem, sive ad aliud quodcunque mandatum Dei invitat et provocat.

24

