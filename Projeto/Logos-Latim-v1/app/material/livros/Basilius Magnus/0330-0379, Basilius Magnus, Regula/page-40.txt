INTERROGATIO CXLIII.
Quis est, qui ab Apostolo dicitur, habitus ordinatus?
RESP. Is qui secundum propositum uniuscujusque honestus est usus, vel secundum locum, vel
secundum tempus, vel secundum personam. Non idem usus esse potest in tempore hiemis et in tempore aestatis:
neque idem habitus est operantis et quiescentis; nec militis idem est et privati, neque viri idem qui mulieris.
[0538A]

INTERROGATIO CXLIV.
Si quis pretiosas vestes abjiciat, ipsa autem indumenta viliora quibus utitur, vel calceamenta, ita
composite utatur, ut studeat decorem inde aliquem capere; si peccat, aut vitio aliquo id facere putandus est?
RESP. Qui vult per decorem habitus placere hominibus, manifestum est eum hujus ipsius vitii
aegritudine laborare, id est, hominibus placendi; et certum est mentem ejus a Deo longius evagari. Sed et hoc
ipsum est vitium, perperam agere, cum indumentis vel calceamentis, non usus causa utitur, sed decoris.

INTERROGATIO CXLV.
Quid est Raca?
RESP. Provincialis, id est, gentilis illius sermo est [0538B] velut convicii levioris, quod domesticis et
his quorum fiduciam quis gerit, dici solet (Matth. V).

INTERROGATIO CXLVI.
Quid est quod dicit Apostolus: Non efficiamur inanis gloriae cupidi (Gal. VI). Et iterum: Non ad
oculum servientes, quasi hominibus placentes (Ephes. VI); quis est inanis gloriae cupidus, et quis est hominibus
placens?
RESP. Puto quod inanis gloriae cupidus est, qui propter solam gloriam saeculi, id est, propter eos qui
vident et audiunt de se aliquid quod vel laudari possit vel admirari, facit aliquid vel dicit. Hominibus autem
placens ille est qui voluntate alicujus hominis, ut placeat ei, facit aliquid vel dicit, etiamsi indignum sit et
injuriosum hoc ipsum quod facit. [0538C]

INTERROGATIO CXLVII.
Quid est inquinamentum carnis, et inquinamentum spiritus? Et quomodo ab his emendari possumus? Et
quae est sanctificatio, et quomodo possumus eam obtinere?
RESP. Inquinamentum carnis est commisceri cum his, qui illicita et nefanda committunt (II Cor. VII).
Spir itus autem inquinamentum est, cum indifferenter habemus commisceri eis qui de fide impie sentiunt.
Emundamur autem ab his, cum implemus illud quod Apostolus dicit: Cum ejusmodi nec cibum sumere (I Cor.
V); et quaecunque his similia statuit. Vel certe cum illud patimur in corde nostro quod ait David: Tristitia tenuit
me a peccatoribus derelinquentibus legem tuam (Psal. CXVIII). Vel cum ostenderimus talem nostram tristitiam,
qualem Corinthii [0538D] ostenderunt, cum objurgati sunt a Paulo; cum erga eum qui peccaverat, indiscrete
egerunt, cum dicit (II Cor. VII): In omnibus exhibuistis vos castos esse negotio. Sanctificatio autem est,
adhaerere Deo ex integro, et sine aliqua intermissione in omni tempore sollicitum esse, et studium gerere
40

