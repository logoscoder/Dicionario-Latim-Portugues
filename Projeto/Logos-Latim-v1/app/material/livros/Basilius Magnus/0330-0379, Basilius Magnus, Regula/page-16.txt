INTERROGATIO XXXI.
Si debet quis a carnalibus propinquis accipere aliquid?
RESP. Propinquis quidem reddere quae sua sunt, his qui ad servitium Dei accedunt, necessarium est; et
nihil subtrahere, ut non crimen sacrilegii incurrant. Verumtamen haec praerogari in conspectu eorum ad quos
visa sunt pertinere, non expedit: ne et illis ipsis occasionem praestet elationis ac superbiae; et aliis fratribus
ejusdem propositi pauperioribus tristitiam generet. Ita ut accidat illud, in quo Corinthii increpantur ab Apostolo
dicente: Quia confunditis non habentes (I Cor. XI). Et ideo [0511A] his qui per loca singula ecclesiis praesunt, si
sunt fideles et prudentes dispensatores, ipsis offerri debent, secundum imitationem eorum, qui in Actibus
apostolorum id fecisse perscribuntur, de quibus dicitur: Quia afferentes pretia praediorum suorum, ponebant ante
pedes apostolorum (Act. III). Certe quoniam non est omnium hujuscemodi dispensationes explere fideliter, illis
offerri convenit, qui apud omnes in hoc officio probati habentur. Verumtamen etiam de his probabit ille qui
praeest, per quem debeant dispensari.

INTERROGATIO XXXII.
Quomodo videre debemus eos, qui nobis vel familiares, vel consanguinei fuerunt et proximi?
RESP. Sicut Dominus ostendit, tunc cum ei nuntiaverunt: [0511B] Quia mater tua et fratres tui foris
stant, volentes te videre; ad quos cum increpatione respondit, dicens: Quae est mater mea? et qui sunt fratres
mei? Qui enim fecerit voluntatem Patris mei, qui in coelis est, iste meus frater, et soror, et mater est (Luc. VIII).

INTERROGATIO XXXIII.
Quod si deprecantur nos, volentes ut eamus cum ipsis ad domos eorum, si oporteat nos acquiescere?
RESP. Si quidem pro aedificatione fidei aliquis ire potest, si probaverit ille qui praeest, mittatur. Si
vero propter humanam aliquam gratiam, audiat Dominum dicentem ad illum qui ei dixit: Magister, permitte mihi
primum ire, et renuntiare his qui in domo sunt. Quia nemo mittens manum suam in aratrum, et retro respiciens,
aptus est regno coelorum (Luc. IX). [0511C] Quod si pro renuntiando hoc dictum est volenti ire ut renuntiaret,
quid dicemus de caeteris?

INTERROGATIO XXXIV.
Unde ergo vagatur mens nostra, et cogitationes diversae ascendunt in corde nostro? et quomodo
possumus hoc emendare?
RESP. Vagatur quidem mens interdum etiam otio, cum non occupatur in necessaria sollicitudine; sed in
remissione posita et securitate, non credit praesentem esse Deum, scrutantem corda et renes. Si enim hoc
crederet, faceret quod superius dictum est: Providebam Dominum in conspectu meo semper; quia a dextris est
mihi, ne commovear (Psal. XV). Qui enim hoc agit, vel horum similia, neque vagabitur unquam, neque habebit
otium vanis cogitationibus [0511D] indulgere; vel aliquid cogitare, quod non ad aedificationem fidei pertineat, et
ad aliquam animae utilitatem spectet. Quanto magis nihil audebit, quod adversum sit Deo, et non ei placeat,
cogitare?

INTERROGATIO XXXV.
Unde et nocturnae phantasiae inhonestae et turpes accidunt nobis?
16

