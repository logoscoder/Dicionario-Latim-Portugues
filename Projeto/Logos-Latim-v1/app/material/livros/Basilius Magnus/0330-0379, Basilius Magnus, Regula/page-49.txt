Si quis praeventus fuerit ut definiat aliquid agere eorum quae non placent Deo, quid oportet magis
irritum revocare, quod male fuerat definitum, an timore eo, ne mendax sit, implere peccatum?
RESP. Cum dicat Apostolus: Non quod ex nobis ipsis idonei simus cogitare aliquid quasi ex nobis
[0548A] (I Cor. III). Et Dominus nihilominus: Quia non possum ego a meipso facere quidquam (Joan. V). Et
rursum: Verba quae ego loquor vobis, a me ipso non loquor (Joan. XIV). Et in alio quoque loco: Descendi de
coelo, non ut faciam voluntatem meam, sed voluntatem ejus qui me misit Patris (Joan. VI); poenitentiam debet
agere primo, qui ita aliquid temere definiit, quodcunque illud fuerit quod definitum est. Quia ne ipsa quidem
bona propria auctoritate et definitione facere oportet; multo autem magis ea quae non placent Deo, statuere non
licet. Quia autem oportet et in irritum revocare quaecunque ex praesumptione contra mandatum Domini
statuantur, manifeste ostenditur in apostolo Petro; qui temere quidem statuerat et dixerat: Non lavabis pedes
meos in aeternum [0548B] (Joan. XIII). Audiens autem a Domino definitam sententiam: Quia si non lavero te,
non habebis partem mecum (Ibid.), statim mutavit definitionem suam et ait: Domine, non tantum pedes, sed et
manus, et caput (Ibid.).

INTERROGATIO CLXXXV.
Si is cui commissa est dispensatio eorum quae Domino offeruntur, necessitatem habet implere quod
dicit mandatum: Omni petenti te da: et eum qui vult abs te mutuum sumere non avertas.
RESP. Hoc quod dictum est: Omni petenti te da (Luc. VI): Et: volentem mutuari abs te, non avertas
(Matth. V); quasi tentationis habet locum, sicut ex consequentibus demonstratur. Propter malos enim praeceptum
est, non principaliter, sed quasi quod in necessitate fieri debet, principale enim praeceptum [0548C] Domini est:
Vende omnia tua bona, et da pauperibus (Matth. XIX). Et iterum: Vendite bona vestra, et date eleemosynam
(Luc. XII). Quod ergo aliis delegatum est vel deputatum, in alios transferre non est absque discrimine, Domino
dicente: Quia non sum missus, nisi ad oves perditas domus Israel. Et quia non est bonum tollere panem filiorum,
et mittere canibus (Matth. XV); sed et abs te ipse judicare debes quod justum est.

INTERROGATIO CLXXXVI.
Quod si frater nihil habens proprium petatur ab aliquo hoc ipsum quo vestitus est, quid debet facere,
maxime si nudus sit ille qui petit?
RESP. Sive nudus, sive malus, id est, sive veram necessitatem patiatur, sive fallit, vel si quid aliud
[0548D] est, semel dictum est quia dare vel accipere non est omnium, sed illius solius cui commissum est istud
officium. Qui utique cum omni providentia et cautela hujuscemodi dispensationem debet implere, ut possit
unusquisque in quo vocatus est permanere.

INTERROGATIO CLXXXVII.
Quomodo potest quis sine charitate tantam fidem habere, ut montes transferat, aut substantiam suam
pauperibus dividat, et corpus suum tradere ut ardeat (I Cor. XIII)?
RESP. Si memores simus Domini dicentis: Faciunt enim omnia, ut videantur ab hominibus (Matth.
XXIII). Sed et illud quod respondit illis dicentibus: Domine, nonne in tuo nomine daemonia ejecimus? et in tuo
nomine virtutes multas fecimus (Matth. VII)? cum ait [0549A] ad eos: Nescio vos unde sitis; non quia mentiti
sunt, sed quia Dei gratia abusi sunt ad proprias voluntates, quod utique alienum est a charitate Dei. Si ergo
horum meminimus, facile quae dicta sunt advertimus. Quia autem gratiam Dei vel donum accipiunt etiam
indigni, non est novum aut mirum. Deus enim in tempore hoc benignitatis et patientiae suae, etiam solem suum
oriri facit super bonos et malos (Matth. V). Interdum autem etiam ad profectum eorum qui adhuc infideles sunt,
ut gloria ejus multiplicetur, secundum quod et Apostolus dicit: Quia quidam per invidiam et contentionem,
quidam autem propter bonam voluntatem Christum annuntiant (Phil. I); et addidit dicens: Verumtamen omni
modo sive occasione, sive veritate Christus annuntietur, in hoc [0549B] ego gaudeo (Ibid.).
49

