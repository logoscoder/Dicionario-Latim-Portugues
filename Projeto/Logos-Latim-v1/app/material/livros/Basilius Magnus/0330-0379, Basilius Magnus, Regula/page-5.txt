aut falcem, meminit semper ejus qui opus injunxit, et retinet in corde suo cujus magnitudinis, vel qualitatis, vel
formae injunxerit fieri securem; [0493A] et in illud semper intendens quod sibi meminit a domino operis
injunctum, ad hoc dirigit manuum ministerium, ut forma operis cum ejus qui injunxit animo ac voluntate
conveniat: si autem obliviscatur quid vel quale sit quod sibi fuerat imperatum, sine dubio aliud aliquid quam
injunctum fuerat, faciet; ita etiam Christianus omnem conatum et omne studium in actibus suis adhibere debet, ut
secundum voluntatem Dei, qui opus injunxit, suum quoque dirigat opus; ut actus sui ornentur, et possit ejus qui
praecepit voluntatem implere. Tunc etiam illud complere potest quod scriptum est: Sive manducetis, sive bibatis,
sive aliud quid faciatis, omnia ad gloriam Dei facite (I Cor. X). Si vero declinet quis a regula, et corrumpat
observantiam mandati, ex hoc [0493B] ipso arguitur, si quis sit immemor Dei. Plurimum autem prodest ad
conservandam memoriam Dei, etiam secretius et remotius habitare. Nam permixtim vivere cum his qui
negligentius agunt circa timorem Dei, et contemptum habent mandatorum ejus, plurimum nocet; sicut et
Salomonis sermo testatur, dicens: Cum homine iracundo ne habitaveritis, ne forte discatis vias ejus, et accipiatis
laqueum animae vestrae (Prov. XXII). Et iterum quod dicit: Exite de medio eorum, et separabimini ab eis, dicit
Dominus (Isa. LII), ad hoc ipsum respicit. Igitur neque per oculos, neque per aures recipiamus illecebras ad
peccandum, et paulatim longo usu inhaereamus consuetudini pessimae. Et rursum ut possimus orationi vacare,
oportet primo secretius habitare. Hoc enim [0493C] modo et praecedentes consuetudines excidemus, in quibus
contra mandatum Dei agebamus. Non enim parvus labor est, ut se aliquis a priore non bona consuetudine
reflectat ac revocet; quoniam quidem mos longo tempore confirmatus vim quodammodo naturae obtinet. Oportet
ergo nos primo omnium abnegare nos ipsos, et tollere crucem Christi, et sic eum sequi (Matth. XVI).
Abnegamus autem nos hoc modo si, per omnia praeteritae consuetudinis obliti, voluntates proprias abnegemus;
et ita non solum ab hominibus non recte agentibus, verum etiam a nostris ipsis inordinatis et incompositis
moribus secedamus. Alioqui ut in eadem quis consuetudine atque in priore conversatione permanens, emendare
se possit et corrigere, difficillimum est; imo, ut verius [0493D] dicam, penitus impossibile. Sed ad hoc ipsum, ut
tollat quis crucem suam et sequatur Christum, plurimum impedit societas et permixtio eorum qui vitam
dissimilem ducunt. Nam paratum esse ad mortem pro Christo, et mortificare membra quae sunt super terram
(Coloss. III), et pro nomine Christi libenter ferre omne discrimen, hoc est tollere crucem suam. Ad quod grande
videmus impedimentum posse nobis oboriri ab his qui dissimiles sunt vel vita vel moribus. Et ad caetera alia
quae multa sunt, accedit etiam hoc, ut respiciens anima ad multitudinem nequiter viventium, primo quidem
occupetur et impediatur, ne suorum malorum capiat intellectum, et possit vel purgare per poenitentiam quae
deliquit, vel [0494A] causas culpae resecare emendatione vitiorum. In comparatione etenim pessimorum aliquid
se jam magni perfecisse aestimat. Tum deinde impedimentis et perturbationibus atque occupationibus, quas
communis hominum vita habere solet, praetermissis, illud quod majus est et pretiosius omnium, memoriam Dei
non potest custodire: qua depulsa ab animis et exclusa, non solum omni laetitia et gaudio caret divino, et
delectationis Domini sustinet detrimenta, sed et dulcedinem non sentit divini eloquii, ut dicat: Quam dulcia
faucibus meis eloquia tua, Domine! super mel et favum ori meo (Psal. CXVIII); sed et in neglectum et
oblivionem pervenit judiciorum Dei, et in contemptus consuetudinem decidit: quo majus malum et perniciosius
pati nihil potest.
[0494B]
INTERROGATIO III.
Quia ostendit nobis sermo tuus periculosum esse cum his qui mandata contemnunt vitam ducere, nunc
discere cupimus si oporteat eum qui ab hujuscemodi consortiis discesserit, remotum esse et solum, an vero cum
fratribus ejusdem propositi et ejusdem animi vitam suam sociare.
RESP. In multis utile esse video vitam communem ducere cum his qui ejusdem voluntatis sunt atque
propositi. Primo, quia etiam ad usus corporales victusque ministerium unusquisque nostrum solus sibi non
sufficit: et vero ideo pro his quae ad ministerium vitae nostrae necessaria sunt, invicem opera nostra egemus.
Sicut enim pes hominis in alio quidem suis viribus utitur, in alio vero indiget alienis, et sine adjumento
caeterorum membrorum nec explere [0494C] suum opus, nec sufficere suis viribus potest (I Cor. XIII); ita etiam
vita solitaria mihi pati videtur cum neque quod ei inest, utile esse, neque quod deest ab aliquo possit acquiri.
Praeter hoc autem nec ratio quidem charitatis unumquemque permittit quod suum est quaerere, dicente Apostolo:
Charitas non quaerit quae sua sunt (I Cor. XIII). Deinde, sed nec culpas quidem suas unusquisque ac vitia facile
dignoscit, cum qui arguat nemo est: et facile hujusmodi homini accidere potest illud quod scriptum est: Vae soli,
quia si ceciderit, nemo est alius qui erigat eum (Eccle. IV). Sed et mandata a pluribus quidem facilius
adimplentur; ab uno vero dum unum videtur impleri, aliud impeditur. Ut puta, [0494D] quomodo quis solus
visitabit infirmum? aut quomodo suscipiet peregrinum? Si vero omnes corpus sumus Christi, singuli autem
alterutrum membra, per consonantiam velut in unius corporis compagem in Spiritu sancto aptari et conjungi
debemus adinvicem (Rom. XII). Quod si unusquisque nostrum solitariam eligat vitam, scilicet non tali aliqua
5

