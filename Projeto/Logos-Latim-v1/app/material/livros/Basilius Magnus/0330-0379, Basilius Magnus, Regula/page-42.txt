praebitorem Deum; et absque ulla doctrina, naturali quodam instinctu, in ejus concitamur affectum, si tamen
sanitas animae praesto sit. [0540A]

INTERROGATIO CLIII.
Quae sunt indicia, esse in nobis charitatem Dei?
RESP. Quae Dominus docuit, dicens: Si diligitis me, mandata mea servate (Joan. XIV).

INTERROGATIO CLIV.
Quid est, seipsum diligere? vel quomodo vitium suum cognoscit qui seipsum diligit?
RESP. Multa abusive dicuntur, sicut et illud: Qui amat animam suam, perdet eam; et qui odit animam
suam in hoc mundo, in vitam aeternam servabit eam (Joan. XII). Philautus ergo Graece dicitur, qui seipsum
diligit. Intelligi autem potest is qui talis est hoc modo: si ea quae facit pro semetipso facit, etiamsi videantur
secundum mandatum Dei esse quae facit. Qui enim pro sua requie patitur aliquid [0540B] deesse necessitati vel
usibus fratris, sive eorum quae ad animam necessaria sunt, sive quae ad corpus, manifeste philautus, id est
seipsum diligens, deprehenditur: cujus vitii finis interitus est.

INTERROGATIO CLV.
Quomodo apparet qui diligit fratrem secundum mandatum Domini; et quomodo arguitur qui non
diligit?
RESP. Charitatis duo ista praecipua signa sunt, cum contristamur et graviter ferimus in iis in quibus
laeditur ille quem diligimus; et cum vel satis agimus, ut fiant; vel gaudemus, si provenerint aliqua, in quibus
utilitas vel profectus est ejus qui diligitur. Beatus ergo est qui luget super eum qui delinquit, cujus videt vitae
imminere periculum: et gaudet pro eo qui proficit, et lucrum suum deputat [0540C] profectum proximi sui.
Contestatur autem hoc ipsum apostolus Paulus, dicens: Si patitur unum membrum, compatiuntur omnia membra
(I Cor. XII); quod utique secundum rationem charitatis Christi dicebat: et si glorificatur unum membrum,
congaudent omnia membra(Ibid.). Qui autem talem non habet affectum erga fratrem, certum est quod non
secundum charitatem Dei diligit proximum suum. Qui autem non diligit, in eo arguitur quod Joannes ait: Qui
non diligit, manet in morte (I Joan. III). Et iterum: Qui habuerit substantiam hujus mundi, et viderit fratrem suum
necessitatem pati et clauserit viscera sua ab eo, quomodo charitas Dei manet in illo (Ibid.)?

INTERROGATIO CLVI. [0540D]
Qui sunt inimici quos diligere jubemur? et quomodo diligamus inimicos nostros, praestantes ei
beneficia tantummodo, aut etiam affectum eis exhibentes? et si hoc possibile est fieri?
RESP. Inimici proprium est laedere et insidiari; et ideo omnis qui quomodocunque laedit aliquem,
inimicus dicitur, maxime hi qui peccant. Isti enim, quod in se est, laedunt diversis modis, et insidiantur vel his
qui vident vel his qui simul vivunt. Et quoniam ex corpore et anima constat homo, secundum animam quidem
diligamus, arguentes, et commonentes, et omni modo ad conversionem eos provocantes. Secundum corpus vero
praestemus eis beneficia et misericordiam; et si indigent, victum: quoniam nemo dubitat quin charitas in affectu
sit. Quod [0541A] autem possibile sit, docuit Dominus per charitatem Dei Patris et per suam obedientiam, usque
ad mortem, quam utique pro inimicis adhuc et impiis nobis sustinuit, sicut et Apostolus testatur, dicens:
Commendat autem Deus suam charitatem in nobis, quia cum adhuc peccatores essemus, Christus pro nobis
mortuus est (Rom. V). Sed et nos ad hoc ipsum cohortatur, dicens: Estote ergo imitatores Dei, sicut filii
charissimi; et ambulate in dilectione, sicut et Christus dilexit nos, et semetipsum tradidit pro nobis hostiam et
oblationem Deo (Ephes. V). Nunquam autem praeciperet hoc justus et clemens Dominus, nisi utique etiam
42

