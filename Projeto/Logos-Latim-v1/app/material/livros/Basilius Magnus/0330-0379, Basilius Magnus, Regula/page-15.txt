RESP. Neque periculum peccati agnovit iste, maxime ad Deum, neque lucrum poenitentiae; nec
[0509D] credidit illi qui dixit: Quia qui diligit, diligenter corripit (Eccl. X). Sed et seipsum alienum facit ab illa
utilitate dicentis: Corripiet me justus in misericordia, et increpabit me (Psal. CXL). Sed et ad laesionem
caeterorum iste talis permanet inter fratres: resolvit enim et impedit animos eorum qui possunt proficere.

INTERROGATIO XXVI.
Quale judicium esse debet de his, qui peccantes defendunt?
RESP. Ut mihi videtur, gravius ab illo quod dixit Dominus: Quia expedit illi, ut suspendatur mola
asinaria ad collum ejus, et praecipitetur in mare, quam ut scandalizet unum ex minimis istis (Matth. XVIII). Non
enim jam correptionem ad emendationem, sed [0510A] defensionem ad confirmandum peccatum suum suscipit,
qui delinquit, sed et alios ad simile provocat malum. Ita ut conveniat ei, qui peccantes defendit, illud quod
dictum est: Quia si non ostenderitis fructus dignos poenitentiae, excidemini, et in ignem mittemini (Luc. III). Vel
rursum quod a Domino dictum est: Quia si oculus tuus dexter scandalizet te, erue eum, et projice abs te. Expedit
enim tibi, ut pereat unum membrorum tuorum, et non omne corpus tuum mittatur in gehennam (Matth. XVIII).

INTERROGATIO XXVII.
Poenitentem ex corde quomodo oportet suscipi?
RESP. Sicut Dominus ostendit, cum dicit: Quia convocavit amicos et vicinos, dicens: Congratulamini
mihi, quia inveni ovem meam, quam perdideram. [0510B]

INTERROGATIO XXVIII.
Erga eum qui pro peccato non poenitet, qualiter esse debemus?
RESP. Sicut Dominus praecepit, dicens: Sit tibi sicut gentilis et publicanus. Et sicut Apostolus docuit,
dicens: Subtrahite vos ab omni fratre inquiete ambulante, et non secundum traditionem, quam tradidimus vobis.

INTERROGATIO XXIX.
Si debet habere aliquid proprium, qui inter fratres est?
RESP. Huic contrarium est illud testimonium quod in Actibus apostolorum de illis qui credebant
primitus, scriptum est. Ibi enim ita dicitur: Quia nemo [0510C] quidquam ex bonis suis proprium dicebat esse:
sed erant illis omnia communia (Act. IV). Si quis vero proprium sibi esse dicit aliquid, sine dubio alienum se
facit ab electis Dei et a charitate Domini, qui docuit verbo, et opere complevit, et animam suam posuit pro amicis
suis (Joan. XV). Si ergo ipse animam suam pro amicis dedit, quomodo nos etiam ea quae extra animam sunt,
propria vindicamus?

INTERROGATIO XXX.
Si quis dicat: Quia neque accipio a fratribus, neque do; sed contentus sum meis propriis: quid de hoc
observare debemus?
RESP. Si non acquiescat doctrinae Domini, dicentis: Diligite invicem sicut et ego dilexi vos, acquiescat
Apostolo dicenti: Auferte malum ex vobis ipsis (II Cor. V): ne forte accidat, ut modicum fermentum [0510D]
totam massam corrumpat.
15

