INTERROGATIO LXXVI.
Quod si contristatur ille qui excitatur, aut etiam si irascetur, quid dignus est?
RESP. Interim excommunicari debet et non manducare; si forte compunctus agnoscat quantis et
qualibus bonis semetipsum insipienter defraudet, et ita conversus recipiat gratiam; ejus in se affectum sumens,
qui dixit: Memor fui Dei, et delectatus sum (Psal. LXXVI). Quod si permanserit in stultitia, non intelligens
gratiam, abscindatur tanquam putrefactum membrum a corpore. Scriptum est enim: Quia expedit ut pereat unum
membrorum tuorum, [0520C] et non omne corpus tuum mittatur in gehennam (Matth. V).

INTERROGATIO LXXVII.
Quid est, Nolite judicare, ut non judicemini; nolite condemnare, ut non condemnemini?
RESP. Cum Dominus aliquando dicat: Nolite judicare, ut non judicemini (Matth. VII); aliquando vero:
justum judicium judicate (Joan. VII); non utique omni modo prohibet judicandi facultatem; sed differentiam
judicii nosse nos docet, ut sciamus in quibus oporteat non judicare et in quibus non. De hoc autem manifeste
nobis Apostolus tradidit, dicens de his causis quae uniuscujusque arbitrio esse debent: Tu autem quare judicas
fratrem tuum (Rom. XIV)? Et iterum: Non ergo invicem judicemus (Ibid.). [0520D] In his vero actibus qui
aperte Deo non placent, notat eos qui non judicant, et ipse suam sententiam prodit per haec quae dicit: Ego
quidem sicut absens corpore, praesens autem spiritu, jam judicavi tanquam praesens eum, qui haec operatus est,
in nomine Domini nostri Jesu Christi, congregatis vobis et meo spiritu, cum virtute Domini nostri Jesu Christi;
tradere hujuscemodi hominem Satanae in interitum carnis, ut spiritus salvus fiat in die Domini nostri Jesu Christi
(I Cor. XV). Si quid itaque in nostra potestate vel arbitrio positum et insertum est, non oportet de his judicare
fratrem, secundum hoc quod Apostolus dicit, tanquam de his quae ignorantur: Itaque nolite ante tempus quid
judicare, usquequo veniat Dominus, [0521A] qui illustrabit occulta tenebrarum, et manifestabit consilia cordium
(I Cor. IV). Dei autem judicia vindicare omni modo necessarium est; ne forte et nos simili ira absorbeamur, si
quid sciamus erga peccantes et sileamus. Nisi forte quis eadem faciens, fiduciam non habeat arguendi, neque
auctoritatem judicandi fratrem, Domino dicente: Ejice primum trabem de oculo tuo, et tunc videbis ejicere
festucam de oculo fratris tui (Matth. VII).

INTERROGATIO LXXVIII.
Quomodo intelligitur quis, si zelo Dei moveatur adversus peccantem fratrem, aut a propria iracundia?
RESP. Si ad omne peccatum fratris patitur illud, quod scriptum est: Consumpsit me zelus domus tuae,
[0521B] quoniam obliti sunt verborum tuorum inimici mei (Psal. XXXIII). Manifestus est enim et in hoc Dei
zelus. Verumtamen etiam in his oportet prudenter omnia dispensari. Si ergo hunc affectum etiam antea non
habuit in animo suo, motus suos sciat magis ex passione quam ex Deo descendere, et in nullo posse officium
pietatis implere.

INTERROGATIO LXXIX.
Dicunt quidam quia impossibile est non irasci hominem?
RESP. Sicut nec possibile est militi in conspectu sui regis irasci. Sed nec sic quidem habebit rationem
hoc quod dicitur. Humanus enim vultus ejusdem formae hominis ad hominem propter unitatem naturae, [0521C]
ubi cum sola sit dignitatis eminentia, tamen prohibet passionem; quanto magis Deus, quem certi sumus etiam
cordi nostro praesentem et omnes motus nostros inspicere? Cujus manifestum est quanta sit eminentia, etiam hoc
ipso quod scrutatur corda et renes, et videt motus animae.

25

