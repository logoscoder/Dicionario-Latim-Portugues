placendi ei. Quoniam quidem neque pollutum aliquid in donis Dei offerri potest, vel sanctificari; neque rursum
quod semel oblatum est Deo et sanctificatum, ad communem humani ministerii usum adduci potest; alioquin et
sacrilegum erit et impium.

INTERROGATIO CXLVIII.
Quis est mundus corde?
RESP. Qui seipsum non reprehendit, quia vel praevaricatus [0539A] sit mandatum Dei, vel
contempserit, vel neglexerit.

INTERROGATIO CXLIX.
Quomodo potest aliquis odium habere adversus peccatum?
RESP. Si semper ex iis quae tristem et infaustum finem habent, odium nascitur hominibus adversus eos
qui causa sibi hujuscemodi negotii exstiterunt. Si quis ergo certus sit, quantorum et qualium malorum causa
nobis fiunt peccata, sponte et sine ulla comminatione ex intimo affectu odium ei adversus ea nascitur, sicut
ostendit ille qui dicebat: Iniquitatem odio habui et abominatus sum (Psal. CXVIII).

INTERROGATIO CL.
Quomado potest aliquis ex animo et ex affectu facere [0539B] mandata Domini?
RESP. Naturaliter delectamur his quae bona sunt et prosunt. Si ergo credimus de his quae promissa
sunt, ex eo ipso quod speramus, inseritur animae nostrae affectus et desiderium ad explenda ea quibus id
consequi possimus quod desideramus. Si quis ergo odio habuerit et exsecratus fuerit iniquitatem, et emundaverit
se ab omni peccato; ex quo, sicut corpus a languore delectationem non habet cibi, ita et anima a peccati morbo
non habet desiderium erga mandata Dei. Si recordetur quia mandatum Dei vita aeterna est, et omnibus qui
custodiunt illud permanet adimpletio promissorum, potest per haec nasci animae affectus ille de quo David dixit:
Judicia Dei vera, justificata in semetipsa, et desiderabilia supra [0539C] aurum, et lapidem pretiosum nimis; et
dulciora super mel et favum. Nam et servus tuus custodit ea; in custodiendo illa retributio multa (Psal. XVIII).

INTERROGATIO CLI.
Quae est mensura in charitate Dei?
RESP. Ut supra vires semper quis extendat animam suam ad voluntatem Dei, prospiciens et desiderans
ea quae ad gloriam Dei pertinent.

INTERROGATIO CLII.
Quomodo quis obtineat ut possit in se habere charitatem Dei?
RESP. Si grati et fideles existamus erga beneficia ejus, quod etiam in mutis animalibus fieri videmus.
Nam et canes interdum diligunt eos qui sibi cibum [0539D] praebent. Sed et Isaias propheta hoc docet, cum
arguit ingratam gentem, et dicit in persona Domini: Filios genui, et exaltavi: ipsi autem me spreverunt. Agnovit
bos possessorem suum, et asinus praesepium domini sui, Israel vero me non cognovit, et populus meus me non
intellexit (Isai. I). Sicut enim bovi et asino pro eo beneficio quo pascitur dilectio spontanea nascitur erga
pastorem, ita etiam nos, si gratanter et fideliter beneficia Dei suscipiamus, sine dubio diligimus beneficiorum
41

