propriam vult facere, et non Domini, certum est ex his quae Apostolus dicit: Facientes voluntatem carnis et
cogitationum, eramus natura filii irae sicut et caeteri (Ephes. II).

INTERROGATIO LXXXIX.
Qui satis jejunat, et in refectione non potest communem cibum cum omnibus sumere; quid magis
eligere debet, jejunare cum fratribus et cum ipsis reficere, aut propter majora jejunia alios cibos requirere?
RESP. Jejunii mensura non debet ex uniuscujusque voluntate pendere, sed ex jussu et institutione
eorum qui communiter Deo serviunt: sicut et illorum in omnibus unanimitas et consonantia refertur, [0524B] qui
in Actibus apostolorum cor et animam unam habuisse signantur (Act. IV). Si quis ergo rationabiliter et fideliter
jejunat, etiam virtutem, ut sustinere possit, a Domino consequitur: Fidelis enim est, qui repromisit (Hebr. X)

INTERROGATIO XC.
Quomodo oportet jejunare, cum necessarium jejunium injungitur; si aliquando aliquid quod religio
deposcit, explendum est, tanquam ex necessitate, an voluntarie?
RESP. Domino dicente: Beati qui esuriunt et sitiunt justitiam (Matth. V), omne quod ad religionem
pertinet, nisi ex proposito et devotione fiat, periculum generat. Debet ergo jejunio sociari devotio. Quia autem
necessarium sit jejunium in talibus quibusque [0524C] causis, et maxime cum desideramus aliquid impetrare a
Domino, etiam sanctus Apostolus docet, qui inter caeteras suas virtutes addidit etiam hoc: Quia in jejuniis
frequenter (I Cor. XI).

INTERROGATIO XCI.
Qui non vult ipsis cibis vesci ex quibus fratres reficiuntur, sed alios requirit, si recte facit?
RESP. Specialiter hoc ipsum, quaerere cibum, est contra mandatum Domini, dicentis: Nolite quaerere
quid manducetis, vel quid bibatis (Matth. VI). Et ut nos magis attentos faceret ad ea quae dicebat addidit: Haec
enim gentes inquirunt. Sane debet sollicitudo ejus esse qui praeest, ut impleat illud quod scriptum est:
Dividebatur autem unicuique secundum id quod opus erat (Act. IV).

INTERROGATIO XCII. [0524D]
Qui dicit, quia laedit me hoc, et contristatur si ei alius cibus non fuerit datus, qualis est?
RESP. Apparet quia hic non est fixus in spe illa quam Eleazarus habuit (II Mach. VI); nec de charitate
ejus qui praeest, et sollicitudinem tam sui quam omnium gerit, certus est. Verumtamen absolute neque de his
quae laedunt, neque de his quae prosunt, permittitur unicuique judicio suo vel voluntate aliquid agere; sed ejus
qui praeest judicio committendum est, ut unicuique, prout res vel necessitas expetit, consulat: primo omnium in
his quae animae prosunt; tunc deinde secundo loco etiam ut in corporalibus usibus secundum Dei voluntatem
moderetur.
[0525A]
INTERROGATIO XCIII.
Si vero etiam quis murmuret propter escam, quae erga eum sententia servabitur?
RESP. Ea quae circa illos qui murmuraverunt in deserto. Dicit enim Apostolus: Ne murmuraveritis,
sicut quidam eorum murmuraverunt, et perierunt ab exterminatore (I Cor. X).
28

