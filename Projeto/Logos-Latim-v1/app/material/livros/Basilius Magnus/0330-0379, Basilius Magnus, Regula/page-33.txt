qui audit verba mea et intelligit, et fructum affert, aliud centesimum, aliud sexagesimum, aliud vero trigesimum
(Luc. VIII). Hoc idem autem etiam in his, qui dispensandam pecuniam susceperunt, invenitur; cum dicitur, alii
quidem data esse quinque talenta, alii duo, alii unum (Matth. XXV).

INTERROGATIO CXV.
Si oportet aequaliter haberi eos qui plus proficiunt et eos qui minus?
RESP. Illud observandum est in hoc quod de remissione peccatorum Dominus statuit, dicens: Remissa
sunt ei peccata multa, quoniam dilexit multum (Luc. VII). Cui autem parum remittitur, parum diligit. Et iterum,
quod de presbyteris Apostolus [0529B] statuit, dicens: Qui bene praesunt presbyteri, duplici honore honorentur,
maxime qui laborant in verbo et doctrina (I Tim. V). Hoc in omnibus hujuscemodi causis observandum puto.

INTERROGATIO
Quid si contristatur is qui minus honoratur, cum praeferri sibi viderit eum qui in timore Domini
praecedit, quomodo eum habebimus?
RESP. Is qui talis est, certum est quia malignitatis vitio non caret, secundum Evangelii parabolam, in
qua dicit Dominus ad eos qui contristati sunt, quia aequaliter cum ipsis honorati sunt alii: An, inquit, oculus tuus
malus est, quia bonus sum? (Matth. XX.) Et manifesta est Domini sententia de his talibus, quae dicit per
Prophetam: Ad nihilum deductus [0529C] est in conspectu ejus malignus; timentes autem Dominum magnificat
(Psal. XIV).

INTERROGATIO CXVII.
Anima post multa peccata et multas vitae miserias, cum quali timore et qualibus lacrymis debet
recedere a peccatis? et cum quali spe et affectu accedere ad Dominum debet?
RESP. Primo quidem odisse debet illa priorem suam vitam notabilem, et ipsam memoriam ejus
perhorrescere atque execrari. Scriptum est enim: Iniquitatem odio habui et abominatus sum; legem autem tuam
dilexi (Psal. CXVIII). Deinde ut majorem timorem habeat maximo utatur ignis aeterni metu et poenae perpetuae.
Sed et lacrymarum tempus agnoscat per poenitentiam, sicut David docuit in sexto [0529D] psalmo purgationem
peccatorum fieri posse ubertate lacrymarum in sanguine Christi, per potentiam misericordiae ejus, et per
multitudinem miserationum Dei, qui dixit: Quia si fuerint peccata vestra sicut phoenicium, ut nivem dealbabo: si
autem fuerint sicut coccus, ut lanum candidam efficiam (Isa. I). Et post haec recepta virtute et facultate placendi
Deo, dicit: Convertisti planctum meum in gaudium; conscidisti saccum meum, et praecinxisti me laetitia, ut
psallam te gloria mea (Psal. XXIX). Et ita accedens ad Dominum psallat et dicat: Exaltabo te, Domine, quoniam
suscepisti me; et non delectasti inimicos meos super me (Ibid.). [0530A]

INTERROGATIO CXVIII.
Quoniam scriptum est: Redemptio animae viri propriae divitiae ejus: nobis quibus non accidit
dispergere pro animae redemptione divitias, quid faciemus
RESP. Siquidem volumus, et non potuimus: memores simus responsionis Domini ad Petrum, qui cum
de hac re esset sollicitus, et diceret: Ecce nos dimisimus omnia, et secuti sumus te; quid ergo erit nobis (Matth.
XIX)? Respondit ei dicens: Omnis qui reliquerit domum, aut fratres, aut sorores, aut patrem, aut matrem, aut
uxorem, aut filios, aut agros propter me, et propter Evangelium, centuplum accipiet, et vitam aeternam
consequetur (Ibid.). Quod si per negligentiam accidit cuiquam omisisse divitias, vel nunc adhibeat propensius
studium, ut ex [0530B] opere manuum largiens, neglectum resarciat pensum. Quod si ne nunc quidem vel
33

