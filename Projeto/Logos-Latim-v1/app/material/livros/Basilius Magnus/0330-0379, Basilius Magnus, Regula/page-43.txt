possibilitatem nobis donasset. Inesse enim hoc naturae nostrae ostenditur, cum etiam bestiis vel animalibus erga
eos qui sibi beneficii aliquid praestiterunt [0541B] inest naturalis affectus. Quis autem tantum beneficii amicis
praestat quantum inimicis? cum nobis causa beatitudinis efficiatur illius de qua dicit Dominus: Beati estis cum
persequentur vos et exprobrabunt, et dicent omne malum adversus vos, mentientes propter me, gaudete et
exsultate, quia merces multa est in coelis (Matth. V).

INTERROGATIO CLVII.
Quid est quod dicit Apostolus: Irascimini et nolite peccare (Ephes. IV); et, Sol non occidat super
iracundiam vestram (Ibid.), cum in aliis dixerit: Omnis amaritudo, vel ira, vel indignatio auferatur a vobis
(Ibid.)?
RESP. Arbitror in hoc loco Apostolum secundum imitationem Domini haec locutum: sicut enim in
[0541C] Evangelio Dominus dicebat (Matth. V): Audistis quia dictum est antiquis illud vel illud; et ipse addebat
dicens: Ego autem dico vobis hoc vel hoc; ita etiam Apostolus, cum prius meminisset antiquitatis, per hoc quod
docitur: Irascimini et nolite peccare (Ephes. IV), paulo post addidit quod ex se erat et quod nobis conveniret,
dicens: Omnis amaritudo, et ira, et indignatio, et clamor auferatur a vobis (Ibid.).

INTERROGATIO CLVIII.
Quid est, Date locum irae?
RESP. Non resistere malo (Rom. XII), secundum quod scriptum est; sed et ei qui te percusserit in
dexteram maxillam, praebere et alteram (Matth. V), et implere ea omnia quae sequuntur: vel illud: Cum [0541D]
persecuti vos fuerint in una civitate, fugite in alteram (Matth. X).

INTERROGATIO CLIX.
Quae est differentia amaritudinis, et furoris, et irae, clamoris et irritationis?
RESP. Furoris quidem et irae differentiam puto in animo constare et motu: quia qui irascitur, intra
animum suum adhuc vitium volvit; sicut ex hoc ipso judicatur quod dicit: Irascimini et nolite peccare (Psal. IV);
qui vero furit, amplius aliquid per motum gerit. Furor enim, inquit, eis secundum similitudinem serpentis (Psal.
LVII). Vehementius vero furorem concitare, irritatio nominatur. Amaritudo autem illa est, cum malitia in corde
etiam arte quadam [0542A] componitur et armatur. Clamor quoque est, cum quis ira vel furore permotus, per
vocis indignationes, aut in blasphemiam, aut in maledictionem rapitur.

INTERROGATIO CLX.
Quis est qui a Domino beatificatur pacificus?
RESP. Qui Christi adjutor est, secundum quod dicit Apostolus: Pro Christo legatione fungimur,
tanquam Deo exhortante per nos, obsecramus pro Christo, reconciliamini Deo (II Cor. V). Et iterum: Justificati
ex fide pacem habeamus ad Deum (Rom. V). Illa enim alia pax repudiata est a Christo, dicente: Pacem meam do
vobis, non sicut hic mundus dat, etiam ego do vobis (Joan. XIV). [0542B]

INTERROGATIO CLXI.
Quomodo converti quis potest et fieri sicut infans?
43

