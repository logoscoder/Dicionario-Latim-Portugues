Qui sunt pauperes spiritu?
RESP. Domino dicente, aliquando quidem: Quia verba, quae ego locutus sum vobis, spiritus et vita
sunt (Joan. VI); aliquando autem: Quia Spiritus sanctus vos docebit omnia, et commonebit vos, quae dixi vobis.
Non enim loquetur a se, sed omnia quae audit, haec loquetur (Joan. XVI). Isti sunt pauperes spiritu qui non alia
aliqua causa pauperes sunt nisi propter doctrinam Domini, dicentis: Vade, vende omnia quae [0533B] habes, et
da pauperibus (Matth. XIX). Si autem etiam quis quacunque ex causa impositam sibi paupertatem secundum
voluntatem Domini dispenset, et ferat, sicut ille Lazarus (Luc. VI), etiam iste a beatitudine non erit alienus,
Domino praecipiente: Nolite esse solliciti quid manducetis, vel quid bibatis, vel quid induamini (Matth. VI).

INTERROGATIO CXXVI.
Usque ad quem modum est observatio mandati? vel quomodo adimpleri potest?
RESP. Mandati quidem observatio est usque ad mortem, quia et Dominus obediens est factus usque ad
mortem: adimpleri autem potest per hoc quod habet unusquisque desiderium et amorem Dei. Dominus enim cum
exclusisset sollicitudinem saeculi, [0533C] conjungit statim promissionis spem, dicens: Scit enim Pater vester,
quibus opus habetis, antequam petatis (Luc. XII). Sed et Apostolus dicit: Quia nos ipsi in nobis ipsis responsum
mortis habemus, ut non simus fidentes in nobis, sed in Deo, qui suscitat mortuos (II Cor. I). Secundum
propositum ergo nostrum et animae praeparationem, quotidie morimur, voluntate autem Dei reservamur. Propter
quod et Apostolus cum omni fiducia dicebat: Ut morientes, et ecce vivimus (II Cor. VI). Juvat autem
hujuscemodi propositum etiam circa mandata Dei, ardentior animus et desiderium insatiabile: quo qui
constringitur, non habebit otium nec tempus occupari erga corporales usus vel actus.

INTERROGATIO CXXVII. [0533D]
Si ergo neque sollicitudinem habere oportet de necessariis usibus ad vitam; et aliud est praeceptum
Domini dicentis (Joan. VI): Operamini cibum, qui non perit; superfluum est manibus operari?
RESP. Ipse Dominus in alio loco praeceptum suum explanavit. Nam ibi quidem dixit, non oportere
requiri aliquid ad vitam, cum dicit: Nolite quaerere quid manducetis, aut quid bibatis: haec enim omnia gentes
hujus mundi requirunt (Matth. VI); et addidit: Quaerite autem regnum Dei, et justitiam ejus (Ibid.). Et quomodo
oporteat quaeri, indicavit: cum enim dixisset: Nolite operari cibum qui perit (Joan. VI), addidit: Sed eum qui
permanet in vitam aeternam (Ibid.). Et quid hoc esset ipse in alio loco ostendit, dicens: Meus cibus est, ut faciam
voluntatem ejus, [0534A] qui misit me, Patris (Joan. IV). Voluntas autem Patris est esurientibus cibum dare,
sitientibus potum; nudos operire, et caetera hujuscemodi. Tum deinde necessarium est et Apostolum imitari,
dicentem: Omnia ostendi vobis, quia oportet nos laborantes suscipere infirmos (Act. XX). Et cum iterum doceat:
Magis autem laboret unusquisque, manibus suis operans quod bonum est, ut possit impertire necessitatem
patientibus (Ephes. IV). Cum ergo haec ita nobis vel Dominus in Evangelio, vel Apostolo tradat, manifestum est
quia pro nobis ipsis solliciti quidem esse non debemus neque laborare: sed propter mandatum Domini et propter
necessitatem proximorum solliciti esse debemus et operari attentius; et maxime quia Dominus in seipsum recipit
ea quae in servos [0534B] ejus fecerimus, et regnum coelorum pro hujusmodi promittit obsequiis

INTERROGATIO
Si quis in corde suo cogitat de cibis, tunc deinde notet seipsum et arguat; si et hic quasi cogitans de
talibus judicandus sit?
RESP. Siquidem non id temporis est, quo naturaliter requirere cibos famis necessitate commonemur,
manifestum est, id esse vagae mentis indicium, et animae erga praesentia affectum gerentis, et erga voluntatem
Dei desidis et remissae: proximam tamen habet Dei misericordiam, et pro hoc ipso, quod seipsum arguit et
notavit, nota criminis exsolvitur si tamen servet de caetero cogitationum lapsus memor Dominici sermonis, quo
ait: Ecce sanus fa [0534C] ctus es, jam noli peccare, ne quid tibi deterius fiat (Joan. V). Si autem id temporis sit,
36

