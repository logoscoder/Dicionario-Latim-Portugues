RESP. Veniunt quidem haec maxime ex diurnis animae motibus et actibus, indignis et incongruis. Si
enim vacet in judiciis Dei, et expurgetur anima per meditationem legis divinae, et studium verbi Der, ibique
indesinentem curam gerat, semper requirens et scrutans quid sit quod placeat Deo, talia etiam habebit somnia.
[0512A]

INTERROGATIO XXXVI.
Quali affectu debemus infirmis fratribus ministrare?
RESP. Sicut ipsi Domino offerentes obsequium, qui dixit: Quia cum fecistis uni ex minimis istis
fratribus meis, mihi fecistis (Matth. XXV). Expedit autem ad conservandum hujuscemodi affectum in obsequiis,
ut et hi qui obsequia a nobis suscipiunt, tales sint, quibus merito deferri obsequium debeat. Et ideo oportet eos
qui praesunt curam gerere, ne hi quibus ministratur tales sint qui carni indulgeant et ventri, sed potius in amore
Dei et Christi ejus probabiles inveniantur, et per patientiam suam ac vitae meritum fratrum mereantur obsequia:
ut habeantur ad gloriam Christi, et opprobrium diaboli sicut fuit et sanctus Job. [0512B]

INTERROGATIO
Cum quali humilitate debet quis suscipere a fratribus obsequium?
RESP. Sicut servus a domino, et sicut ostenuit Petrus apostolus, cum ei Dominus ministraret (Joan.
XIII). In quo simul etiam periculum eorum, qui nolunt recipere obsequia fratrum, docemur.

INTERROGATIO XXXVIII.
Qualem debemus habere charitatem ad invicem?
RESP. Qualem Dominus ostendit et docuit, dicens: Diligite invicem, sicut et ego dilexi vos. Majorem
autem charitatem nemo habet, quam ut quis animam suam ponat pro amicis suis (Joan. V). Si autem et animam
poni oportet, quanto magis in aliis votum et studium debet ostendi? Sine dubio non secundum [0512C] humanas
voluntates, sed secundum illum prospectum, in quo est commune omnium propositum placendi Deo.

INTERROGATIO XXXIX.
Quomodo poterit quis implere charitatem circa proximum suum?
RESP. Primo quidem metuens judicium praevaricantis mandatum Domini; quia ipse dixit: Qui non
crediderit Filio, non habebit vitam: sed ira Dei manet super eum (Joan. III). Tum deinde velut cupiens ad
aeternam vitam pervenire, quia mandatum ejus vita aeterna est. Primum autem et magnum mandatum est:
Diliges Dominum Deum tuum, ex toto corde tuo, ex tota mente tua, et ex tota anima tua. Secundum vero simile
illi: Diliges proximum tuum sicut teipsum (Matth. XXII). Et si quis desiderat similis effici Domino [0512D]
dicenti: Mandatum novum do vobis, ut diligatis invicem, sicut et ego dilexi vos (Joan. XIII). Sed et ex communi
sensu sentire hoc possumus: quia si beneficium consequamur a fratre, in eo quod diligimur a fratre, debitores ei
efficimur, ut eum merito diligamus; quod etiam inter gentiles observari solet, sicut Dominus in Evangelio dicit:
Si diligitis eos qui vos diligunt, quae vobis est gratia? quia et peccatores et gentiles, diligentes se diligunt (Luc.
VI). Si autem in aliquo vel laedit nos, vel adversatur quis, hunc non solum propter mandatum, sed et propter hoc
ipsum, quia plus nobis praestat in quo laedit, diligere debemus. Siquidem credimus Domino dicenti: Beati estis
cum exprobrabunt vos et persequentur, [0513A] et dicent omne malum adversum vos, mentientes propter me:
gaudete et exsultate, quoniam merces vestra multa est in coelis (Matth. V).

17

