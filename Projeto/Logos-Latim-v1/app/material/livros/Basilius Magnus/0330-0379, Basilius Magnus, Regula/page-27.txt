quam praesens, sicut et Dominus dixit: Quia mandata mea vita aeterna sunt (Joan. XII). Sicut ergo praesens vita
constat in cibo panis, ita aeterna vita constat in opere mandati, sicut ipse Dominus iterum dicit: Meus cibus est,
ut faciam voluntatem ejus, qui me misit, Patris (Joan. IV).

INTERROGATIO LXXXV.
Quali animo debet esse quis pro hoc ipso quod dignus habitus est in opere Dei inveniri?
RESP. Eo quo erat ille qui dicebat: Quis ego sum, Domine? aut quae est domus patris mei? quoniam
[0523A] dilexisti me? (II Reg. VII.) Explens per singula id quod scriptum est: Gratias agentes Deo Patri, qui
idoneos nos fecit in partem sortis sanctorum in lumine: qui et liberavit nos de potestate tenebrarum, et transtulit
in regnum Filii claritatis suae (Coloss. I)

INTERROGATIO
Quomodo debent hi qui processerunt in labore operis Dei, instruere vel instituere eos qui nuper
accedunt?
RESP. Si quidem corpore adhuc vegeti sunt per hoc quod impigre ad cuncta habilitatis officia
semetipsos paratos exhibent, aedificant eos, et formam eis utilem ad omnem profectum praestant. Si vero
infirmiores sunt corpore, per hoc quod ostendunt [0523B] eis se in omnibus vel actibus, vel motibus, vel etiam
ipso vultu, Dei semper habere et cogitare praesentiam, sed et in his quae ab Apostolo enumerata sunt, specialibus
charitatis affectibus, quibus ait: Charitas patiens est, et benigna est: non zelatur, non agit perperam, non inflatur,
non dehonestatur, non quaerit quae sua sunt, non irritatur, non cogitat malum, non gaudet super iniquitate,
congaudet autem veritati: omnia suffert, omnia sperat, omnia patitur: charitas numquam excidit (I Cor. XIII).
Haec enim omnia etiam in infirmo corpore impleri possibile est.

INTERROGATIO LXXXVII.
Si dicat quis: Volo apud vos parum aliquid temporis facere, ut proficiam ex vobis; si oportet eum
suscipi? [0523C]
RESP. Domino pronuntiante: Quia venientem ad me non ejiciam foras (Joan. VI); et Apostolo
nihilominus dicente: Propter subintroductos autem falsos fratres, qui subintroierunt explorare libertatem nostram,
quam habemus in Christo Jesu: quibus nec ad horam cessimus subjectioni; ut veritas Evangelii permaneat apud
vos (Gal. II); concedi quidem ei convenit ingressum, propter incertos exitus rerum. Interdum enim potest fieri ut
per tempus proficiat, et delectetur sanctitate vitae, et permaneat in coeptis, sicut et frequenter factum scimus. Sed
et ut manifesta fiat veritas institutionum nostrarum, de quibus fortassis homines aliter opinantur. Oportet tamen
circa eum cautius agi et diligentius; ut sive in veritate permaneat vel proficiat, sive institutionum nostrarum
[0523D] libertas exploretur, probabilis inveniatur et pura. Ita namque et nos Deo placebimus; et ille, aut
proficiet, si verax est; aut si simulator est, erubescet.

INTERROGATIO LXXXVIII.
Si quis supra vires vult abstinere, ita etiam, ut in opere mandatorum impediatur per nimietatem
abstinentiae; si oportet ei concedi?
RESP. Interrogatio vestra non mihi videtur competenter adhibita. Non enim continentiam in cibis
solum esse diximus: nam haec ab apostolo Paulo etiam culpabilis invenitur, si non cum fide et ratione fiat, cum
dicit: Abstinentes se a cibis quos Deus creavit (I Tim. IV). Sed illam diximus esse perfectam continentiam,
[0524A] qua se quis a prioribus suis voluptatibus continet. Quantum autem habeat periculi, qui voluntatem
27

