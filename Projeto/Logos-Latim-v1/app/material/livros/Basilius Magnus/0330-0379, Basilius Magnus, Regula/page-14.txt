RESP. Clementia Dei erga eos qui deliquerunt manifesta est; secundum quod scriptum est: Quia non
vult mortem peccatoris, sed magis ut convertatur, et vivat (Ezech. XVIII). Quia ergo et conversionis [0508C]
modus aptus esse, et convertentis se a peccato fructus dignus ostendi debet per poenitentiam, secundum quod
scriptum est: Facite fructus dignos poenitentiae (Luc. III): ne forte secundum comminationem illam eveniat his
qui non poenitent, quod scriptum est: Omnis arbor, quae non facit fructum bonum, excidetur, et in ignem
mittetur (Matth. III), necessarium videtur his, quibus dispensatio mysteriorum Dei commissa est, confitenda esse
peccata. Sic enim et hi qui antiquitus poenitebant, inveniuntur apud sanctos confessi esse peccata sua. Scriptum
est enim in Evangelio, quia Joanni Baptistae confitebantur peccata sua (Matth. III); et in Actibus apostolorum,
apostolis a quibus baptizabantur (Act. III). [0508D]

INTERROGATIO XXII.
Qui poenituerunt pro aliquo peccato, et rursum in hoc ipsum peccatum inciderunt, quid faciunt?
RESP. Qui semel delinquit, et iterum in idem peccatum incurrit, indicare de se videtur hoc primum
quod ab illo peccato priori non fuerit expurgatus: ex quo velut a radice quadam pessima, eadem quae antea
pullularunt. Sicut enim quis ramos arborum excidens, si radicem relinquat, ubi radix permaneat fixa, virgulta
denuo ejusdem seminis germinabunt, ita etiam peccatum. Quoniam non omnes qui delinquunt, ex ipsis peccatis
initium sumunt, sed ex aliis interdum delicti occasio nascitur. Necessarium ergo ei est qui vult omnino se
[0509A] purgare a peccato, primas ipsas causas culpae succidere. Verbi gratia: si ex contentione, vel ex invidia
fuerit, non a se sumit exordium; sed radicem habet ex arrogantia et cupiditate gloriae humanae venientem. Dum
enim gloriam quaerit unusquisque ab hominibus, aut contentionibus studet, aut recte agentibus invidet: huic
scilicet, per quem videtur ipse minus in laude vel in admiratione haberi. Si quis ergo semel notatus fuerit invidiae
vel contentionis vitio, et rursus in hoc ipsum inciderit, sciat se primam illam causam, de qua superius diximus, ex
qua invidia vel contentio nascitur, in interioribus medullis habere reconditam. Oportet ergo eum et per contraria
atque adversa curari; id est, per humilitatis exercitium. Exercitia vero [0509B] humilitatis sunt, si se vilioribus
officiis subdat, et ministeriis indignioribus tradat. Ita namque arrogantiae et humanae gloriae vitium curari
poterit, ut consuetudine humilitatis affectus, ultra jam non incidat in arrogantiae et vanae gloriae delictum. Sed et
in singulis hujuscemodi vitiis cura similis adhibeatur.

INTERROGATIO XXIII.
Quali affectu, vel quali sensu oportet increpare eum qui increpat?
RESP. Ad eum quidem tali mente esse debet, qualem indicat beatus David, dicens: Vidi non servantes
pactum, et tabescebam; quoniam eloquia tua non custodierunt (Psal. CXVIII). Ad eos autem quos increpat, hunc
debet affectum servare, quem pater [0509C] et medicus erga aegrotantem filium servat: et tunc maxime, cum
qualitas curae tristior videtur et gravior.

INTERROGATIO XXIV.
Quali affectu debet quis suscipere correptionem?
RESP. Sicut aeger filius patris et medici de vita sua solliciti: qui etiamsi aliquid asperum offerat vel
amarum ad curandum filium, scit utique filius, quod nec pater in aliquo negligere potest de salute filii, nec
medicus falli.

INTERROGATIO XXV.
Qui tristatur adversus eum qui se increpat, qualis est?

14

