Deo et de operibus ac de beneficiis ejus, et de donis cogitemus, et haec cum confessione et [0528A] gratiarum
actione semper volvamus in mente, sicut scriptum est: Psallite sapienter (Psal. XLVI).

INTERROGATIO CX.
Et quid est, psallite sapienter?
RESP. Quod est in omnibus cibis gustu unumquemque dignoscere cujus saporis sit, hoc est et in verbis
sanctae Scripturae prudentiae sensus. Fauces enim, inquit, escas gustabunt, sensus autem verba discernit (Job.
XXXIV). Si quis ergo ita animam suam intendat in singula verba psalmorum, sicut gustus intentus est ad
discretionem saporis ciborum, iste est qui compleat hoc quod dicitur: Psallite sapienter.

INTERROGATIO CXI.
Qua mensura debet temperare potestatem dispensationis suae is cui cellarii cura commissa est?
RESP. Erga eum quidem qui ei credidit hujuscemodi [0528B] dispensationem, meminisse debet
Domini dicentis: Non possum ego a me ipso facere quidquam (Joan. V). Ad caeteros vero sollicite scire debet
quid unusquisque opus habeat, ut compleat illud quod scriptum est: Dividebatur autem unicuique prout opus erat
(Act. IV). Eadem autem ratio observari debet ab omnibus quibuscunque aliqua ministerii vel dispensationis
sollicitudo commissa est.

INTERROGATIO CXII.
Qua sententia observabitur erga dispensantem, si aliquid secundum personae acceptionem, vel per
contentionem faciat?
RESP. Apostolo praecipiente, aliquando quidem: Ne quid facias secundum favorem, vel in alteram
partem declinando (I Tim. V); aliquando autem dicente: [0528C] Quia si quis videtur contentiosus esse, nos
talem consuetudinem non habemus, neque Ecclesia (I Cor. XI). Si quis hoc facit, notetur, usquequo corrigatur.
Verumtamen oportet cum summa diligentia et probatione discutere et considerare ad quam partem unusquisque
aptus sit vel opportunus, et ei injungi quodcunque illud operis est vel officii: ut neque illi qui injungunt ex hoc
ipso condemnentur quod non aptum alicui officium injunxerint, et inveniantur mali dispensatores esse sive
animarum, sive mandatorum Dei; neque illi ipsi quibus injungitur, occasionem peccati ex hoc habere videantur.

INTERROGATIO CXIII.
Si autem neglexerit dare fratri quod opus est?
RESP. Manifesta est de hoc sententia ex ipsius [0528D] Domini verbis, dicentis: Discedite a me,
maledicti, in ignem aeternum, qui praeparatus est diabolo et angelis ejus. Esurivi enim, et non dedistis mihi
manducare; sitivi et non dedistis mihi bibere, et ea quae sequuntur (Matth. XXV). Quia maledictus omnis qui
facit opera Domini negligenter (Jer. XLVIII).

INTERROGATIO CXIV.
In profectibus mandatorum Dei una est mensura omnium? An alius amplius, alius minus debet aliquid?
RESP. Quia non sit una mensura in omnibus, sed quia alii plus creditur et alii minus, manifestum est
haec ipsius Domini verbis, nunc quidem dicentis: Aliud semen cecidit super terram bonam: et hic est [0529A]
32

