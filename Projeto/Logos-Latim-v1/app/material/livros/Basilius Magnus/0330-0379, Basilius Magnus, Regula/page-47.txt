RESP. De his superius diximus jam sufficienter, quia nec ad virum vir accedere utcunque et sine causa
ex arbitrio suo vel potestate debet, sed cum omni observatione, probante eo qui praeest; id est, ut vel prosit quis
ei quem videt, vel proficiat ex eo. Quanto magis erga mulieres id observare convenit majore cautela. Si quis ergo
meminerit Domini dicentis: Quia de omni sermone otioso reddes rationem in die judicii (Matth. XII), timebit in
omni negotio [0546A] hanc sententiam. Acquiescendum est enim et sancto Apostolo dicenti: Sive manducetis,
sive bibatis, sive aliud quid faciatis, omnia in gloriam Dei facite (I Cor. XIV). Et iterum: Omnia ad
aedificationem fiant (Ibid.). Nihil ergo vel otiose vel inutiliter agendum est: sed certus quis, et certo tempore, et
certo in loco, et certis personis vel apparere, vel loqui debet: ut excludatur omnis nefanda suspicio, et servemus
sine offensione esse apud omnes, et ad aedificationem fidei unicuique apparere. Certe solum ad solam accedere,
nulla religionis ratio permittit. Melius est enim esse duo quam unus: simul enim et fidelius et tutius res geritur.
Vae enim uni; quia si ceciderit, non est alius qui erigat eum (Eccle. IV).

INTERROGATIO CLXXV. [0546B]
Si quis habet aliquod vitium quod corrigere non potest, et frequenter notatus in pejus proficit, si eum
expedit intermitti?
RESP. Et de hoc alibi jam diximus quia oportet peccantes corripere patienter, secundum eum quem
supra ostendimus modum a Domino positum (Matth. XVIII). Quod si non sufficit ei ad emendationem, sicut illi
Corinthio (I Cor. II), objurgatio haec quae fit a pluribus; sicut gentilis de reliquo et publicanus haberi debet, qui
ejusmodi est. Quia ei parcere quem Dominus condemnavit nulli tutum est, maxime cum Dominus dicat: Quia
expedit unicuique ut unum oculum, aut unam manum, vel unum pedem perdat, et ita intret in regnum (Matth.
XVIII), quam dum parcit uni ex his membris, totum corpus mittatur in gehennam ignis, ubi est fletus et stridor
dentium. [0546C] Sed et Apostolus de his ipsis testatur, dicens: Quia modicum fermentum totam massam
corrumpit (Gal. V).

INTERROGATIO CLXXVI.
Si quis contristetur quia ei non permittitur facere illud quod non potest apte et recte facere, si debemus
ei permittere?
RESP. Et de his jam dictum est in multis, quia propria voluntate nulli quidquam facere permittendum
est, sed judicio et probatione, vel multorum, et eorum qui praesunt. Qui autem non obtemperat his, sententiam
praesumptoris et contradicentis excipiat.

INTERROGATIO CLXXVII.
Quomodo debent fortiores fratres infirmitates infirmorum [0546D] portare?
RESP. Portare est tollere et curare, secundum quod scriptum est: Ipse infirmitates nostras tulit, et
aegritudines nostras portavit (Isa. LIII). Non quia in semetipso susceperit infirmitates, sed quia abstulit eas ab his
in quibus erant et curavit eos. Ita ergo et hic poenitentia interveniente curabuntur infirmiores, ex constantia et
integritate fortiorum: qui dicuntur portare, id est, exportare et auferre infirmitates eorum qui invalidi sunt.

INTERROGATIO CLXXVIII.
Quid est, Invicem onera vestra portate (Gal. IX)? et quam legem Christi adimplebimus hoc facientes?
RESP. Idem est quod in superioribus explanavimus. Gravia enim sunt onera peccati quae trahunt
[0547A] animam in profundum inferni; quae a nobis invicem auferimus et portamus, id est exportamus, ad
conversionem provocantes eos qui peccant. Portare autem pro auferre et exportare consuetudo est etiam ritu
47

