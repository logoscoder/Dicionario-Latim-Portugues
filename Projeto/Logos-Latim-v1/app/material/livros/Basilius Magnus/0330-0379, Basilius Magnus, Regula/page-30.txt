INTERROGATIO XCIX.
Si licet unicuique veterem suam tunicam aut calceamentum dare cui voluerit, misericordiae causa
propter mandatum?
RESP. Dare aliquid mandati gratia, non est omnium, sed eorum quibus istud officium creditum est. Sic
ergo ad quem pertinet dispensatio, sive novum, sive vetus vestimentum ipse det cui dari debet et ipse suscipiat a
quo suscipi debet.
[0526B]
INTERROGATIO C.
Si frater junior fuerit jussus docere aliquem seniorem secundum aetatem, quomodo debet agere cum
illo?
RESP. Tanquam ministerium exhibens ad implendum mandatum Domini, cum omni reverentia; timens
illam sententiam quae dicit: Maledictus qui facit opera Dei negligenter (Jer. XLVIII): observet autem, ne elatus
in judicium incidat diaboli.

INTERROGATIO CI.
Si debent peregrini intrare usque ad illa loca ubi fratres operantur: vel etiam si alii de eodem
monasterio debent relictis suis locis intrare ad alios?
RESP. Praeter illum cui creditum est requirere operantes; id est, ad quem opus pertinet et dispensatio,
[0526C] si quis inventus fuerit hoc faciens, tanquam interturbans disciplinam et ordinem fratrum, a communi
conventu excludatur, et omnino etiam a licitis progressibus inhibeatur; et sedens in uno loco, in quo judicaverit is
qui praeest, apto ad correptionem et vindictam, nusquam prorsus permittatur abscedere, sed urgeatur in opus,
multo plus quam consuetudo est; et quotidie exigatur, usquequo discat implere hoc quod Apostolus dixit:
Unusquisque in qua vocatione vocatus est, in ea permaneat (I Cor VII).

INTERROGATIO CII.
Si oportet eos qui noverunt artificia suscipere ab aliquo opus absque scientia vel jussione ejus qui
praeest et operum sollicitudinem gerit?
RESP. Furti reus erit ejusmodi, vel similis eis qui [0526D] furibus concurrunt.

INTERROGATIO CIII.
Quomodo debent hi qui operantur, curam gerere ferramentorum, vel utensilium eorum de quibus
operatur?
RESP. Primum quidem sicut vasis Dei, vel his quae jam Deo consecrata sunt, uti debent. Deinde
tanquam qui non possint sine ipsis devotionis et studii sui emolumenta consequi.

INTERROGATIO CIV.
Quid si per negligentiam pereat aliquid ex his, aut per contemptum dissipetur?
30

