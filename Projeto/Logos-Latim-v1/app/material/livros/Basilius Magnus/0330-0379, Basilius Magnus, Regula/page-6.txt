causa vel ratione quae Deo sit placita, vel quod ad communem caeterorum pertineat dispensationem, sed
propriae voluntati et passioni satisfaciens; quomodo possumus discissi et divisi adimplere, et integram assignare
membrorum ad se invicem consonantiam? Iste enim talis neque cum gaudentibus gaudet, neque cum flentibus
flet (Rom. XV); quoniam quidem separatus ac divisus a caeteris nec cognoscere quidem [0495A] necessitates
poterit proximorum. Tum deinde nec sufficere potest unus ad suscipienda omnia dona Spiritus sancti, quia
secundum uniuscujusque mensuram fidei et donorum spiritualium distributio celebratur: ut id quod per partes
unicuique distributum est, rursum tanquam membra ad aedificationem unius corporis coeat et conspiret. Alii
enim datur sermo sapientiae, alii sermo scientiae, alii fides, alii prophetia, alii gratia sanitatum (I Cor. XII), et
caetera; quae singula utique non tam pro se unusquisque quam pro aliis suscipit a Spiritu sancto. Et ideo necesse
est uniuscujusque gratiam, quam susceperit a Spiritu Dei, et in commune prodesse. Accidit ergo ut is qui remotus
vivit et separatus, unamquamcunque suscipiet gratiam, et hanc ipsam inutilem faciat, dum [0495B] nihil per eam
operatur, sed defodit eam in semetipso (Matth. VII). Quod cujus et quanti sit periculi, nostis omnes qui legitis
Evangelium. Si autem caeteris communicat gratiam, et ipse perfruitur proprie ea ipsa quam suscepit; et
multiplicatur in eo, dum communicatur et caeteris; et ipse nihilominus fruitur gratia reliquorum. Habet autem et
alia quamplurima bona communis vita ista sanctorum, quae non est nunc possibile omnia dinumerare. Interim, ut
diximus, ad conservanda sancti Spiritus dona commodior est multorum societas, quam si degamus in solitudine.
Sed et adversus insidias inimici, quae extrinsecus inferuntur, multo cautior est et utilior societas plurimorum: ut
facilius suscitetur e somno, si quis forte obdormierit somnum illum qui ducit ad [0495C] mortem (I Cor. XI).
Sed et delinquenti delictum suum facilius apparebit, cum a pluribus vel arguitur, vel notatur: secundum quod et
Apostolus dicit: Sufficit ei qui ejusmodi est, objurgatio haec quae fit a pluribus (II Cor. VI). Sed et in oratione
non parvum emolumentum a pluribus nascitur, cum consensu et universitate orantibus; ut ex multorum personis,
per gratiam quae in nobis est, Deo gratiae referantur. Sed interdum et periculo proxima est vita solitaria. Primo
quidem illi periculo subjacet, quod certe gravissimum est, in quo ipse sibi placet, et neminem habens qui possit
opus ipsius probare, videbitur sibi ad summam perfectionem venisse. Tum deinde sine ullo exercitio degens,
neque quid sibi vitii abundet, neque quid virtutis desit, agnoscit. Neque discretionem [0495D] habere poterit in
operum qualitate, pro eo quod operandi materia omnis exclusa sit. In quo enim humilitatem suam probabit,
neminem habens cui humilem se praebere debeat? In quo misericordiam demonstrabit totius consortii et
societatis alienus? Ad patientiam vero quomodo seipsum exercebit, nullum habens qui videatur ejus voluntatibus
obviare? Si quis autem dicat sufficere sibi doctrinam Scripturae et apostolica praecepta ad emendationem morum
vitamque formandam, simile mihi aliquid facere videtur his qui semper fabrile artificium discunt, nunquam
tamen fabrifaciunt opus, vel his qui in structorum arte semper docentur, nunquam tamen aedificandae domus
operam dabunt. Ecce enim et Dominus [0496A] non aestimavit sufficere sibi solam verbi doctrinam, sed et opere
ipso voluit nobis tradere humilitatis exempla, cum praecinctus linteo lavit pedes discipulorum suorum (Joan.
XII). Tu ergo cujus pedes lavabis? quem curabis officiis? cujus inferior aut ultimus eris, cum solus vivas? Sed et
aliud quod dicitur: Bonum et jucundum habitare fratres in unum (Psal. CXXXII), quod unguento pontificali in
barbam de capite descendenti sanctus Spiritus comparavit, quomodo in solitaria habitatione complebitur?
Stadium namque est quoddam, ex apostolico praecepto, ad emendationem morum vitamque formandam, in quo
per virtutis exercitium proficitur; in quo meditatio divinorum mandatorum effulget amplius et clarescit, haec
communis inter se unanimorum fratrum [0496B] habitatio: habens in se illam similitudinem et exemplum, quod
in Actibus apostolorum refert de sanctis Scriptura divina, dicens: Quia omnes credentes erant in unum, et
habebant omnia communia (Act. IV).

INTERROGATIO IV.
Oportet primum renuntiare omnibus, et ita venire ad hanc vitam vel conversationem quae secundum
Deum est?
RESP. Domino et Salvatore nostro Jesu Christo dicente: Si quis venit ad me, abneget semetipsum, et
tollat crucem suam, et sequatur me (Matth. XVI); et iterum: Qui non renuntiaverit omnibus quae possidet, non
potest meus esse discipulus (Luc. XXIV). Qui ad hoc venit ut Dominum sequatur, etiam seipsum [0496C] neget,
et tollat crucem suam. Certum est autem quia jam et ante diabolo renuntiavit et operibus ejus. Quod tamen non
ab his qui in profectu sunt vitae, vei qui jam ad perfectionem tendunt, sed ab his qui a prima statim confessione
initiantur, fieri solet. In hoc autem renuntiat, sicut superius diximus, etiam ipse sibi homo, id est, si priori
consuetudini suae vel vitae renuntiet, aut etiam moribus suis, vel delectationibus saeculi hujus, sed et
consanguinitati corporali; illi maxime quae impedire ejus propositum potest: et parentes quidem eos qui se in
Christo Jesu per Evangelium genuerunt, magis putabit; fratres autem eos qui eumdem adoptionis spiritum
susceperunt: possessiones vero omnes simul a se ducit alienas. Et ut breviter dicam, hic [0496D] cui pro Christo
mundus omnis crucifixus est, et ipse mundo, quomodo potest servus effici cogitationum et sollicitudinum mundi;
6

