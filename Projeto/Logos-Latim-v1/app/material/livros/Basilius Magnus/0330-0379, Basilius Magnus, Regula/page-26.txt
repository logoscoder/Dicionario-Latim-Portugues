INTERROGATIO LXXX.
Si oportet ire quocunque, non commonito eo qui praeest?
RESP. Cum Dominus dicat: Non enim veni ut a me faciam quidquam, sed ab illo qui me misit (Joan.
V); quanto magis unusquisque nostrum sibi permittere nihil debet? Qui enim sua auctoritate aliquid agit,
manifestissimae superbiae morbo detinetur: et [0521D] subjectus est illi sententiae quae dicit: Quod in
hominibus superbum est, abominatio est in conspectu Dei (Luc. XVI). Sed in omnibus sua sponte vel auctoritate
aliquid agere, culpabile est?

INTERROGATIO LXXXI.
Si omnino volenti litteras discere, vel lectioni vacare, indulgendum est
RESP. Apostolo dicente: Ut non quae vultis, ea faciatis (Gal. V); in omni negotio sua voluntate
permittere unumquemque agere, perniciosum est; sed oportet illud suscipere quod ab his qui praesunt injungitur,
etiamsi contra voluntatem sit ejus cui injungitur; secundum Domini exemplum, dicentis: Pater, non mea
voluntas, sed tua fiat (Luc. XXII).
[0522A]
INTERROGATIO LXXXII.
Si licet unicuique vitare opus quod gravius videtur.
RESP. Qui fideliter et pure Deum diligit, et certus est de retributione Domini, ne sufficere sibi putat ea
quae injunguntur; sed semper augmenta operis quaerit, et majora quam injunguntur, desiderat et exoptat, etiamsi
supra vires videatur esse quod facit. Nec aliquando securus est, tanquam opere expleto; sed e contrario sollicitus
est et anxius, tanquam qui nihil dignum praeceptis evangelicis egerit: memor illius Dominici sermonis dicentis:
Cum autem feceritis omnia quaecunque praecipio vobis, tunc dicetis: servi inutiles sumus; quod debuimus
facere, fecimus (Luc. XVII). Sed et imitabimur Apostolum: [0522B] cui cum mundus esset crucifixus, et ipse
mundo, erubescit dicere: Quia ego meipsum nondum aestimo apprehendere: unum autem, ea quidem quae retro
sunt obliviscens, ad ea autem, quae ante me sunt, me extendens, secundum propositum sequor ad palmam
supernae vocationis Dei in Christo Jesu (Phil. III). Et qui cum haberet potestatem, ut Evangelium annuntians de
Evangelio viveret: Magis in labore et fatigatione, inquit, nocte ac die operans vixi. Non quia non habemus
potestatem; sed ut nos formam daremus vobis, ad imitandum nos (II Thes. II). Quae cum ita sint, quis ita stultus
est vel infidelis, ut putet se majoribus quam debet oneribus praegravari, cum in hoc quod mensura poscit
nondum possit implere?
[0522C]
INTERROGATIO LXXXIII.
Quomodo quis promptus fiat etiam ad pericula propter mandatum Domini?
RESP. Primo quidem, ut consideret quia et ipse Dominus obedivit Patri pro nobis usque ad mortem: et
certus sit quia mandatum Domini in vita aeterna est, sicut scriptum est. Tunc deinde etiam, ut credat Domino
dicenti: Quia quicunque voluerit animam suam salvam facere, perdet eam: qui autem perdiderit animam suam
propter me, et propter Evangelium, salvam faciet eam (Joan. XII).

INTERROGATIO LXXXIV.
Cum quali affectu obedire oportet ei qui nos ad opus mandati cohortatur? [0522D]
RESP. Eo affectu quo esuriens parvulus nutrici obedit ad ubera invitanti; vel quo affectu omnis homo
suscipit ab aliquo ea quae ad vitam pertinent, imo et si quid amplius; pro eo quod multo est pretiosior futura vita
26

