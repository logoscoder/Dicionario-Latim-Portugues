Quae est tristitia secundum Deum, et quae est secundum saeculum?
RESP. Secundum Deum est tristitia, cum pro mandati negligentia vel praevaricatione tristamur,
secundum quod scriptum est: Tristitia tenuit me pro peccatoribus derelinquentibus legem tuam (Psal. CXVIII).
Saeculi autem tristitia est, cum ob aliquid de rebus humanis, vel quae ad saeculum pertinent, contristamur.

INTERROGATIO LI.
Quae sunt in Domino gaudia, vel quid facientes gaudere debemus? [0515B]
RESP. Si quae secundum mandatum Domini gerimus, vel in gloria Dei agimus, hoc est in Domino
gaudium: vel cum pro nomine Domini aliquid patimur et gaudemus, vel aliis recte agentibus congratulamur.

INTERROGATIO LII.
Quod lugere debemus, ut beatitudinem consolationis consequi mereamur?
RESP. Cum illa interrogatione, in qua exposuimus quae est secundum Deum tristitia, etiam ista
interrogatio continetur: id est, si pro peccatis lugemus, vel si eos deflemus, qui per praevaricationem legis Deum
inhonorant: vel propter eos, qui periclitantur in peccato. Quia anima quae peccaverit, ipsa morietur (Ezech.
XVIII): secundum illum qui dixit: [0515C] Et lugeam multos ex his qui ante peccaverunt, et non egerunt
poenitentiam (II Cor. XII).

INTERROGATIO LIII.
Si ex toto ridere non licet?
RESP. Cum Dominus eos qui nunc rident, condemnet (Luc. VI), manifestum est quia nunquam tempus
est risus fideli animae: et maxime cum plurimi sint, qui per praevaricationem legis Deum non honorent, et in
peccatis suis moriantur: pro quibus tristari indesinenter convenit et lugere.

INTERROGATIO LIV.
Quae est sollicitudo saecularis?
RESP. Omnis sollicitudo animi, etiamsi nihil habere videantur illicitum, tamen si non ad religionem
[0515D] pertineat et ad virtutem, saecularis est.

INTERROGATIO LV.
Unde accidit nobis importune dormitare, et quomodo hoc possumus abjicere?
RESP. Evenit quidem importune dormitare, cum languidior est anima erga Deum, et memoriam Dei, et
cum judiciorum ejus eam incessit oblivio. Abjicere autem id possumus, cum dignam de eo assumpserimus
cogitationem, et ad voluntatem ejus extendimus desideria nostra; secundum illum qui dixit: Si dedero somnum
oculis meis, et palpebris meis dormitationem, et requiem temporibus meis, usquequo inveniam locum Domino,
et tabernaculum Deo Jacob (Psal. CXXXI). [0516A]

20

