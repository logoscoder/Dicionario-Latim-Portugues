quodam spiritum immundum ejicere non possunt, nisi prius magister hunc ad se allatum reddidit sanum (Matth.
XVII). Ne vero persona potens disponere per se quid praesumat in congregatione, absque eo ad quem cura
pertinet animarum, hinc colligitur, quoniam rarius sanitates contulit Dominus a majore persona rogatus, ut reguli
filio et servo centurionis, quam forte his qui, liberi ab imperio alieno, suo vivebant arbitrio, ut docet mulier illa
peccatrix quae per se currit ad medicum salutis. [0552D]

INTERROGATIO CCII.
Si potest impedire propositum sancti hominis Satanas, quia scriptum est: Ego quidem Paulus semel et
bis venire volui ad vos et impedivit nos Satanas (I Thess. II).
RESP. Eorum quae in Domino geruntur quaedam quidem solo proposito et judicio animae efficiuntur,
quaedam etiam per corpus adimplentur, id est, vel labore, vel patientia corporis. Quaecunque ergo in animae
proposito consistunt, haec impedire nullo modo potest Satanas; ea vero quae etiam ministerio corporis
adimplentur, frequenter, permissu tamen Dei, impediri possunt, ad probationem ejus qui impeditur, ut appareat si
a bono proposito nequaquam per hujusmodi impedimenta mutatur. Sicut hi qui [0553A] super petram seminati
dicuntur, quod ad praesens quidem audientes verbum cum gaudio susceperunt, facta autem tribulatione vel
persecutione, continuo recesserunt (Luc. XVIII). Vel certe si permanserint in bonis, majoribus praemiis digni
sunt, quasi in certamine vicerint: sicut et ipse Apostolus, cum frequenter proposuisset Romam proficisci, et
prohibitum se esse fatetur, tamen non cessavit a proposito usquequo quod proposuerat expleret (Rom. I). Sed per
patientiam sustinuit, sicut sanctus Job, qui tanta a diabolo passus est, cogente se loqui aliquid impium adversus
Deum, et in nullo penitus, nec in sermone quidem, regulam pietatis excessit, quo minus ea sentiret de Deo quae
pia erant. Sicut scriptum est de eo: Quia in his omnibus nihil peccavit [0553B] Job labiis suis in conspectu
Domini, nec dedit insipientiam Deo (Job I). [0554A]

INTERROGATIO CCIII.
Quomodo fit aliquis in praesenti saeculo stultus?
RESP. Si timeat sententiam Domini dicentis: Vae qui prudentes sunt apud seipsos, et in conspectu suo
sapientes (Isa. V). Et imitetur eum qui dixit: Sicut jumentum factus sum apud te (Psal. LXXII). Et omnem
arrogantiam prudentiae abjiciens, non prius credat sensibus suis inesse aliquid boni, quam mandato Domini
illuminetur, ut intelligat quid est quod placeat Deo, sive in opere, sive in verbo, sive in cogitatione, secundum
quod et Apostolus dixit: Confidentiam autem talem habemus in Christo ad Deum: non quia a nobis ipsis idonei
sumus cogitare aliquid, quasi ex nobis; sed sufficientia nostra ex Deo est (II Cor. III). [0554B]
Explicit Regula sancti Basilii episcopi.

53

