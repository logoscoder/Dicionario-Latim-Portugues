tempus nobis superest, vel virtus ad hujuscemodi ministerium, consolatur nos Apostolus dicens: Non quaero
quae vestra sunt, sed vos (II Cor. XII).

INTERROGATIO CXIX.
Si quis audiens sermonem Domini, dicentis (Luc. XII): Quia servus qui cognovit voluntatem domini
sui, et non fecit secundum voluntatem ejus, vapulabit multum: qui vero non cognovit, et non fecit digna, plagis
vapulabit paucis; negligat et dissimulet scire voluntatem Domini, si habet aliquid excusationis?
RESP. Manifestus est, qui hujuscemodi est, quia simulat ignorantiam, nec ullo genere effugiet peccati
sententiam. Si enim non venissem, inquit Dominus, [0530C] et locutus eis non fuissem, peccatum non haberent;
nunc vero excusationem non habent pro peccato suo (Joan. XV). Sic ergo sancta Scriptura omnibus et
voluntatem Dei denuntiat, ut non inter eos qui ignorant iste talis judicetur, sed cum illis magis de quibus
scriptum est: Quia sicut aspides surdae obturantes aures suas, ne exaudiant vocem incantantium, et curentur
medicamento, quod componitur a sapiente (Psal. LVII). Verumtamen is qui praeest, et verbi Dei ministerium
exhibet, si neglexerit annuntiare unicuique, et intimare de singulis, velut homicida judicabitur animarum,
secundum Scripturas (Ezech. XXXIII).

INTERROGATIO CXX.
Si is qui facit voluntatem alicujus, etiam particeps [0530D] ejus est vel socius?
RESP. Si credimus Domino dicenti: Quia qui facit peccatum, servus est peccati (Joan. VIII). Et iterum:
Vos ex patre diabolo estis, et desideria patris vestri facere vultis (Ibid.); scimus, quia non solum socium et
participem, sed dominum sibi ac principem ascribit eum cujus opus facit. Testatur autem de his et Apostolus,
dicens: An nescitis, quia cui exhibuistis vos servos ad obediendum, servi estis ejus cui obedistis; sive peccati in
mortem, sive obedientiae ad justitiam (Rom. VI)?

INTERROGATIO CXXI.
Si is qui consentit alterius peccato, etiam ipse peccati reus est?
RESP. Haec sententia est manifesta ex verbis Domini, [0531A] quibus ait ad Pilatum dicens: Qui
tradidit me tibi, majus peccatum habet (Joan. XVIII). Manifestum namque est ex hoc, quia et Pilatus acquiescens
his qui tradiderunt Dominum, peccatum habeat, licet minus quam illi. Ostenditur autem hoc etiam in eo quod
Adam acquievit Evae, vel consensit, quae acquieverat serpenti. Nullus enim ex ipsis aut innocens judicatus est,
aut impunitus abscessit. Sed et ipsa Dei indignatio, quae adversus eos habita est, hoc ipsum indicat. Cum enim
Adam pro excusatione sua objecisset: Quia mulier quam dedisti mihi, ipsa mihi dedit, et manducavi (Gen. III).
Quia audisti, inquit Deus, vocem mulieris tuae, et manducasti de ligno, de quo praeceperam tibi, ne de eo
manducares, maledicta terra erit in operibus tuis [0531B] (Ibid.)?

INTERROGATIO CXXII.
Si oportet peccantibus fratribus silere et acquiescere?
RESP. Quia non oportet manifesta est haec ipsius Domini praeceptis, quibus in Veteri quidem
Testamento dicit: Argue proximum tuum, et non assumes ex eo peccatum (Lev. XIX). In Evangelio autem dicit:
Si peccaverit in te frater tuus, vade et argue eum inter te et ipsum solum. Si audierit te, lucratus es fratrem tuum.
Si vero non audierit te, assume adhuc tecum alium unum, aut duos; ut in ore duorum vel trium testium stet omne
verbum. Si autem et ipsos non audierit, dic Ecclesiae. Si vero nec Ecclesiam audierit, sit tibi sicut gentilis et
publicanus (Matth. XVIII). Quantum autem sit crimen hujus peccati, [0531C] dignoscitur primum quidem ex
sententia Domini, quae dicit: Qui incredulus filio fuerit, non habebit vitam aeternam; sed ira Dei manet in eo
34

