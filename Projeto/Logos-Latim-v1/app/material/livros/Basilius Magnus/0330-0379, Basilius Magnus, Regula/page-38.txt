INTERROGATIO CXXXIV.
Quali timore, fide, vel affectu percipere debemus corporis et sanguinis Christi gratiam?
RESP. Timorem quidem docet nos Apostolus, dicens: Qui manducat et bibit indigne, judicium sibi
manducat et bibit (I Cor. XI). Fidem vero docet nos sermo Domini, dicens: Hoc est corpus meum, quod pro
multis datur: hoc facite in meam commemorationem (Matth. XXVI). Et sermo Joannis dicentis: Quia Verbum
caro factum est, et habitavit in nobis, et vidimus gloriam ejus, gloriam quasi unigeniti a Patre, plenum gratiae et
veritatis (Joan. I). Sed et Apostolus [0535D] scribens: Qui cum in forma Dei esset, non rapinam arbitratus est
esse se aequalem Deo; sed semetipsum exinanivit, formam servi accipiens, in similitudinem hominum factus, et
habitu repertus ut homo, humiliavit semetipsum, factus obediens usque ad mortem, mortem autem crucis (Phil.
II). Cum ergo anima fidem habet his dictis, et considerat magnificentiam gloriae ejus, et admiratur nimietatem
humilitatis, quomodo tantus et talis obediens fuit Patri usque ad mortem pro vita nostra; puto quia provocari
possit ad affectum et dilectionem, et ipsius Dei patris, qui unico Filio non pepercit, sed pro nobis omnibus
tradidit eum: et ad amorem unigeniti ejus eo amplius provocabitur, qui eum videat mortem turpissimam [0536A]
pro nostra redemptione tolerasse. Sicut et Apostolus de eo dicebat: Quia charitas Christo constringet nos,
judicantes hoc; quod si unus pro omnibus mortuus est, ergo omnes mortui sunt, et pro omnibus mortuus est; ut
qui vivit, jam non sibi vivat, sed ei qui pro ipsis mortuus est, et resurrexit (II Cor. V). Talem ergo affectum vel
fidem praeparare debet in animo suo is qui de pane et calice percipit.

INTERROGATIO CXXXV.
Quis est bonus thesaurus, et quis est malus?
RESP. Prudentia quidem et sensus qui in Christo est, et virtus animi, quae ad Dei gloriam pertinet,
thesaurus bonus est. Prudentia autem et sensus malitiae; et in his sapere, quae Deus fieri non vult, thesaurus est
malus: ex quibus proferuntur, secundum [0536B] Dei vocem (Luc. VI), suo quoque tempore utrique fructus vel
boni vel mali, in operibus et verbis.

INTERROGATIO CXXXVI.
Si bonum est penitus tacere?
RESP. Silentium et taciturnitas tunc bonum est, cum vel ad personas vel ad tempus aptatur, sicut a
sacra Scriptura edocemur, quae dicit, aliquando quidem: Quia qui intelligit, in illo tempore tacebit; quia tempus
malum est (Amos. V). Aliquando autem: Posui ori meo custodiam, dum consisteret peccator adversum me.
Obmutui et humiliatus sum, et silui a bonis (Psal. XXXVIII). Et alibi: Quod si alii sedenti revelatum fuerit, prior
taceat (I Cor. XIV); et iterum: Mulieres vestrae in ecclesiis taceant (Ibid.). Sed et [0536C] alio tempore his qui
incontinentem linguam habent, dicitur: Omnis sermo malus de ore vestro non procedat; sed si quis bonus ad
aedificationem fidei (Ephes. IV). Necessario vero est taciturnitas, usquequo vitia si qua illa sunt linguae vel
sermonum temeritas resecetur, et discat opportune et in tempore utiliter loqui, ut sicut scriptum est: Sermo eorum
sale conditus sit, ut det gratiam audientibus (Col. III).

INTERROGATIO CXXXVII.
Si oportet tempore orationum vel psalmorum loqui aliquem in domo?
RESP. Praeter eos qui ministerii sollicitudinem gerunt, vel eos quibus disciplinae cura commissa est vel
dispensationis operum; qui et ipsi tamen considerantius agere debent, ut quantum necessitas [0536D] exigit, hoc
solum loquantur, et hoc ipsum cum quiete et honestate, ne interturbent aut offendiculum faciant; caeteris cunctis
silentium habere convenit. Si enim prophetis in Ecclesia docentibus Apostolus dicit: Quia si alii sedenti
38

