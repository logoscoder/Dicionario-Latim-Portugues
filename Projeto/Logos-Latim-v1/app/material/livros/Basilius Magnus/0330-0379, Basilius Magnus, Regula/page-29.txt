INTERROGATIO XCIV.
Si oportet eum qui plus laborat, requirere plus aliquid a consuetudine?
RESP. Si propter retributionem Dei laborem suscipit, non hic requirere debet laboris sui mercedem vel
requiem, sed pro his ad promissa Domini festinare: sciens quia sicut pro laboribus mercedes paravit Dominus, ita
etiam pro angustiis consolationes. Verumtamen hi qui praesunt, observabunt regulam, [0525B] quae dicit:
Dividebatur unicuique prout opus erat (Act. IV). Debent enim unumquemque praevenire, ut secundum laborem
etiam solatia refectionis inveniat.

INTERROGATIO XCV.
Quali affectu oportet accipere vel vestimentum, vel calceamentum, qualecunque fuerit?
RESP. Siquidem breve aut grande est, ad mensuram staturae suae hoc judicare debet, sed cum omni
verecundia et mansuetudine. Si vero pro abjectiori et viliori movetur, aut quia non est novum, meminerit mandati
Domini, dicentis: Quia dignus est, non quicunque, sed operarius mercede sua (Luc. X). Discutiat seipsum, si
digne operatus est opera [0525C] Dei, et adimpleverit omnia, quaecunque praecepta sunt; et tunc non aliud
requiret, sed de eo ipso quod ei datur adhuc erit sollicitus, quia super suum meritum accipit. Hoc enim quod esca
dictum est, etiam de omni re quae ad usus corporis pertinet eadem forma servari potest.

INTERROGATIO XCVI.
Si quis iratus fuerit, nolens accipere aliquid eorum quae ad usum praebentur?
RESP. Iste talis dignus est etiam ut si quaerat non accipiat, usquequo probet is qui praeest: et cum
viderit vitium animi curatum, tunc etiam quod corporis usibus necessarium fuerit, praebebit.

INTERROGATIO XCVII.
Si necesse est omnes convenire ad horam prandii, eum qui remanet et post venit, quomodo
transigimus?
RESP. Siquidem necessitate vel loci vel operis remansit a communi ordine, qui praeest probabit et
ignoscet. Si vero cum posset, non satis egit occurrere, fateatur culpam negligentiae suae, et maneat sine cibo
usque ad illam horam qua convenitur ad cibum in posterum diem.

INTERROGATIO XCVIII.
Pauperes venientes ad ostium et petentes, quomodo dimittimus? Et si debet unusquisque porrigere
panem, vel quodcunque aliud; aut oportet hoc ad eum qui praeest pertinere?
RESP. Cum Dominus dixerit: Non est bonum tollere panem filiorum, et mittere canibus: sed et canes
manducare de micis, quae cadunt de mensa puerorum, [0526A] libenter accipiunt (Matth. XV); is cui dispensatio
injuncta est, cum consideratione debet hoc facere. Si quis autem praeter illius voluntatem facere hoc praesumit,
tanquam inquietus et indisciplinatus confundatur, usquequo discat loci sui ordinem custodire; secundum quod
Apostolus dixit: unusquisque in quo vocatus est, in eo permaneat (I Cor. VII).

29

