RESP. Horum quidem qui imperant differentia vel diversitas non debet impedire obedientium
propositum: quia neque Moyses intemperans exstitit cognato suo Jethro, cum utilia moneret et justa (Exod.
XVIII). Commonitionum sane non parva est diversitas: aliae namque contrariae videntur esse mandatis [0506A]
Dei, aliae vero interrumpere mandatum, vel contaminare illud videntur, aliae vero ad explendam id atque
aedificandum veniunt. Necessarium ergo est meminisse apostolici praecepti dicentis: Prophetias nolite spernere:
omnia probate, quod bonum est retinete; ab omni specie mala abstinete vos (I Thes. V). Et iterum: Cogitationes
purgantes, vel destruentes omnem altitudinem extollentem se adversus scientiam Dei, et captivantes omnem
intellectum, ad obediendum Christo (I Cor. X). Si quid ergo est quod conveniat cum mandato Dei et animae
expediat, et hoc nobis ab aliquo fuerit imperatum, velut voluntatem Dei prompte et libenter debemus accipere, et
explere quod dictum est: Obtemperantes in charitate Christi (Ephes. IV). Sin autem contrarium aliquid [0506B]
mandatis Dei, vel quod ea corrumpere videatur aut contaminare, facere jubemur ab aliquo, tempus est nos dicere:
Obtemperare Deo magis quam hominibus (Act. V). Et rursum meminisse Domini dicentis de omnibus suis:
Alieni autem vocem non sequuntur, sed fugiunt ab eo: quoniam nesciunt alienorum vocem (Joan. X). Sed et
sancti Apostoli memores esse debemus, qui ad nostram cautelam ausus est, ne angelis quidem parcere, dicens:
Etiamsi angelus de coelo evangelizaverit vobis praeterquam quod evangelizamus vobis, anathema sit (Gal. I). Ex
quo edocemur, ut etiamsi valde nobis charus sit aliquis, etiamsi magnificus habeatur, et in admiratione sit
positus, qui prohibet nos facere, quod a Domino praeceptum est, vel rursum imperat, quod Dominus [0506C]
prohibuit, exsecrabilis debet esse qui ejusmodi est omnibus qui diligunt Dominum.

INTERROGATIO XIV.
Quali affectu debet servire, qui servit Deo? et iste ipse affectus quid est?
RESP. Affectum bonum vel animum illum esse arbitror ego, cum desiderium vehemens et inexplebile
atque immobile inest nobis placendi Deo. Impletur autem iste affectus per theoriam, id est, scientiam, per quam
intueri et perspicere possumus magnificentiam gloriae Dei, et per cogitationes pias et puras, et per memoriam
bonorum, quae nobis a Deo collata sunt; ex quorum recordatione venit animae dilectio Domini Dei sui, ut eum
diligat ex toto corde suo, et ex tota anima sua, et ex tota [0506D] mente sua, secundum illum qui dicebat: Sicut
cervus desiderat ad fontes aquarum, ita desiderat anima mea ad te, Deus (Psal. XLI). Cum tali affectu ergo
servire oportet Domino, adimplentes illud quod ab Apostolo dictum est: Quis nos separabit a charitate Christi?
Tribulatio? an angustia? an gladius? et reliqua (Rom. VIII).

INTERROGATIO XV.
Quid sentire de se debet is qui praeest, in quibus praecipit, vel imperat?
RESP. Apud Deum quidem, sicut minister Christi et dispensator mysteriorum Dei (I Cor. IV); timens
ne praeter voluntatem Dei, vel praeter quod in sacris Scripturis evidenter praecipitur, vel dicat aliquid, [0507A]
vel imperet, et inveniatur tanquam falsus testis Dei, aut sacrilegus, vel introducens aliquid alienum a doctrina
Domini, vel certe subrelinquens et praeteriens aliquid eorum quae Deo placita sunt. Ad fratres autem esse debet,
tanquam si nutrix foveat parvulos suos: paratus autem, secundum voluntatem Domini, et secundum quod
unicuique expedit, communicare cum eis non solum Evangelium Dei, sed etiam animam suam; memor praecepti
Dei ac Domini nostri dicentis: Mandatum novum do vobis, ut diligatis vos invicem, sicut ego dilexi vos (Joan.
XIII). Majorem hac charitatem meo habet, quam ut ponat animam suam pro amicis suis (Joan. XV).

INTERROGATIO XVI. [0507B]
Peccantem quomodo corripiemus, vel emendabimus?
RESP. Sicut praeceptum est a Domino, dicente: Si peccaverit in te frater tuus, vade, argue eum inter te
solum et ipsum. Si audierit te, lucratus es fratrem tuum. Si vero non te audierit, assume tecum alium unum, vel
duos: ut in ore duorum vel trium testium stet omne verbum. Quod si etiam ipsos non audierit, dic Ecclesiae: si
autem nec Ecclesiam audierit, sit tibi sicut gentilis et publicanus (Matth. XVIII). Si forte increpatio haec, quae a
12

