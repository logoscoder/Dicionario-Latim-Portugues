INTERROGATIO CXCVII.
Si oportet eum qui praeest, extra eam quae sororibus praeest, loqui aliquid quod ad aedificationem fidei
pertineat virginibus?
RESP. Et quomodo servabitur praeceptum illud Apostoli dicentis: Omnia vestra honeste et secundum
ordinem fiant (I Cor. XIV)?

INTERROGATIO CXCVIII.
Si convenit eum qui praeest cum ea quae sororibus praeest frequenter loqui; et maxime si aliquid de
fratribus pro hoc laeduntur?
RESP. Apostolo dicente: Ut quid enim libertas mea judicatur ab alia conscientia (I Cor. X)? bonum est
imitari eum dicentem: Quia non sum usus potestate [0551D] mea, ne offendiculum aliquod darem Evangelio
Christi (II Cor. IX). Et quantum fieri potest, et rarius videndae sunt, et brevior est sermocinatio instituenda.

INTERROGATIO CXCIX.
Si oportet, cum aliqua soror confitetur quodcunque delictum suum presbytero, etiam matrem monasterii
adesse?
RESP. Honestius mihi videtur esse et religiosius, ut per seniorem matrem presbyter, si quid illud sibi
videtur, statuat, et modum vel tempus poenitentiae imponat ad emendationem ejus quae corrigi desiderat a
peccato. Non est enim honestatis, ut arbitror, aut ordinis, ut aliquis sine testimonio matris illius, quae praeest, vel
cum paucis, vel cum pluribus statuat aliquid, vel loquatur. [0552A]

INTERROGATIO CC.
Si oportet gesta turpia vel obscena confitentem inverecundius pronuntiare omnibus, aut certis
quibusque et quibus illis?
RESP. Confessio peccatorum hanc habet rationem quam habet vulnus aliquod corporis vel passio quae
medico demonstranda est. Sicut ergo non omnibus quis vitia vel vulnera corporis sui revelat, nec quibuslibet, sed
his tantummodo qui summae peritiae testimonium habent, et curae ac medelae disciplinam; ita et confessio
peccatorum fieri debet apud eos tantummodo qui curare haec praevalent ac emendare, secundum quod scriptum
est: Vos qui fortiores estis, infirmitates infirmorum portate (Gal. VI), hoc est, exportate et auferte per
curationem.

INTERROGATIO CCI.
Si ignorante matre seniore presbyter aliquid fieri praecipiat sororibus, recte videbitur indignari senior
mater cum ipsa nescierit?
RESP. Et valde: alioquin janitori praecipit frustra ut vigilet, si alius in domo vult quodlibet disponere.
Sic et Aaron cum absente et ignorante Moyse in populo quippiam praesumit (Exod. XXXII), conflato idolo, tam
super se quam super reliquum populum inducit grave peccatum. Ab hoc idololatriae reatu Paulus Corinthiis
provisum esse voluit, quibus pro corrigendo eo qui patris uxorem violaverat, licet corpore absens scribit:
Congregatis vobis et meo spiritu, cum virtute Domini nostri Jesu Christi (I Cor. III). Timotheo etiam quamvis
proposito omnibus, de utendo modico vino praecipit. Quaedam ordinantur [0552C] a diversis personis,
disponente seniore, qui habere possunt congregationem; quaedam vero nullatenus, nisi praesente seniore, et
praecipue in conventu sororum. Siquidem discipuli, qui etiam potentia virtutis Dei multa signa operabantur, a
52

