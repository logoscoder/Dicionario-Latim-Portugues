INTERROGATIO LVI.
Quomodo quis ad gloriam Dei facit omnia?
RESP. Cum omnia propter Deum, vel ex mandato Dei facimus, et in nullo sectamur hominum laudes,
et in omnibus meminimus Domini dicentis: Luceat lux vestra coram hominibus, ut videant opera vestra bona, et
glorificent Patrem vestrum, qui in coelis est (Matth. V).

INTERROGATIO LVII.
Quomodo manducet quis et bibit in gloriam Dei.
RESP. Si in memoria habeat eum, a quo pascitur, Deum: et si non solum anima, verum etiam corpore
per singula contestetur, se ei gratias agere, et non securum manducare; sed quasi operarium Dei ab ipso refici, ad
hoc, ut ad laborem, vel expletionem [0516B] sufficiat mandatorum.

INTERROGATIO LVIII.
Quomodo faciat dextera, quae non cognoscat sinistra?
RESP. Cum intenta mente, et fixo desiderio placendi Deo, agimus opera Dei, et omni sollicitudine
constringimur, ne decidamus a via recta, et ab opere legitimo; tunc nullius prorsus extrinsecus, neque membri
nostri alicujus percipimus cogitationem, nisi solius Dei, et ejus operis quod explemus. Tanquam si artifex faciens
vas aliquod indesinenter et ejus meminit qui opus injunxit; et vas quod versat in manibus, si recte et fabre veniat,
intuetur.

INTERROGATIO LIX. [0516C]
Quomodo apparebit eis qui hominibus vult placere?
RESP. Cum praesentibus quidem iis qui laudare possunt, agit aliquid operis boni: nullo autem tali
praesente, vel etiam iis qui vituperare possunt astantibus, segnis et pigrior est in opere. Si enim Domino placere
vellet, semper utique et in omni loco idem esset, atque eadem gereret: adimplens illud quod dictum est: Per arma
justitiae, a dextris et a sinistris, per gloriam et ignobilitatem; per infamiam et bonam famam; ut seductores et
veraces (I Cor. VI).

INTERROGATIO LX.
Quomodo quis effugiet vitium hominibus placendi vel captandi laudem ab hominibus? [0516D]
RESP. Si certus sit de praesentia Dei, et fixam habeat sollicitudinem Deo placendi; et multo desiderio
teneatur earum beatitudinum quae a Domino repromissae sunt. Non enim oportet sub praesentia Dei placere
conservis, ad injuriam Domini, et ad sui perniciem; non Domino, sed conservorum nutibus intuentem.

INTERROGATIO LXI.
Quomodo intelligitur superbus? vel quomodo curatur?

21

