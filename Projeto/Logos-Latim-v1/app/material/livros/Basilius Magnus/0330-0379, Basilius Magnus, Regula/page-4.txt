voluptate ac decore concessit? quemque serpentis arte deceptum, et in peccatum lapsum, ac per peccatum in
mortem devolutum, nequaquam despexit; sed legem in adjutorium dedit, praefecit angelos, destinavit prophetas;
conatus malitiae comminationum severitate compescuit; bonorum desideria munificentissimis repromissionibus
provocavit, et finem utriusque viae nostrae in multis imaginibus praesignavit. Verum cum post haec omnia in
malis nostris incredulitatibus duraremus, non est aversus, nec dereliquit nos pii Domini [0491A] bonitas; neque
cum beneficiis ejus essemus ingrati, avertere potuimus et excludere misericordiam ejus a nobis: sed revocamur a
morte, et iterum vivificamur per Dominum nostrum Jesum Christum, Qui cum in forma Dei esset, non rapinam
arbitratus est esse se aequalem Deo: sed semetipsum exinanivit, formam servi accipiens (Phil. II). Infirmitates
nostras accepit, et aegritudines nostras portavit, et pro nobis vulneratus est, ut livore illius sanaremur (Isa. LIII).
Et a maledicto nos redemit, factus pro nobis maledictum (Gal. III). Et morte turpissima condemnatus est, ut nos
revocaret ad vitam. Nec sufficit ei vivificare nos mortuos, sed et divinitatis suae participium tribuit, et munus
aeternitatis indulget; et supra omne quod vel petere vel intelligere possumus, [0491B] credentibus vel
diligentibus se praeparat, quod oculus non vidit, nec auris audivit, nec in cor hominis ascendit (I Cor. II; Psal.
CXV). Quid ergo retribuemus Domino pro omnibus quae retribuit nobis? Verum ille tam benignus et clemens
est, ut ne retributionem quidem reposcat; sed sufficit ei ut pro his omnibus quae largitus est diligatur. Quis ergo
ita irremediabiliter ingratus est, ut propter tanta et talia beneficia non diligat largitorem?
Et de charitate quidem Dei ista sufficiant: propositum namque est, ut superius diximus, non omnia
dicere, impossibile enim est; sed breviter et succincte commemorare ea quae amorem Dei inserere animae et
suscitare sufficiant. Consequens jam nunc est, etiam de eo mandato, quod ordine et virtute secundum [0491C]
diximus, explicare. Et quidem quoniam lex eas virtutes quae animae a Creatore insitae sunt, elimet et excolat,
jam superius diximus. Quia ergo praecipimur diligere proximos sicut nos ipsos, videamus etiam si inest nobis
virtus et facultas ad hujus quoque mandati expletionem. Et quis ignorat quoniam humanum animal et
communicabile homo est, et non agreste aliquod ac ferum? Nihil enim tam proprium est naturae nostrae, quam
alterum alterius indigere, et requirere invicem, ac diligere quod requiritur. Quia ergo Dominus harum in nobis
virtutum semina seminavit, sine dubio horum etiam fructum requiret, et testimonium nostrae erga se dilectionis
dilectionem accipiet proximorum. In hoc [0491D] enim, inquit, scient omnes, quia mei discipuli estis, si invicem
diligatis (Joan. XIII). Et ita in omnibus ista mandata conjungit, ut etiam misericordiae opera quae in proximo
fiunt, transferat in semetipsum. Esurivi enim, inquit, et dedistis manducare mihi (Matth. XXV). Et reliqua quae
in proximo gesta sunt, se dicit esse perpessum, cum adjecit: Quandiu fecistis uni ex minimis istis fratribus meis,
mihi fecistis (Ibid.). Ergo per primum completur et secundum; per secundum vero ascenditur et reditur ad
primum: ut qui diligit Dominum, sine dubio diligat et proximum. Ait enim Dominus: Qui diligit me, mandata
mea custodit. Hoc est autem mandatum meum, inquit, ut invicem diligatis (Joan. XIV et XV). Ita et qui diligit
proximum, explet in Deo charitatem; quia ipse in se recipit [0492A] quidquid confertur in proximum. Et quidem
in his qui initia hahent ad timorem Domini, et ad primos aditus religionis accedunt, prima institutio est utilior per
timorem, secundum sententiam sapientissimi Salomonis, dicentis: Initium sapientiae timor Domini (Prov. I).
Idipsum etiam in psalmis legitur (Psal. CX). Vos vero fratres, qui jam parvuli in Christo esse desiistis, nec ultra
lacte indigetis, cibos solidos ex dogmatum firmitate perquirite, ad nutriendum et pascendum interiorem hominem
(I Cor. III); quo per eminentiora quaeque mandata perveniat ad perfectum, et in omni, quae in Christo est
veritate, confirmetur. Observandum sane est ne forte copiosioris gratiae pondus causa nobis gravioris
condemnationis existat, si ingrati inveniamur in muneribus largitoris. [0492B] Illud autem ante omnia
considerandum est, quia neque aliud ullum mandatum, neque hoc quod de charitate Dei et proximi praecipitur,
implere quis poterit, si per varias et diversas occupationes animus aberret. Sed neque artificium ullum, vel ullius
industriae disciplinam possibile est adipisci eos qui frequenter ex aliis ad alia transferuntur. Omni ergo custodia
oportet nos servare cor nostrum, ne forte desiderium Dei mala desideria et sordidae cogitationes depellant nostris
animis ac detrudant (Prov. IV); sed e contrario assidua recordatione et memoria Dei, formam quodammodo ac
figuram ejus animae nostrae signaculis singuli infigamus, quae nullis queat perturbationibus aboleri. Sic enim et
desiderium in nobis divinae charitatis accenditur, dum frequens ejus [0492C] memoria mentem atque animum
illustrat; et ad opus mandatorum Dei erigimur ac suscitamur. Et ex ipsis rursum charitatis operibus vel
conservatur Dei in nobis charitas, vel augetur. Et hoc puto ostendere volentem Dominum dicere, aliquando
quidem: Si diligitis me, mandata mea servate (Joan. XIV); aliquando autem: Si facitis quae ego dico vobis,
permanetis in charitate mea; sicut et ego servavi mandata Patris mei, et maneo in charitate ejus (Ibid.). Ex quibus
edocet nos, prospectum operis nostri debere ex sua voluntate pendere; ut tanquam speculum quoddam ipsum
habentes, et semper ad ipsum respicientes, opus nostrum fixo ad ipsum cordis oculo dirigamus. Sicut enim
artificia quae in hac vita sunt, [0492D] prospectum quemdam animi gerunt, et ita secundum hoc quod animo
conceperint, etiam in opere utuntur manuum ministerio; sic et in hoc nostro opere unus manet nobis iste
prospectus, atque unus terminus fixus est, quo Deo placere debeamus. Secundum hunc ergo prospectum opus
dirigamus mandatorum. Impossibile namque est aliter constare posse operis nostri formam, nisi voluntas ejus qui
injunxit opus semper in memoria habeatur: ut ejus voluntate servata, et labore operis ac diligentia competenter
expleta, semper jungamur Deo, dum semper ejus memores sumus. Sicut enim, verbi causa, faber securem faciens
4

