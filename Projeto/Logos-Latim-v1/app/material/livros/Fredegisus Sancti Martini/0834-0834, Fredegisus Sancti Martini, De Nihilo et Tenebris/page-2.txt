testimonia aggregantes e pluribus, quorum [0754A] perculsi formidine ineptissimas ulterius voces adversus ea
jaculari non audeant. Siquidem Dominus cum pro afflictione populi Israel plagis severioribus castigaret
Egyptum, tenebris eam involvit adeo spissis ut palpari quirent, et non solum obtutibus hominum visum
adimentibus, sed etiam pro sui crassitudine manuum tactui subjacerent. Quidquid enim tangi palparique potest,
esse necesse est. Quidquid esse necesse est, non esse impossibile est: ac per hoc tenebras non esse impossibile
est, quia esse necesse est quod ex eo quod est palpabile probatum est. Illud quoque praetereundum non est, quod
cum omnium dominus inter lucem et tenebras divisionem faceret, lucem appellavit diem, et tenebras noctem. Si
enim diei nomen significat aliquid, noctis [0754B] nomen non potest aliquid non significare. Dies autem lucem
significat. Lux vero magnum aliquid est. Quid ergo tenebrae, nihilne significativae sunt, cum eis vocabulum
noctis ab eodem conditore impressum est, qui luce appellationem diei imposuit, cassandaque est divina
auctoritas? Nullo modo. Nam coelum et terram facilius est transire quam auctoritatem divinam a suo statu
permutari. Conditor etenim rebus quas condidit nomina impressit, ut suo quaeque nomine res dicta agnita foret.
Neque rem quamlibet absque vocabulo formavit, nec vocabulum aliquid statuit nisi cui statueretur existeret.
Quod si foret, omnimodis videretur superfluum, quod Deum fecisse nefas est dici. Si autem nefas est dici Deum
aliquod statuisse superfluum, nomen quod [0754C] Deus imposuit tenebris nullo modo videri potest superfluum.
Quod si non est superfluum, est secundum modum. Si vero secundum modum, et necessaria, quia eo ad
dignoscendam rem opus erat quae per id significatur. Constat itaque Deum secundum modum res constituisse et
nomina quae sibi ad invicem sunt necessaria. Sanctus quoque David propheta Spiritu plenus, sciens tenebras non
inane quiddam et ventosum sonare, evidenter expressit quia quiddam sunt. Ait ergo: Misit tenebras (Psal. CIV).
Si non sunt, quomodo mittuntur? Quod autem mitti potest, et illo mitti potest ubi non est. Quod vero non est,
mitti quolibet non potest, quia nusquam est. Igitur missae dicuntur tenebrae, quia erant. Item illud: Posuit
tenebras latibulum suum [0754D] (Psal. XVII). Quod scilicet erat posuit, et quodam modo posuit tenebras quae
erant, latibulum suum poneret. Item illud: Sicut tenebrae ejus (Psal. CXXXVIII). Ubi ostenditur quia in
possessione sunt, ac per hoc esse manifestantur. Nam omne quod possidetur est. Tenebrae autem in possessione
sunt. Igitur sunt. Sed cum ista talia ac tanta sufficiant, et arcem tutissimam contra omnia impugnamenta teneant,
unde levi repulsa tela in suos jaculatores retorquere possunt, ex evangelica tamen firmitate quaedam poscenda
sunt. Ponamus igitur ipsius Salvatoris verba: Filii, inquit, regni ejicientur in tenebras exteriores (Matth. VIII).
Attendendum est autem quod tenebras exteriores nominat. Extra enim, [0755A] unde exterius derivatum est,
locum significat. Quapropter cum dicit exteriores tenebras, locales esse demonstrat. Nam non essent exteriores,
nisi essent et interiores. Quidquid autem est, id in loco sit necesse est. Quod vero non est, hoc nusquam est.
Igitur exteriores tenebrae non solum sunt, sed etiam locales sunt. In passione quoque Domini evangelista
tenebras esse factas commemorat ab hora diei sexta usque ad horam nonam. Quae cum factae sint, quomodo non
esse dicuntur? Quod factum est, effici non potest ut factum non fuerit. Quod vero semper non est, nec nunquam
fuit, id nunquam est. Tenebrae autem factae sunt. Quare non ut sint effici non potest. Item in Evangelio: Si
lumen quod in te est, ipsae tenebrae quantae erunt (Matth. VI; Luc. XI). [0755B] Neminem dubitare credo (quin)
quantitas corporibus [0756A] attributa sit quae [quia] cuncta per quantitatem distribuuntur. Et quantitas quidem
secundum accidens est corporibus. Accidentia vero aut in subjecto sunt, aut de subjecto praedicantur. Per hoc
ergo quod dicitur ipsae tenebrae quantae erunt, quantitas in subjecto monstratur. Unde probabile colligitur
tenebras non solum esse, sed etiam corporales esse. Itaque haec pauca ratione simul et auctoritate congesta
vestrae magnitudini atque prudentiae scribere curavi, ut eis fixe immobiliterque haerentes, nulla falsa opinione
illecti, a veritatis tramite declinare possitis, sed si forte a quocunque aliquid prolatum fuerit ab hac nostra ratione
dissentiens, ad hanc velut ad regulam recurrentes, ex ejus sententiis stultas machinationes dejicere valetis.
[0756B]
Explicit de tenebris.

2

