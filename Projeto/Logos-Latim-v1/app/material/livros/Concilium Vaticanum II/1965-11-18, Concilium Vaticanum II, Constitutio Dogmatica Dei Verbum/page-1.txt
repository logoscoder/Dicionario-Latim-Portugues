Dei Verbum
1

CONSTITUTIO DOGMATICA DE DIVINA REVELATIONE

1 DEI VERBUM religiose audiens et fidenter proclamans, Sacrosancta Synodus verbis S. Ioannis obsequitur dicentis: Adnuntiamus vobis vitam
aeternam, quae erat apud Patrem et apparuit nobis: quod vidimus et audivimus adnuntiamus vobis, ut et vos societatem habeatis nobiscum, et
societas nostra sit cum Patre et cum Filio eius Iesu Christo (1Jn 1,2-3). Propterea, Conciliorum Tridentini et Vaticani I inhaerens vestigiis, genuinam de
divina revelatione ac de eius transmissione doctrinam proponere intendit, ut salutis praeconio mundus universus audiendo credat, credendo speret,
sperando amet.

2

CAPUT I. DE IPSA REVELATIONE

2 Placuit Deo in sua bonitate et sapientia Seipsum revelare et notum facere sacramentum voluntatis suae (cf. Ep 1,9), quo homines per Christum,
Verbum carnem factum, in Spiritu Sancto accessum habent ad Patrem et divinae naturae consortes efficiuntur (cf. Ep 2,18 Ep 2 Petr. 1, 4). Hac itaque
revelatione Deus invisibilis (cf. Col 1,15 1Tm 1,17) ex abundantia caritatis suae homines tamquam amicos alloquitur (cf. Ex 33,11 Jn 15,14-15) et cum
eis conversatur (cf. Ba 3,38), ut eos ad societatem Secum invitet in eamque suscipiat. Haec revelationis oeconomia fit gestis verbisque intrinsece
inter se connexis, ita ut opera, in historia salutis a Deo patrata, doctrinam et res verbis significatas manifestent ac corroborent, verba autem opera
proclament et mysterium in eis contentum elucident. Intima autem per hanc revelationem tam de Deo quam de hominis salute veritas nobis in
Christo illucescit, qui mediator simul et plenitudo totius revelationis exsistit.
3 Deus, per Verbum omnia creans (cf. Jn 1,3) et conservans, in rebus creatis perenne sui testimonium hominibus praebet (cf. Rm 1,19-20) et, viam
salutis supernae aperire intendens, insuper protoparentibus inde ab initio Semetipsum manifestavit. Post eorum autem lapsum eos, redemptione
promissa, in spem salutis erexit (cf. Gn 3,15), et sine intermissione generis humani curam egit, ut omnibus qui secundum patientiam boni operis
salutem quaerunt, vitam aeternam daret (cf. Rm 2,6-7). Suo autem tempore Abraham vocavit, ut faceret eum in gentem magnam (cf. Gn 12,2-3),
quam post Patriarchas per Moysen et Prophetas erudivit ad se solum Deum vivum et verum, providum Patrem et iudicem iustum agnoscendum, et ad
promissum Salvatorem expectandum, atque ita per saecula viam Evangelio praeparavit.
4 Postquam vero multifariam multisque modis Deus locutus est in Prophetis, novissime diebus istis locutus est nobis in Filio (He 1,1-2). Misit enim
Filium suum, aeternum scilicet Verbum, qui omnes homines illuminat, ut inter homines habitaret iisque intima dei enarraret (cf. Jn 1,1-18). Iesus
Christus ergo, Verbum caro factum? homo ad homines missus, 3 verba Dei loquitur (Jn 3,34), et opus salutare consummat quod dedit ei Pater
faciendum (cf. Jn 5,36 Jn 17,4). Quapropter Ipse, quem qui videt, videt et Patrem (cf. Jn 14,9), tota suiipsius praesentia ac manifestatione, verbis et
operibus, signis et miraculis, praesertim autem morte sua et gloriosa ex mortuis resurrectione, misso tandem Spiritu veritatis, revelationem
complendo perficit ac testimonio divino confirmat, Deum nempe nobiscum esse ad nos ex peccati mortisque tenebris liberandos et in aeternam vitam
resuscitandos.
Oeconomia ergo christiana, utpote foedus novum et definitivum, numquam praeteribit et nulla iam nova revelatio publica expectanda est ante
gloriosam manifestationem Domini nostri Iesu Christi (cf. 1Tm 6,14 cf. Tt 2,13).
5 Deo revelanti praestanda est oboeditio fidei (cf. Rm 16 Rm 26 coll. Rm 1,5 2Co 10,5-6), qua homo se totum libere Deo committit plenum revelanti
Deo intellectus et voluntatis obsequium praestando et voluntarie revelationi ab Eo datae assentiendo. Quae fides ut praebeatur, opus est
praeveniente et adiuvante gratia Dei et internis Spiritus Sancti auxiliis, qui cor moveat et in Deum convertat, mentis oculos aperiat, et det omnibus
suavitatem in consentiendo et credendo veritati. Quo vero profundior usque evadat revelationis intelligentia, idem Spiritus Sanctus fidem iugiter per
dona sua perficit.
6 Divina revelatione Deus Seipsum atque aeterna voluntatis suae decreta circa hominum salutem manifestare ac communicare voluit, ad
participanda scilicet bona divina. quae humanae mentis inelligentiam omnino superant.
Confitetur Sacra Synodus, Deum, rerum omnium principium et finem, naturali humanae rationis lumine e rebus creatis certo cognosci posse (cf. Rm
1,20); eius vero revelationi tribuendum esse docet, ut ea, quae in rebus divinis humanae rationi per se impervia non sunt. In praesenti quoque
generis humani conditione ab omnibus expedite, firma certitudine et nullo admixto errore cognosci possint.

3

CAPUT II. DE DIVINAE REVELATIONIS TRANSMISSIONE

7 Quae Deus ad salutem cunctarum gentium revelaverat, eadem benignissime disposuit ut in aevum integra permanerent omnibusque
generationibus transmitterentur. Ideo Christus Dominus, in quo summi Dei tota revelatio consummatur (cf. 2Co 1,32 cf. 2Co 3,16-4,6), mandatum
dedit Apostolis ut Evangelium, quod promissum ante per Prophetas Ipse adimplevit et proprio ore promulgavit, tamquam fontem omnis et salutaris
veritatis et morum disciplinae omnibus praedicarent,1 eis dona divina communicantes. Quod quidem fideliter factum est, tum ab Apostolis, qui in
praedicatione orali, exemplis et institutionibus ea tradiderunt quae sive ex ore, conversatione et operibus Christi acceperant, sive a Spiritu Sancto
suggerente didicerant, tum ab illis Apostolis virisque apostolicis, qui, sub inspiratione eiusdem Spiritus Sancti, nuntium salutis scriptis mandaverunt.
Ut autem Evangelium integrum et vivum iugiter in Ecclesia servaretur, Apostoli successores reliquerunt Episcopos, ipsis suum ipsorum locum
magisterii tradentes. Haec igitur Sacra Traditio et Sacra utriusque Testamenti Scriptura veluti speculum sunt in quo Ecclesia in terris peregrinans
contemplatur Deum, a quo omnia accipit, usquedum ad Eum videndum facie ad faciem sicuti est perducatur (cf. 1Jn 3,2).
8 Itaque praedicatio apostolica, quae in inspiratis libris speciali modo exprimitur, continua successione usque ad consummationem temporum
conservari debebat. Unde Apostoli, tradentes quod et ipsi acceperunt, fideles monent ut teneant traditiones quas sive per sermonem sive per
epistulam didicerint (cf. 2Th 2,15), utque pro semel sibi tradita fide decertent (cf. Iud. 3) .4 Quod vero ab Apostolis traditum est, ea omnia
complectitur quae ad Populi Dei vitam sancte ducendam fidemque augendam conferunt, sicque Ecclesia, in sua doctrina, vita et cultu, perpetuat,
cunctisque generationibus transmittit omne quod ipsa est, omne quod credit.
Haec quae est ab Apostolis Traditio sub assistentia Spiritus Sancti in Ecclesia proficit:5 crescit enim tam rerum quam verborum traditorum perceptio,
tum ex contemplatione et studio credentium, qui ea conferunt in corde suo (cf. Lc 2,19 Lc 2,51), tum ex intima spiritualium rerum quam experiuntur
intelligentia, tum ex praeconio eorum qui cum episcopatus successione charisma veritatis certum acceperunt. Ecclesia scilicet, volventibus saeculis,
ad plenitudinem divinae veritatis iugiter tendit, donec in ipsa consummentur verba Dei.
Sanctorum Patrum dicta huius Traditionis vivificam testificantur praesentiam, cuius divitiae in praxim vitamque credentis et orantis Ecclesiae
transfunduntur. Per eandem Traditionem integer Sacrorum Librorum canon Ecclesiae innotescit, ipsaeque Sacrae Litterae in ea penitius intelliguntur
et indesinenter actuosae redduntur; sicque Deus, qui olim locutus est, sine intermissione cum dilecti Filii sui Sponsa colloquitur, et Spiritus Sanctus,
per quem viva vox Evangelii in Ecclesia, et per ipsam in mundo resonat, credentes in omnem veritatem inducit, verbumque Christi in eis abundanter
inhabitare facit (cf. Col 3,16).
9 Sacra Traditio ergo et Sacra Scriptura arcte inter se connectuntur atque communicant. Nam ambae, ex eadem divina scaturigine promanantes, in
unum quodammodo coalescunt et in eundem finem tendunt. Etenim Sacra Scriptura est locutio Dei quatenus divino afflante Spiritu scripto
consignatur; Sacra autem Traditio verbum Dei, a Christo Domino et a Spiritu Sancto Apostolis concreditum, successoribus eorum integre transmittit,

1

