quoquo modo deflexerunt aut Christi Evangelium et misericordiam salutiferam ignorant, donec in omni bonitate et
iustitia et veritate (Ep 5,9) tandem omnes ambulent.
12 In exercendo suo munere docendi, Christi Evangelium hominibus annuntient, quod inter praecipua Episcoporum
munera eminet, eos in Spiritus fortitudine ad fidem vocantes aut in fide viva confirmantes; integrum Christi mysterium
ipsis proponant, illas nempe veritates quarum ignorantia, Christi ignorantia est, itemque viam quae divinitus revelata est
ad glorificationem Dei atque eo ipso ad beatitudinem aeternam consequendam.
Ostendant insuper res ipsas terrestres et humana instituta secundum Dei Creatoris consilium, ad hominum salutem
quoque ordinari et ideo ad aedificationem Corporis Christi non parum conferre posse.
Edoceant ideo quanti, iuxta doctrinam Ecclesiae, aestimanda sit persona humana, cum sua libertate et ipsa corporis vita;
familia eiusque unitas et stabilitas, prolisque procreatio et educatio; civile consortium cum suis legibus et
professionibus; labor et otia, artes et technica inventa; paupertas et opum affluentia; rationes denique exponant quibus
solvendae sunt de bonorum materialium possessione, incremento ac recta distributione, de pace et bello, de fraterna
omnium populorum conversatione gravissimae quaestiones.
13 Doctrinam christianam proponant ratione temporum necessitatibus aptata, quae scilicet respondeat difficultatibus et
quaestionibus quibus maxime homines premuntur et anguntur; eandem doctrinam quoque tueantur, ipsos fideles
docentes illam defendere et propagare. In eadem tradenda, maternam Ecclesiae sollicitudinem comprobent erga omnes
homines, sive fideles sive non fideles, et peculiari cura prosequantur pauperes et tenuiores, quos evangelizare misit eos
Dominus.
Cum Ecclesiae sit cum humana societate, in qua vivit, ad colloquium venire, Episcoporum imprimis est officium ut
homines adeant et colloquia cum eisdem petant ac promoveant. Quae salutis colloquia, ut semper veritas cum caritate,
intellegentia cum amore copulentur, perspicuitate sermonis simul ac humilitate et lenitate praestent oportet, itemque
debita prudentia iuncta tamen cum fiducia, quippe quae amicitiam cum foveat animos coniungere nata sit.
Varia media ad doctrinam christianam annuntiandam adhibere satagant in hodierno tempore quae praesto sunt, videlicet
imprimis praedicationem atque catecheticam institutionem, quae quidem semper principem tenent locum, sed et
propositionem doctrinae in scholis, in academiis, conferentiis et coadunationibus omnis generis, necnon eiusdem
diffusionem declarationibus publicis occasione quorumdam eventuum factis, prelo variisque instrumentis
communicationis socialis, quibus ad Christi Evangelium nuntiandum uti omnino oportet.
14 Invigilent ut catechetica institutio, quae eo tendit ut in hominibus fides, per doctrinam illustrata, viva fiat atque
explicita et operosa, tum pueris et adolescentibus, tum iuvenibus, tum etiam adultis sedula cura tradatur; ut in eadem
tradenda serventur aptus ordo atque methodus conveniens non tantum materiae de qua agitur, sed et indoli, facultatibus
et aetati necnon vitae condicionibus auditorum, ut eadem institutio innitatur Sacra Scriptura, Traditione, Liturgia,
Magisterio vitaque Ecclesiae.
Curent praeterea ut catechetae ad munus suum rite praeparentur, ita ut Ecclesiae doctrinam plane cognoscant, necnon et
leges psychologicas et disciplinas paedagogicas theoretice et practice addiscant.
Satagant etiam ut institutio catechumenorum adultorum restituatur aut melius adaptetur.
15 In exercendo suo munere sanctificandi memores sint Episcopi se ex hominibus assumptos esse et pro hominibus
constitui, in iis quae sunt ad Deum, ut offerant dona et sacrificia pro peccatis. Episcopi enim plenitudine Sacramenti
Ordinis gaudent et ab ipsis in exercenda sua potestate pendent tum presbyteri, qui quidem, ut Ordinis episcopalis
providi sint cooperatores, et ipsi consecrati sunt veri Novi Testamenti sacerdotes, tum diaconi, qui ad ministerium
ordinati populo Dei in communione cum Episcopo eiusque presbyterio inserviunt; ipsi itaque Episcopi praecipui sunt
dispensatores mysteriorum Dei, sicut et totius vitae liturgicae in Ecclesia sibi commissa moderatores, promotores atque
custodes.
Iugiter itaque adnitantur ut christifideles paschale mysterium penitius cognoscant et vivant, per Eucharistiam, ita ut
unum arctissimum efficiant Corpus in unitate caritatis Christi; orationi et ministerio verbi instantes (Ac 6,4), laborem
impendant ut omnes quorum cura sibi est commissa unanimi sint in oratione utque Sacramentorum receptione in gratia
crescant ac fideles Domino sint testes.
Qua perfectores, Episcopi clericorum suorum, religiosorum et laicorum sanctitatem, secundum suam cuiusque
peculiarem vocationem, promovere studeant, memores quidem se teneri ad exemplum sanctitatis praebendum, in

