19 In suo apostolico munere obeundo, quod animarum salutem intendit, Episcopi per se plena ac perfecta gaudent
libertate atque independentia a quacumque civili potestate. Quare non licet eorum muneris ecclesiastici exercitium
directe vel indirecte impedire neve eos prohibere quominus cum Apostolica Sede aliisque Auctoritatibus ecclesiasticis
et cum suis subditis libere communicent.
Profecto Sacri Pastores, dum in spiritualem sui gregis curam incumbunt, reapse sociali quoque et civili profectui ac
prosperitati consulunt, actuosam in hunc finem cum publicis auctoritatibus, pro sui officii ratione et sicut Episcopos
decet, operam consociantes atque iustis legibus oboedientiam et legitime constitutis potestatibus reverentiam suadentes.
20 Cum apostolicum Episcoporum munus sit a Christo Domino institutum atque spiritualem et supernaturalem finem
prosequatur, Sacrosancta Oecumenica Synodus declarat ius nominandi et instituendi Episcopos esse competenti
Auctoritati ecclesiasticae proprium, peculiare et per se exclusivum.
Quapropter ad Ecclesiae libertatem rite tuendam et ad christifidelium bonum aptius et expeditius promovendum in votis
est Sacrosancti Concilii ut in posterum nulla amplius civilibus Auctoritatibus concedantur iura aut privilegia electionis,
nominationis, praesentationis vel designationis ad Episcopatus officium; civiles vero Auctoritates, quarum
obsequentem erga Ecclesiam voluntatem Sacrosancta Synodus grato animo agnoscit plurimique facit, humanissime
rogantur ut praedictis iuribus vel privilegiis, quibus in praesens pacto aut consuetutudine fruantur, consiliis cum
Apostolica Sede initis, sua sponte renuntiare velint.
21 Cum igitur pastorale Episcoporum munus tanti sit momenti tantaeque gravitatis, Episcopi dioecesani aliique in iure
ipsis aequiparati, si, ob ingravescentem aetatem aliamve gravem causam, implendo suo officio minus apti evaserint,
enixe rogantur ut, vel sua ipsi sponte vel a competenti Auctoritate invitati, renuntiationem ab officio exhibeant.
Competens autem Auctoritas, si illam acceptaverit, et de congruenti renuntiantium sustentatione et de peculiaribus
iuribus iisdem recognoscendis providebit.

6 II - Dioecesium circumscriptio
22 Ad proprium dioecesis finem consequendum, oportet ut Ecclesiae natura in populo Dei ad ipsam dioecesim
pertinente perspicue manifestetur; ut Episcopi munera sua pastoralia in iisdem efficaciter explere valeant; ut denique
populi Dei saluti quam perfectissime fieri potest ministretur.
Id autem postulat sive congruentem finium territorialium dioecesium circumscriptionem, sive clericorum opumque
distributionem rationi consentaneam atque apostolatus exigentiis accommodatam. Quae omnia non solum clericorum et
christifidelium, quorum directe interest, verum etiam et totius catholicae Ecclesiae in bonum cedunt.
Itaque, ad dioecesium circumscriptiones quod attinet, decernit Sacrosancta Synodus ut, quatenus animarum bonum id
exigat, quamprimum ad congruam recognitionem prudenter deveniatur, eas dividendo vel dismembrando vel uniendo,
aut ipsarum fines mutando vel episcopalium sedium aptiorem locum determinando, aut denique, praesertim si de
dioecesibus agatur quae ex maioribus urbibus constant, eas nova interna ordinatione disponendo.
23 In dioecesium circumscriptionibus recognoscendis in tuto ponatur praeprimis uniuscuiusque dioecesis unitas
organica, quoad personas, officia, instituta, ad instar corporis apte viventis. Singulis vero in casibus, omnibus adiunctis
accurate perpensis, prae oculis habeantur criteria generaliora quae sequuntur.
1) In circumscriptione dioecesana definienda ratio, quantum fieri poterit, habeatur varietatis compositionis populi Dei,
quae multum conferre potest ad pastoralem curam aptius exercendam; simulque curetur ut huius populi conglobationes
demographicae, cum civilibus officiis institutisque socialibus quae structuram ipsius organicam efficiunt, in unum,
quantum fieri poterit, serventur. Qua de causa uniuscuiusque dioecesis territorium nonnisi continuum pateat.
Attendatur etiam, si casus ferat, ad fines circumscriptionum civilium, atque ad peculiaria personarum locorumve
adiuncta, v. g. psychologica, oeconomica, geographica, historica.
2) Amplitudo territorii dioecesani eiusve incolarum numerus talis sit generatim ut, ex una parte, ipse Episcopus, licet ab
aliis adiutus, pontificalia exercere visitationesque pastorales congrue peragere valeat, omnia apostolatus opera in
dioecesi rite moderari atque coordinare, sacerdotes suos praesertim cognoscere, necnon et religiosos et laicos rationem
aliquam in dioecesanis inceptis habentes; ex altera vero parte, sufficiens ac idoneus praebeatur campus in quo sive

