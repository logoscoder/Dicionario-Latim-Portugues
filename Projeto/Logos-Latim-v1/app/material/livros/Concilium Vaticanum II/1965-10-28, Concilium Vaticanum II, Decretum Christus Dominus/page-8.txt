e. g. Vicarii Foranei, Decani), vel operibus indolis supraparoecialis sunt addicti, ut cura pastoralis in dioecesi unitate
non careat atque efficacior reddatur.
Praeterea cura animarum spiritu missionali semper informetur, ita ut ad omnes in paroecia degentes, debito modo, se
extendat. Quodsi parochi quosdam personarum coetus attingere nequeant, alios, etiam laicos, in proprium adiutorium
vocent, qui sibi auxilium praestent in iis quae ad apostolatum spectant.
Ad eamdem vero animarum curam efficaciorem reddendam, vita communis sacerdotum, praesertim eidem paroeciae
addictorum, enixe commendatur, quae, dum actionem apostolicam fovet, caritatis et unitatis exemplum fidelibus
praebet.
2) In exsequendo munere magisterii, parochorum est: verbum Dei praedicare omnibus christifidelibus, ut hi in fide, spe
et caritate radicati, in Christo crescant et communitas christiana illud testimonium caritatis reddat, quod Dominus
commendavit; itemque catechetica instructione fideles ad plenam mysterii salutis cognitionem ducere, unicuique aetati
accommodatam. Ad hanc autem instructionem tradendam non solum religiosorum auxilium quaerant, sed etiam
laicorum cooperationem, erecta quoque Confraternitate Doctrinae Christianae.
In perficiendo opere sanctificationis, curent parochi ut celebratio Eucharistici Sacrificii centrum sit et culmen totius
vitae communitatis christianae; itemque adlaborent ut fideles spirituali pabulo pascantur per devotam et frequentem
Sacramentorum receptionem atque per consciam et actuosam in Liturgia participationem. Meminerint etiam parochi
quam maxime sacramentum Poenitentiae ad vitam christianam fovendam conferre; quare faciles se praebeant ad
fidelium confessiones audiendas, advocatis ad hoc, si opus fuerit, aliis etiam sacerdotibus, qui varias linguas calleant.
In officio pastoris adimplendo, imprimis curent parochi proprium gregem cognoscere. Cum autem omnium ovium sint
ministri, vitae christianae incrementum foveant tum in singulis fidelibus, tum in familiis, tum in associationibus
praesertim apostolatui addictis, tum in universa communitate paroeciali. Domos igitur et scholas visitent, prout
pastorale munus id exigat; adulescentibus et iuvenibus studiose prospiciant; pauperes et infirmos paterna caritate
prosequantur; peculiarem denique curam de opificibus habeant atque adlaborent ut fideles operibus apostolatus
auxilium praestent.
3) Vicarii paroeciales tamquam parochi cooperatores, praestantem et actuosam operam quotidie impendunt in
ministerio pastorali sub parochi auctoritate exercendo. Quare inter parochum eiusque vicarios fraterna habeatur
conversatio, mutua caritas et reverentia semper vigeat iidemque consiliis, auxilio et exemplo sese invicem adiuvent,
paroeciali curae concordi voluntate communique studio providentes.
31 In iudicio efformando de sacerdotis idoneitate ad aliquam paroeciam regendam, Episcopus rationem habeat, non
solum de illius doctrina, sed etiam de pietate, zelo apostolico, ceterisque dotibus ac qualitatibus, quae ad curam
animarum rite exercendam requiruntur.
Praeterea cum muneris paroecialis tota ratio sit bonum animarum, quo facilius et aptius Episcopus ad provisionem
paroeciarum procedere valeat, supprimantur, salvo iure Religiosorum, quaelibet iura praesentationis, nominationis vel
reservationis, necnon, ubi exsistat, lex concursus, sive generalis sive particularis.
Parochi vero in sua quisque paroecia ea gaudeant stabilitate in officio, quam animarum bonum requirat. Quare,
abrogata distinctione inter parochos amovibiles et inamovibiles, recognoscatur et simplicior reddatur modus procedendi
in translatione et amotione parochorum, quo Episcopus, servata quidem naturali et canonica aequitate, aptius
necessitatibus boni animarum providere possit.
Parochi autem, qui ob ingravescentem aetatem aliamve gravem causam, ab officio rite et fructuose adimplendo
impediuntur, enixe rogantur ut sua ipsi sponte, aut ab Episcopo invitati, officii renuntiationem faciant. Episcopus
renuntiantibus congruam sustentationem provideat.
32 Eadem denique salus animarum causa sit, qua determinentur aut recognoscantur paroeciarum erectiones aut
suppressiones, aliaeve huiusmodi innovationes, quas quidem Episcopus propria auctoritate peragere poterit.
11 IV - Religiosi
33 Omnibus Religiosis, quibus in iis quae sequuntur sodales accensentur ceterorum Institutorum consilia evangelica
profitentes, iuxta propriam cuiusque vocationem, officium incumbit impense diligenterque adlaborandi ad
aedificationem et incrementum totius mystici Corporis Christi et in bonum Ecclesiarum particularium.

