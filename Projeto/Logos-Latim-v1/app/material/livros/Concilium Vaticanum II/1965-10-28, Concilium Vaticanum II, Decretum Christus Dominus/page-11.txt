socialia et localia adiuncta melius provideatur, atque faciliores fructuosioresque reddantur Episcoporum relationes sive
inter se sive cum Metropolitis et cum ceteris eiusdem nationis Episcopis, necnon et Episcoporum cum civilibus
Auctoritatibus.
40 Itaque, ad memoratos fines consequendos, Sacrosancta Synodus haec statuenda decernit:
1) Provinciarum ecclesiasticarum circumscriptiones opportune recognoscantur et iura ac privilegia Metropolitarum
novis aptisque normis definiantur.
2) Pro regula habeatur ut omnes dioeceses aliaeque territoriales circumscriptiones quae iure dioecesibus aequiparantur
alicui provinciae ecclesiasticae adscribantur. Proinde dioeceses quae nunc Apostolicae Sedi immediate sint subiectae
quaeque nulli alii uniantur, aut in novam provinciam ecclesiasticam, si id fieri possit, sunt simul componendae aut illi
provinciae aggregandae, quae vicinior seu opportunior sit, et iuri metropolitico Archiepiscopi sunt subiciendae ad
normam iuris communis.
3) Ubi utilitas id suadet, provinciae ecclesiasticae in regiones ecclesiasticas componantur, quarum ordinatio iure est
statuenda.
41 Expedit ut competentes Episcoporum Conferentiae quaestionem de huiusmodi provinciarum circumscriptione aut
regionum erectione examini subiciant, iuxta normas iam de dioecesium circumscriptione in nn. 23 et 24 statutas, et
consilia ac vota sua Apostolicae Sedi proponant.

15 III - Episcopi munere interdioecesano fungentes
42 Cum necessitates pastorales magis magisque requirant ut quaedam pastoralia munia concorditer regantur et
promoveantur, expedit ut in servitium omnium vel plurium dioecesium alicuius determinatae regionis aut nationis
nonnulla constituantur officia, quae etiam Episcopis committi possunt.
Commendat autem Sancta Svnodus ut inter Praelatos seu Episcopos, his muneribus perfungentes, et Episcopos
dioecesanos atque Conferentias Episcopales fraterna semper vigeat communio et animorum in sollicitudine pastorali
conspiratio, cuius rationes etiam iure communi definiantur oportet.
43 Cum spirituali militum curae, ob peculiares eorumdem vitae condiciones, eximia debeatur sollicitudo, in unaquaque
natione erigatur, pro viribus, Vicariatus Castrensis. Tum Vicarius tum cappellani in concordi cum Episcopis
dioecesanis cooperatione huic difficili operi impense se devoveant.
Quare Episcopi dioecesani Vicario Castrensi concedant numero sufficienti sacerdotes huic gravi muneri aptos simulque
faveant inceptis ad bonum spirituale militum provehendum.

16 MANDATUM GENERALE
44 Decernit Sacrosancta Synodus, ut in recognoscendo Codice Iuris Canonici aptae definiantur leges, ad normam
principiorum quae in hoc Decreto statuuntur, perpensis etiam animadversionibus quae vel a Commissionibus vel a
Patribus Conciliaribus prolatae sunt.
Decernit insuper Sancta Synodus ut Directoria generalia de cura animarum conficiantur in usum tum Episcoporum tum
parochorum, ut certae ipsis praebeantur rationes ad proprium munus pastorale facilius aptiusque obeundum.
Conficiantur etiam tum speciale Directorium de cura pastorali peculiarium fidelium coetuum pro diversis singularum
nationum vel regionum adiuntis, tum Directorium de catechetica populi christiani institutione, in quo agatur de
fundamentalibus eiusdem institutionis principiis et ordinatione deque elaboratione librorum ad rem pertinentium. In iis
vero Directoriis conficiendis ratio item habeatur animadversionum quae sive a Commissionibus sive a Patribus
Conciliaribus exhibitae sunt.

