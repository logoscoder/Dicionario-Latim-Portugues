12 CAPUT III. DE EPISCOPIS IN COMMUNE PLURIUMECCLESIARUM BONUM COOPERANTIBUS
13 I - Synodi, concilia et praesertim episcoporum conferentiae
36 Inde a prioribus Ecclesiae saeculis Episcopi, peculiaribus quidem Ecclesiis praepositi, communione fraternae
caritatis atque studio permoti universalis missionis Apostolis traditae, vires ac voluntates suas consociaverunt ad
bonum tum commune tum singularum Ecclesiarum provehendum. Hac ratione sive Synodi, sive Concilia provincialia,
sive demum Concilia plenaria constituta fuerunt in quibus Episcopi aequalem pro variis Ecclesiis statuerunt rationem
servandam tum in fidei veritatibus docendis tum in disciplina ecclesiastica ordinanda.
Exoptat haec Sancta Oecumenica Synodus ut veneranda Synodorum et Conciliorum instituta novo vigeant robore, quo
aptius et efficacius fidei incremento disciplinaeque conservationi in variis Ecclesiis, pro temporum adiunctis,
provideatur.
37 Hodiernis potissimum temporibus Episcopi haud raro munus suum apte ac fructuose adimplere non valent nisi cum
aliis Episcopis arctiorem in dies suam concordem atque coniunctiorem operam efficiant. Cum autem Episcoporum
Conferentiae - pluribus in nationibus iam constitutae - praeclara ediderint uberioris apostolatus argumenta, Sacrosancta
haec Synodus summopere expedire censet, ut ubique terrarum eiusdem nationis seu regionis Episcopi in unum coetum
confluant, statis temporibus simul convenientes, ut communicatis prudentiae et experientiae luminibus, collatisque
consiliis sancta fiat ad commune Ecclesiarum bonum virium conspiratio. Propterea de Episcoporum Conferentiis haec
quae sequuntur statuit.
38 1) Est Episcoporum Conferentia veluti coetus in quo sacrorum Antistites cuiusdam nationis vel territorii munus
suum pastorale coniunctim exercent ad maius bonum, quod hominibus praebet Ecclesia, provehendum, praesertim per
apostolatus formas et rationes occurrentibus aetatis adiunctis apte compositas.
2) Omnes Ordinarii locorum cuiuscumque ritus, Vicariis Generalibus exceptis, Coadiutores, Auxiliares aliique Episcopi
titulares peculiari munere vel ab Apostolica Sede vel ab Episcoporum Conferentiis demandato fungentes ad
Episcoporum Conferentiam pertinent. Ceteri Episcopi titulares necnon, ob singulare quod obeunt in territorio officium,
Legati Romani Pontificis non sunt de iure membra Conferentiae.
Ordinariis locorum necnon Coadiutoribus competit suffragium deliberativum. Auxiliaribus aliisque Episcopis, quibus
ius est Conferentiae interesse, suffragium deliberativum aut consultivum decernent statuta Conferentiae.
3) Quaelibet Conferentia Episcoporum sua conficiat statuta, ab Apostolica Sede recognoscenda, in quibus - praeter alia
media - officia provideantur quae fini consequendo efficacius consulant, e. g. Consilium permanens Episcoporum,
Commissiones Episcopales, Secretariatus Generalis.
4) Decisiones Conferentiae Episcoporum, dummodo legitime et per duas saltem ex tribus partibus suffragiorum
Praesulum, qui voto deliberativo fruentes ad Conferentiam pertinent, prolatae fuerint et ab Apostolica Sede recognitae,
vim habeant iuridice obligandi in casibus dumtaxat in quibus aut ius commune id praescripserit aut peculiare
Apostolicae Sedis mandatum, motu proprio aut ad petitionem ipsius Conferentiae datum, id statuerit.
5) Ubi peculiaria adiuncta id postulent, Episcopi plurium nationum, Apostolica Sede approbante, unam poterunt
Conferentiam constituere.
Foveantur insuper relationes inter Conferentias Episcopales diversarum nationum ad maius bonum promovendum ac
tuendum.
6) Enixe commendatur ut Praesules Orientalium Ecclesiarum, in disciplina propriae Ecclesiae in Synodis promovenda
et ad opera in bonum religionis efficacius fovenda, rationem etiam habeant boni communis totius territorii, ubi plures
Ecclesiae diversorum rituum exstant, consiliis in conventibus interritualibus collatis, iuxta normas a competenti
Auctoritate statuendas.

14 II - Provinciarum ecclesiasticarum circumscriptio et regionum ecclesiasticarum erectio
39 Animarum bonum non dioecesium tantum sed provinciarum quoque ecclesiasticarum aptam expostulat
circumscriptionem, immo et regionum ecclesiasticarum suadet erectionem, ita ut apostolatus necessitatibus iuxta

