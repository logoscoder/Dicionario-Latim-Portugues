Christus Dominus
1 DECRETUM DE PASTORALI EPISCOPORUM MUNERE IN ECCLESIA
1 CHRISTUS DOMINUS, Filius Dei vivi, qui venit ut salvum faceret populum suum a peccatis utque omnes homines
sanctificarentur, sicut Ipse missus est a Patre, ita et misit Apostolos suos, quos ideo sanctificavit, tradens eis Spiritum
Sanctum, ut et ipsi glorificarent Patrem super terram et homines salvos facerent, in aedificationem Corporis Christi (Ep
4,12) quod est Ecclesia.
2 In hac Christi Ecclesia, Romanus Pontifex, ut successor Petri, cui oves et agnos suos pascendos Christus concredidit,
suprema, plena, immediata et universali in curam animarum, ex divina institutione, gaudet potestate. Qui ideo, cum
tamquam omnium fidelium pastor ad bonum commune Ecclesiae universae et ad bonum singularum Ecclesiarum
procurandum missus sit, super omnes Ecclesias ordinariae potestatis obtinet principatum.
Episcopi autem et ipsi, positi a Spiritu Sancto, in Apostolorum locum succedunt ut animarum pastores, atque, una cum
Summo Pontifice et sub Eiusdem auctoritate, ad Christi, aeterni Pastoris, opus perenne reddendum missi sunt. Christus
enim Apostolis eorumque successoribus dedit mandatum atque potestatem ut docerent omnes gentes, hominesque
sanctificarent in veritate atque pascerent. Episcopi itaque, per Spiritum Sanctum qui datus est eis, veri et authentici
effecti sunt fidei Magistri, Pontifices ac Pastores.
3 Hoc suum episcopale munus, quod per consecrationem episcopalem susceperunt, Episcopi, sollicitudinis omnium
Ecclesiarum participes, in communione et sub auctoritate Summi Pontificis exercent, ad magisterium et regimen
pastorale quod attinet, omnes uniti in Collegio seu corpore quoad universam Dei Ecclesiam
Illud exercent singuli quoad assignatas sibi dominici gregis partes, unusquisque Ecclesiae particularis sibi commissae
curam gerens aut quandoque aliqui coniunctim necessitatibus quibusdam diversarum Ecclesiarum communibus
providentes.
Quare Sacrosancta Synodus, attentis etiam condicionibus hominum consociationis, quae nostra hac aetate, ad novum
fertur rerum ordinem, pressius determinare intendens pastorale Episcoporum munus, haec quae sequuntur statuit.

2 CAPUT I. DE EPISCOPIS QUOAD UNIVERSAM ECCLESIAM
3 I - Partes quas habent episcopi quoad universam ecclesiam
4 Episcopi, vi sacramentalis consecrationis et hierarchica communione cum Collegii Capite atque membris,
constituuntur membra Corporis episcopalis. Ordo autem Episcoporum, qui collegio Apostolorum in magisterio et
regimine pastorali succedit, immo in quo corpus apostolicum continuo perseverat, una cum Capite suo Romano
Pontifice, et numquam sine hoc Capite, subiectum quoque supremae ac plenae potestatis in universam Ecclesiam
exsistit, quae quidem potestas nonnisi consentiente Romano Pontifice exerceri potest, Haec vero potestas sollemni
modo in Concilio Oecumenico exercetur: ideo Sacrosancta Synodus decernit omnibus Episcopis, qui sint membra
Collegii episcopalis, ius esse ut Concilio Oecumenico intersint.
Eadem potestas collegialis una cum Papa exerceri potest ab Episcopis in orbe terrarum degentibus, dummodo Caput
Collegii eos ad actionem collegialem vocet, vel saltem Episcoporum dispersorum unitam actionem approbet vel libere
recipiat, ita ut verus actus collegialis efficiatur.
5 Episcopi e diversis orbis regionibus selecti, modis et rationibus a Romano Pontifice statutis vel statuendis, Supremo
Ecclesiae Pastori validiorem praestant adiutricem operam in Consilio, quod proprio nomine Synodus Episcoporum
appellatur, quae quidem, utpote totius catholici Episcopatus partes agens, simul significat omnes Episcopos in
hierarchica communione sollicitudinis universae Ecclesiae participes esse.
6 Episcopi, qua legitimi Apostolorum successores el Collegii episcopalis membra, inter se coniunctos semper se sciant
atque omnium Ecclesiarum sollicitos sese exhibeant, cum ex Dei institutione et praecepto apostolici muneris
unusquisque Ecclesiae una cum ceteris Episcopis sponsor sit. Praesertim solliciti sint de illis orbis terrarum regionibus
in quibus verbum Dei nuntiatum nondum est aut in quibus, praecipue ob parvum sacerdotum numerum, christifideles in
periculo versantur a vitae christianae mandatis discedendi, immo et ipsam fidem amittendi.

