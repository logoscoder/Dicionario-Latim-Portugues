assumendo vero purificat, roborat et elevat. Memor est enim se cum illo Rege colligere debere, Cui gentes in
hereditatem datae sunt (cf. Ps 2,8), et in Cuius civitatem dona et munera adducunt (cf. Ps 71, 10; Is. 60, 4-7; Apoc.
21, 24). Hic universalitatis character, qui Populum Dei condecorat, ipsius Domini donum est, quo catholica
Ecclesia efficaciter et perpetuo tendit ad recapitulandam totam humanitatem cum omnibus bonis eius, sub Capite
Christo, in unitate Spiritus Eius.
Vi huius catholicitatis, singulae partes propria dona ceteris partibus et toti Ecclesiae afferunt, ita ut totum et
singulae partes augeantur ex omnibus invicem communicantibus et ad plenitudinem in unitate conspirantibus.
Inde fit ut Populus Dei non tantum ex diversis populis congregetur, sed etiam in seipso ex variis ordinibus
confletur. Adest enim inter membra eius diversitas, sive secundum officia, dum aliqui sacro ministerio in bonum
fratrum suorum funguntur, sive secundum condicionem et vitae ordinationem, dum plures in statu religioso,
arctiore via ad sanctitatem tendentes, fratres exemplo suo stimulant. Inde etiam in ecclesiastica communione
legitime adsunt Ecclesiae particulares, propriis traditionibus fruentes, integro manente primatu Petri Cathedrae,
quae universo caritatis coetui praesidet, legitimas varietates tuetur et simul invigilat ut particularia, nedum unitati
noceant, ei potius inserviant. Inde denique inter diversas Ecclesiae partes vincula intimae communionis quoad
divitias spirituales, operarios apostolicos et temporalia subsidia. Ad communicandum enim bona vocantur
membra Populi Dei, et de singulis etiam Ecclesiis valent verba Apostoli: Unusquisque, sicut accepit gratiam, in
alterutrum illam administrantes, sicut boni dispensatores multiformis gratiae Dei ( 1P 4,10).
Ad hanc igitur catholicam Populi Dei unitatem, quae pacem universalem praesignat et promovet, omnes
vocantur homines, ad eamque variis modis pertinent vel ordinantur sive fideles catholici, sive alii credentes in
Christo, sive denique omnes universaliter homines, gratia Dei ad salutem vocati.
Ad fideles ergo catholicos imprimis Sancta Synodus animum vertit. Docet autem, Sacra Scriptura et
Traditione innixa, Ecclesiam hanc peregrinantem necessariam esse ad salutem. Unus enim Christus est Mediator
ac via salutis, qui in Corpore suo, quod est Ecclesia, praesens nobis fit, Ipse autem necessitatem fidei et baptismi
expressis verbis inculcando (cf. Mc 16,16 Jn 3,5), necessitatem Ecclesiae, in quam homines per baptismum tamquam
per ianuam intrant, simul confirmavit. Quare illi homines salvari non possent, qui Ecclesiam Catholicam a Deo
per Iesum Christum ut necessariam esse conditam non ignorantes, tamen vel in eam intrare, vel in eadem
perseverare noluerint.
14

Illi plene Ecclesiae societati incorporantur, qui Spiritum Christi habentes, integram eius ordinationem omniaque
media salutis in ea instituta accipiunt, et in eiusdem compage visibili cum Christo, eam per Summum Pontificem
atque Episcopos regente, iunguntur, vinculis nempe professionis fidei, sacramentorum et ecclesiastici regiminis
ac communionis. Non salvatur tamen, licet Ecclesiae incorporetur, qui in caritate non perseverans, in Ecclesiae
sinu corpore quidem, sed non corde remanet. Memores autem sint omnes Ecclesiae filii condicionem suam
eximiam non propriis meritis sed peculiari gratiae Christi esse adscribendam; cui si cogitatione, verbo et opere
non respondent, nedum salventur, severius iudicabuntur.
Catechumeni qui, Spiritu Sancto movente, explicita voluntate ut Ecclesiae incorporentur expetunt, hoc ipso voto
cum ea coniunguntur; quos iam ut suos dilectione curaque complectitur Mater Ecclesia.
Cum illis qui, baptizati, christiano nomine decorantur, integram autem fidem non profitentur vel unitatem
communionis sub Successore Petri non servant, Ecclesia semetipsam novit plures ob rationes coniunctam. Sunt
enim multi, qui sacram Scripturam ut normam credendi et vivendi in honore habent sincerumque zelum
religiosum ostendunt, amanter credunt in Deum Patrem omnipotentem et in Christum, Filium Dei Salvatorem,
baptismo signantur, quo Christo coniunguntur, imo et alia sacramenta in propriis Ecclesiis vel communitatibus
ecclesiasticis agnoscunt et recipiunt. Plures inter illos et episcopatu gaudent, Sacram Eucharistiam celebrant
necnon pietatem erga Deiparam Virginem fovent. Accedit orationum aliorumque beneficiorum spiritualium
communio; imo vera quaedam in Spiritu Sancto coniunctio, quippe qui donis et gratiis etiam in illis sua virtute
sanctificante operatur, et quosdam illorum usque ad sanguinis effusionem roboravit. Ita Spiritus in cunctis
Christi discipulis desiderium actionemque suscitat, ut omnes, modo a Christo statuto, in uno grege sub uno
Pastore pacifice uniantur. Quod ut obtineat, Ecclesia Mater precari, sperare et agere non desinit, filiosque ad
purificationem et renovationem exhortatur, ut signum Christi super faciem Ecclesiae clarius effulgeat.
15

Ii tandem qui Evangelium nondum acceperunt, ad Populum Dei diversis rationibus ordinantur. In primis
quidem populus ille cui data fuerunt testamenta et promissa et ex quo Christus ortus est secundum carnem (cf.
Rm 9,4-5), populus secundum electionem carissimus propter patres: sine poenitentia enim sunt dona et vocatio Dei
(cf. Rm 11,28-29). Sed propositum salutis et eos amplectitur, qui Creatorem agnoscunt, inter quos imprimis
Musulmanos, qui fidem Abrahae se tenere profitentes, nobiscum Deum adorant unicum, misericordem, homines
6
16

