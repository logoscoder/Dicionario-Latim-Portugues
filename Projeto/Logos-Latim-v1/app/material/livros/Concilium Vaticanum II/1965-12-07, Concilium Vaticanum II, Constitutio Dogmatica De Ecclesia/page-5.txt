deducitur. Fideles per baptismum in Ecclesia incorporati, ad cultum religionis christianae charactere deputantur
et, in filios Dei regenerati, fidem quam a Deo per Ecclesiam acceperunt coram hominibus profiteri tenentur.
Sacramento confirmationis perfectius Ecclesiae vinculantur, speciali Spiritus Sancti robore ditantur, sicque ad
fidem tamquam veri testes Christi verbo et opere simul diffundendam et defendendam arctius obligantur.
Sacrificium eucharisticum, totius vitae christianae fontem et culmen, participantes, divinam Victimam Deo
offerunt atque seipsos cum Ea; ita tum oblatione tum sacra communione, non promiscue sed alii aliter, omnes in
liturgica actione partem propriam agunt. Porro corpore Christi in sacra synaxi refecti, unitatem Populi Dei, quae
hoc augustissimo sacramento apte significatur et mirabiliter efficitur, modo concreto exhibent.
Qui vero ad sacramentum poenitentiae accedunt, veniam offensionis Deo illatae ab Eius misericordia obtinent et
simul reconciliantur cum Ecclesia, quam peccando vulneraverunt, et quae eorum conversioni caritate, exemplo,
precibus adlaborat. Sacra infirmorum unctione atque oratione presbyterorum Ecclesia tota aegrotantes Domino
patienti et glorificato commendat, ut eos alleviet et salvet (cf. Jc 5,14-16), immo eos hortatur ut sese Christi
passioni et morti libere sociantes (cf. Rm 8,17 Col 1,24 2Tm 2,11-12 1P 4,13), ad bonum Populi Dei conferant. Iterum, qui
inter fideles sacro Ordine insigniuntur, ad Ecclesiam verbo et gratia Dei pascendam, Christi nomine instituuntur
Tandem coniuges christiani, virtute matrimonii sacramenti, quo mysterium unitatis et fecundi amoris inter
Christum et Ecclesiam significant atque participant (cf. Ep 5,32), se invicem in vita coniugali necnon prolis
susceptione et educatione ad sanctitatem adiuvant, adeoque in suo vitae statu et ordine proprium suum in Populo
Dei donum habent (cf. 1Co 7,7). Ex hoc enim connubio procedit familia, in qua nascuntur novi societatis humanae
cives, qui per Spiritus Sancti gratiam, ad Populum Dei saeculorum decursu perpetuandum, baptismo in filios Dei
constituuntur. In hac velut Ecclesia domestica parentes verbo et exemplo sint pro filiis suis primi fidei praecones,
et vocationem unicuique propriam, sacram vero peculiari cura, foveant oportet.
Tot ac tantis salutaribus mediis muniti, christifideles omnes, cuiusvis conditionis ac status, ad perfectionem
sanctitatis qua Pater ipse perfectus est, sua quisque via, a Domino vocantur.
Populus Dei sanctus de munere quoque prophetico Christi participat, vivum Eius testimonium maxime per
vitam fidei ac caritatis diffundendo, et Deo hostiam laudis offerendo, fructum labiorum confitentium nomini
Eius (cf. He 13,15). Universitas fidelium, qui unctionem habent a Sancto (cf. 1Jn 2,20 1Jn 2,27), in credendo falli
nequit, atque hanc suam peculiarem proprietatem mediante supernaturali sensu fidei totius populi manifestat,
cum ab Episcopis usque ad extremos laicos fideles universalem suum consensum de rebus fidei et morum
exhibet. Illo enim sensu fidei, qui a Spiritu veritatis excitatur et sustentatur, Populus Dei sub ductu sacri
magisterii, cui fideliter obsequens, iam non verbum hominum, sed vere accipit verbum Dei (cf. 1Th 2,13), semel
traditae sanctis fidei (cf. Jud 1,3), indefectibiliter adhaeret, recto iudicio in eam profundius penetrat eamque in vita
plenius applicat.
12

Idem praeterea Spiritus Sanctus non tantum per sacramenta et ministeria populum Dei sanctificat et ducit
eumque virtutibus ornat, sed dona sua dividens singulis prout vult ( 1Co 12,11), inter omnis ordinis fideles distribuit
gratias quoque speciales, quibus illos aptos et promptos reddit ad suscipienda varia opera vel officia, pro
renovatione et ampliore aedificatione Ecclesiae proficua, secundum illud: Unicuique datur manifestatio Spiritus
ad utilitatem (1Co 12,7). Quae charismata, sive clarissima, sive etiam simpliciora et latius diffusa, cum sint
necessitatibus Ecclesiae apprime accommodata et utilia, cum gratiarum actione ac consolatione accipienda sunt.
Dona autem extraordinaria non sunt temere expetenda, neque praesumptuose ab eis sperandi sunt fructus
operarum apostolicarum; sed iudicium de eorum genuinitate et ordinato exercitio ad eos pertinet, qui in Ecclesia
praesunt, et quibus speciatim competit, non Spiritum exstinguere, sed omnia probare et quod bonum est tenere
(cf. 1Th 5,12 1Th 5,19-21).
Ad novum Populum Dei cuncti vocantur homines. Quapropter hic populus, unus et unicus manens, ad
universum mundum et per omnia saecula est dilatandus, ut propositum adimpleatur voluntatis Dei, qui naturam
humanam in initio condidit unam, filiosque suos, qui erant dispersi, in unum tandem congregare statuit (cf. Jn
11,52). Ad hoc enim misit Deus Filium suum, quem constituit heredem universorum (cf. He 1,2), ut sit Magister,
Rex et Sacerdos omnium, Caput novi et universalis populi filiorum Dei. Ad hoc tandem misit Deus Spiritum Filii
sui, Dominum et Vivificantem, qui pro tota Ecclesia et singulis universisque credentibus principium est
congregationis et unitatis in doctrina Apostolorum et communione, fractione panis et orationibus (cf. Ac 2,42, gr.) .
13

Omnibus itaque gentibus terrae inest unus Populus Dei, cum ex omnibus gentibus mutuetur suos cives, Regni
quidem indolis non terrestris, sed caelestis. Cuncti enim per orbem sparsi fideles cum ceteris in Spiritu Sancto
communicant, et sic qui Romae sedet, Indos scit membrum suum esse. Cum autem Regnum Christi de hoc
mundo non sit (cf. Jn 18,36), ideo Ecclesia seu Populus Dei, hoc Regnum inducens, nihil bono temporali cuiusvis
populi subtrahit, sed e contra facultates et copias moresque populorum, quantum bona sunt, fovet et assumit,
5

