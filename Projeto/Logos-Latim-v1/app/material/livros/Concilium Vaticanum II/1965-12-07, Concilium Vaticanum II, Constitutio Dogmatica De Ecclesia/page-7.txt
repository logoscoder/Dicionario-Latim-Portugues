die novissimo iudicaturum Neque ab aliis, qui in umbris et imaginibus Deum ignotum quaerunt, ab huiusmodi
Deus ipse longe est, cum det omnibus vitam et inspirationem et omnia (cf. Ac 17,25-28), et Salvator velit omnes
homines salvos fieri (cf. 1Tm 2,4). Qui enim Evangelium Christi Eiusque Ecclesiam sine culpa ignorantes, Deum
tamen sincero corde quaerunt, Eiusque voluntatem per conscientiae dictamen agnitam, operibus adimplere, sub
gratiae influxu, conantur, aeternam salutem consequi possunt. Nec divina Providentia auxilia ad salutem
necessaria denegat his qui sine culpa ad expressam agnitionem Dei nondum pervenerunt et rectam vitam non
sine divina gratia assequi nituntur.
Quidquid enim boni et veri apud illos invenitur, ab Ecclesia tamquam praeparatio evangelica aestimatur et ab Illo
datum qui illuminat omnem hominem, ut tandem vitam habeat. At saepius homines, a Maligno decepti,
evanuerunt in cogitationibus suis, et commutaverunt veritatem Dei in mendacium, servientes creaturae magis
quam Creatori (cf. Rm 1,21 Rm 1,25) vel sine Deo viventes ac morientes in hoc mundo, extremae desperationi
exponuntur. Quapropter ad gloriam Dei et salutem istorum omnium promovendam, Ecclesia, memor mandati
Domini dicentis: Praedicate Evangelium omni creaturae (Mc 16,16), missiones fovere sedulo curat.
Sicut enim Filius missus est a Patre, et Ipse Apostolos misit (cf. Jn 20,21), dicens: Euntes ergo docete omnes
gentes, baptizantes eos in nomine Patris et Filii et Spiritus Sancti, docentes eos servare omnia quaecumque
mandavi vobis. Et ecce Ego vobiscum sum omnibus diebus usque ad consummationem saeculi ( Mt 28,18-20). Quod
solemne Christi mandatum annuntiandi veritatem salutarem Ecclesia ab Apostolis recepit adimplendum usque ad
ultimum terrae (cf. Ac 1,8). Unde sua facit verba Apostoli: Vae... mihi est si non evangelizavero! (2Co 9,16), ideoque
in mittendis praeconibus indesinenter pergit, usquedum novellae Ecclesiae plene constituantur atque opus
evangelizandi et ipsae continuent. A Spiritu Sancto enim ad cooperandum compellitur, ut propositum Dei, qui
Christum principium salutis pro universo mundo constituit, effectu compleatur. Praedicando Evangelium,
Ecclesia audientes ad fidem confessionemque fidei allicit, ad baptismum disponit, a servitute erroris eripit,
eosque Christo incorporat, ut per caritatem in Illum usque ad plenitudinem crescant.
Opera autem sua efficit ut quidquid boni in corde menteque hominum vel in propriis ritibus et culturis
populorum seminatum invenitur, non tantum non pereat, sed sanetur, elevetur et consummetur ad gloriam Dei,
confusionem daemonis et beatitudinem hominis. Cuilibet discipulo Christi onus fidei disseminandae pro parte
sua incumbit. Sed si quilibet credentes baptizare potest, sacerdotis tamen est aedificationem Corporis sacrificio
eucharistico perficere, adimplendo verba Dei per prophetam: Ab ortu solis usque ad occasum magnum est
nomen meum in gentibus, et in omni loco sacrificatur et offertur nomini meo oblatio munda ( Ml 1,11). Ita autem
simul orat et laborat Ecclesia, ut in Populum Dei, Corpus Domini et Templum Spiritus Sancti, totius mundi
transeat plenitudo, et in Christo, omnium Capite, reddatur universorum Creatori ac Patri omnis honor et gloria.
17

7

