significatur, cum Presbyteri adstantes super novum electum, simul cum Episcopo ordinante, manus imponere
invitentur, et cum Sacram Eucharistiam unanimo corde concelebrant. Singuli ergo Presbyteri cum confratribus
suis uniuntur vinculo caritatis, orationis et omnimodae cooperationis, atque ita manifestatur illa unitas qua
Christus voluit suos in unum esse consummatos, ut cognoscat mundus Filium missum esse a Patre.
Quam ob rem, qui sunt provectioris aetatis iuniores vere ut fratres suscipiant eosque in primis inceptis et
oneribus ministerii adiuvent, itemque mentem eorum, etsi a propria diversam, intellegere satagant atque incepta
eorum cum benevolentia prosequantur. Iuvenes pariter revereantur aetatem atque experientiam seniorum cumque
illis de rebus curam animarum spectantibus consilia conferant et libenter collaborent.
Spiritu fraterno ducti, Presbyteri hospitalitatem ne obliviscantur, colant beneficentiam et communionem
bonorum, praesertim solliciti eorum qui sunt aegroti, afflicti, laboribus nimis onerati, solitarii, e patria exsules,
necnon eorum qui persecutionem patiuntur. Etiam ad relaxandum animum libenter et cum gaudio conveniant,
memores verborum quibus ipse Dominus Apostolos defatigatos invitabat: Venite seorsum in desertum locum, et
requiescite pusillum (Mc 6,31). Insuper, ut Presbyteri in vita spirituali et intellectuali colenda mutuum iuvamen
inveniant, ut aptius in ministerio cooperari valeant utque a periculis solitudinis forte orientibus eripiantur, aliqua
vita communis vel aliquod vitae consortium inter eos foveatur, quod tamen plures formas, iuxta diversas
necessitates personales vel pastorales, induere potest, nempe cohabitationem, ubi possibilis est, vel communem
mensam, vel saltem frequentes ac periodicos conventus.
Magni quoque habendae sunt et diligenter promovendae associationes quae, statutis a competenti ecclesiastica
auctoritate recognitis, per aptam et convenienter approbatam vitae ordinationem et per iuvamen fraternum,
sanctitatem sacerdotum in exercitio ministerii fovent, et sic toti Ordini Presbyterorum servire intendunt.
Demum, ratione eiusdem communionis in sacerdotio, se sciant Presbyteri specialiter obligatos erga eos qui
aliquibus difficultatibus laborant; quibus tempestivum praebeant auxilium, etiam si opus sit eos discrete
monendo. Illos autem qui in quibusdam defecerunt fraterna caritate atque magno animo semper prosequantur,
pro ipsis instantes preces Deo effundant eisque continuo sese praebeant ut revera fratres et amicos.
9
Novi Testamenti sacerdotes, licet Sacramenti Ordinis ratione praestantissimum ac necessarium in Populo et pro
Populo Dei munus patris et magistri exerceant, tamen simul cum omnibus christifidelibus sunt discipuli Domini,
Dei vocantis gratia Eius Regni participes facti. Cum omnibus enim in fonte baptismi regeneratis Presbyteri sunt
fratres inter fratres, utpote membra unius eiusdemque Christi Corporis, cuius aedificatio omnibus demandata est.
Presbyteros igitur sic oportet praeesse, ut non quae sua sunt quaerentes, sed quae Iesu Christi, cum fidelibus
laicis operam coniungant et in medio eorum se gerant ad exemplum Magistri, qui inter homines non venit
ministrari, sed ministrare, et dare animam suam redemptionem pro multis (Mt 20,28). Presbyteri sincere
laicorum dignitatem atque propriam, quam laici in missione Ecclesiae habent partem, agnoscant et promoveant.
Iustam etiam libertatem, quae omnibus in civitate terrestri competit, sedulo in honore habeant. Libenter audiant
laicos, eorum desideria fraterne considerantes, eorumque experientiam et competentiam in diversis campis
humanae actionis agnoscentes, ut simul cum ipsis signa temporum recognoscere queant.
Probantes spiritus si ex Deo sint, charismata laicorum multiformia, tam humilia quam altiora, cum sensu fidei
detegant, cum gaudio agnoscant, cum diligentia foveant. Inter alia vero dona Dei quae in fidelibus abundanter
inveniuntur, peculiari cura digna sunt, quibus non pauci ad altiorem vitam spiritualem attrahuntur. Item cum
fiducia laicis in servitium Ecclesiae officia committant, eis agendi libertatem et spatium relinquentes, immo eos
ut opera etiam sua sponte aggrediantur opportune invitantes.
Presbyteri demum in medio laicorum positi sunt ut omnes ad caritatis unitatem ducant caritate fraternitatis
invicem diligentes, honore invicem praevenientes (Rm 12,10). Eorum igitur est diversas mentes ita componere ut
nemo in fidelium communitate extraneum se sentiat. Boni communis, cuius nomine Episcopi curam habent, sunt
defensores, atque simul veritatis strenui assertores, ne fideles omni vento doctrinae circumferantur. Peculiari
sollicitudini eorum committuntur qui a praxi Sacramentorum, immo a fide forsan defecerunt, quos quidem ut
boni pastores adire non omittent.
Ad praescripta de oecumenismo attendentes, non obliviscentur fratrum qui plena nobiscum ecclesiastica
communione non fruuntur.
Commendatos sibi tandem habebunt illos omnes qui Christum Salvatorem suum non agnoscunt.
Ipsi vero christifideles conscii sint se obligatos esse Presbyteris suis, et ideo filiali amore eosdem, pastores suos
5

