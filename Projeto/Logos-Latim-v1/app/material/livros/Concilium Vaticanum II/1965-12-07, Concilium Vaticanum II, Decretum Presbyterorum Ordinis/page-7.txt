sensus et praestantia ministerii sacerdotalis in vivida luce ponantur, quippe in quo cum tantis oneribus tanta
gaudia componantur, et in quo praesertim, ut docent Patres, potest dari Christo maximum testimonium amoris.

7
8

CAPUT III. PRESBYTERORUM VITA
I - Presbyterorum ad perfectionem vocatio

12
Sacramento Ordinis Presbyteri Christo Sacerdoti configurantur, ut ministri Capitis, ad totum Eius Corpus quod
est Ecclesia exstruendum et aedificandum, tamquam Ordinis episcopalis cooperatores. Iam quidem in baptismi
consecratione, sicut omnes christifideles, signum et donum acceperunt tantae vocationis et gratiae ut, vel in
infirmitate humana, perfectionem prosequi possint et debeant, iuxta verbum Domini: Estote ergo vos perfecti
sicut et Pater vester coelestis perfectus est (Mt 5,48). Ad illam vero perfectionem acquirendam peculiari ratione
tenentur sacerdotes, quippe qui, Deo in Ordinis receptione novo modo consecrati, Christi Aeterni Sacerdotis viva
instrumenta efficiantur, ut mirabile opus Eius, quod superna efficacitate universum hominum convictum
redintegravit, per tempora persequi valeant. Cum ergo omnis sacerdos, suo modo, ipsius Christi personam gerat,
particulari quoque gratia ditatur ut, inserviendo plebi commissae et universo Populo Dei, Eius perfectionem
aptius prosequi possit, cuius partes sustinet, utque humanae infirmitati carnis medeatur sanctitas Illius, qui nobis
factus est Pontifex sanctus, innocens, impollutus, segregatus a peccatoribus (He 7,26).
Christus, quem Pater sanctificavit seu consecravit et misit in mundum, dedit semetipsum pro nobis, ut nos
redimeret ab omni iniquitate, et mundaret sibi populum acceptabilem, sectatorem bonorum operum (Tt 2,14), et
sic per passionem intravit in gloriam suam; simili modo Presbyteri, unctione Spiritus Sancti consecrati et a
Christo missi, in seipsis opera carnis mortificant et hominum servitio totaliter se devovent, et sic in sanctitate qua
in Christo ditati sunt ad perfectum virum progredi valent.
Itaque, ministerium Spiritus et iustitiae exercentes, dummodo sint docibiles Spiritui Christi qui eos vivificat et
ducit, in vita spiritus firmantur. Per ipsas enim cotidianas sacras actiones, sicut et per integrum suum
ministerium, quod cum Episcopo et Presbyteris communicantes exercent, ipsi ad vitae perfectionem ordinantur.
Ipsa autem sanctitas Presbyterorum ad proprium ministerium fructuose complendum plurimum confert: quamvis
enim gratia Dei etiam per indignos ministros opus salutis explere possit, tamen per illos ordinaria lege praeoptat
Deus sua mirabilia ostendere, qui, dociliores impulsui et ductui Spiritus Sancti facti, ob suam intimam cum
Christo unionem et vitae sanctimoniam, cum Apostolo dicere valeant: Vivo autem, iam non ego, vivit vero in me
Christus (Ga 2,20).
Quapropter haec Sacrosancta Synodus, ad suos fines pastorales renovationis internae Ecclesiae, diffusionis
Evangelii in universo mundo, necnon colloquii cum mundo hodierno attingendos, vehementer hortatur omnes
sacerdotes ut, aptis adhibitis mediis ab Ecclesia commendatis, ad illam semper maiorem sanctitatem nitantur, qua
evadant in dies aptiora instrumenta in servitium totius Populi Dei.
13 Sanctitatem propria ratione consequentur Presbyteri munera sua sincere et indefesse in Spiritu Christi
exercentes.
Verbi Dei ministri cum sint, cotidie legunt et audiunt Dei verbum quod alios docere debent; quod si simul in
seipsos recipere satagant, perfectiores in dies fient Domini discipuli, iuxta verba Pauli Apostoli ad Timotheum:
Haec meditare, in his esto: ut profectus tuus manifestus sit omnibus. Attende tibi et doctrinae: insta in illis. Hoc
enim faciens et teipsum salvum facies et eos, qui te audiunt (1Tm 4,15-16). Quaerentes enim quomodo aptius
contemplata aliis tradere possint,8 profundius sapient investigabiles divitias Christi (Ep 3,8) et multiformem
sapientiam Dei. Prae oculis habentes Dominum esse qui corda aperit et sublimitatem non ex ipsis sed e Dei
virtute provenire, in ipso actu verbi tradendi intimius cum Christo Magistro coniungentur Eiusque Spiritu
ducentur. Ita communicantes cum Christo, Dei participant caritatem, cuius mysterium, a saeculis absconditum, in
Christo revelatum est.
Ut Sacrorum ministri, praesertim in Sacrificio Missae, Presbyteri personam specialiter gerunt Christi, qui
seipsum ad sanctificandos homines victimam dedit; ideoque invitantur ut quod tractant imitentur, quatenus
mortis Dominicae mysterium celebrantes, membra sua a vitiis et concupiscentiis mortificare procurent. In
mysterio Sacrificii Eucharistici, in quo munus suum praecipuum sacerdotes adimplent, opus nostrae
redemptionis continuo exercetur, et ideo enixe commendatur eius celebratio cotidiana, quae quidem etiam si
praesentia fidelium haberi non possit, actus est Christi et Ecclesiae. Ita, dum Presbyteri cum actu Christi
7

