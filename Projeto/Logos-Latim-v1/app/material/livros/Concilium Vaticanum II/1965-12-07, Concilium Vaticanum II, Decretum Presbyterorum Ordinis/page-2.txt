dum ex Paschate Christi manant, in glorioso Eiusdem Domini adventu consummabuntur, cum Ipse tradiderit
Regnum Deo et Patri.
3
Presbyteri, ex hominibus assumpti et pro hominibus constituti in iis quae sunt ad Deum ut offerant dona et
sacrificia pro peccatis, cum ceteris hominibus tamquam cum fratribus conversantur. Sic et Dominus Iesus, Filius
Dei, homo ad homines a Patre missus, habitavit in nobis et voluit per omnia fratribus assimilari, absque tamen
peccato. Ipsum iam imitati sunt sancti Apostoli, et testatur beatus Paulus, Doctor gentium, segregatus in
evangelium Dei (Rm 1,1), omnia omnibus se factum esse ut omnes faceret salvos. Presbyteri Novi Testamenti,
vocatione quidem et ordinatione sua, quodam modo in sinu Populi Dei segregantur, non tamen ut separentur,
sive ab eo, sive a quovis homine, sed ut totaliter consecrentur operi ad quod Dominus eos assumit. Ministri
Christi esse non possent nisi alius vitae quam terrenae testes essent et dispensatores, sed neque hominibus
inservire valerent si ab eorum vita condicionibusque alieni remanerent.
Ipsum eorum ministerium speciali titulo exigit ne huic saeculo sese conforment; simul tamen requirit ut in hoc
saeculo inter homines vivant, et sicut boni pastores oves suas cognoscant, easque etiam quae non sunt ex hoc
ovili adducere quaerant, ut et ipsae vocem Christi audiant et fiat unum ovile et unus Pastor. Quod ut consequi
valeant multum conferunt virtutes quae in humano consortio merito aestimantur, ut sunt cordis bonitas,
sinceritas, robur animi et constantia, assidua iustitiae cura, urbanitas aliaeque, quas Apostolus Paulus
commendat, dicens: Quaecumque sunt vera, quaecumque pudica, quaecumque iusta, quaecumque sancta,
quaecumque amabilia, quaecumque bonae famae, si qua virtus, si qua laus disciplinae, haec cogitate (Ph 4,8).23

3
4

CAPUT II. PRESBYTERORUM MINISTERIUM
I - Presbyterorum munera

4
Populus Dei primum coadunatur verbo Dei vivi, quod ex ore sacerdotum omnino fas est requirere. Cum enim
nemo salvari possit, qui prius non crediderit, Presbyteri, utpote Episcoporum cooperatores, primum habent
officium Evangelium Dei omnibus evangelizandi, ut, mandatum exsequentes Domini: Euntes in mundum
universum praedicate evangelium omni creaturae (Mc 16,15), Populum Dei constituant et augeant. Verbo enim
salutari in corde non fidelium suscitatur et in corde fidelium alitur fides, qua congregatio fidelium incipit et
crescit, secundum illud Apostoli: Fides ex auditu, auditus autem per verbum Christi (Rm 10,17). Omnibus ergo
debitores sunt Presbyteri, ut cum eis communicent veritatem Evangelii qua in Domino gaudent.
Sive igitur, conversationem inter gentes habentes bonam, ad Deum glorificandum eas adducunt, sive, aperte
praedicantes, mysterium Christi non credentibus annuntiant, sive catechesim christianam tradunt vel Ecclesiae
doctrinam explanant, sive sui temporis quaestiones sub luce Christi tractare student, eorum semper est non
sapientiam suam, sed Dei Verbum docere omnesque ad conversionem et ad sanctitatem instanter invitare.
Sacerdotalis vero praedicatio, in hodiernis mundi adiunctis haud raro perdifficilis, ut auditorum mentes aptius
moveat, verbum Dei non modo generali et abstracto tantum exponere debet, sed concretis applicando vitae
circumstantiis veritatem Evangelii perennem.
Ita ministerium verbi multiformiter exercetur, secundum diversas audientium necessitates et praedicantium
charismata. In regionibus vel coetibus non christianis, nuntio Evangelico homines ad fidem et Sacramenta salutis
adducuntur, in ipsa autem communitate christianorum, praesertim pro illis qui parum intellegere vel credere
videntur quod frequentant, verbi praedicatio requiritur ad ipsum ministerium Sacramentorum, quippe quae sint
Sacramenta fidei, quae de verbo nascitur et nutritur; quod praecipue valet pro Liturgia verbi in Missarum
celebratione, in qua inseparabiliter uniuntur annuntiatio mortis et resurrectionis Domini, responsum populi
audientis et oblatio ipsa qua Christus Novum Foedus confirmavit in Sanguine suo, cui oblationi fideles, et votis
et Sacramenti perceptione, communicant.
5
Deus, qui solus Sanctus et Sanctificator est, voluit quasi socios et adiutores sibi assumere homines qui operi
sanctificationis humiliter inserviant. Hinc Presbyteri a Deo, ministrante Episcopo, consecrantur, ut, participes
Sacerdotii Christi speciali ratione effecti, in Sacris celebrandis tamquam ministri agant Eius, qui suum
sacerdotale munus per Spiritum suum iugiter pro nobis in Liturgia exercet. Baptismate quidem homines in
Populum Dei introducunt; Sacramento Poenitentiae peccatores cum Deo et Ecclesia reconciliant; oleo
infirmorum aegrotantes alleviant; celebratione praesertim Missae Sacrificium Christi sacramentaliter offerunt. In
omnibus autem Sacramentis conficiendis, ut iam primaevae Ecclesiae temporibus testatus est beatus Ignatius
2

