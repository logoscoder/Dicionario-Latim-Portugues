Presbyterorum ordinis
1

DECRETUM DE PRESBYTERORUM MINISTERIO ET VITA

1
PRESBYTERORUM ORDINIS in Ecclesia excellentiam iam pluries haec Sacrosancta Synodus in memoriam
omnium revocavit. Cum tamen huic Ordini in Ecclesiae Christi renovatione partes maximi momenti et in dies
quidem difficiliores assignentur, perutile visum est fusius et profundius de Presbyteris tractare; ea quae hic
dicuntur omnibus Presbyteris applicantur, speciatim iis qui curae animarum inserviunt, congrua congruis
referendo ad religiosos Presbyteros quod attinet. Presbyteri enim, sacra Ordinatione atque missione, quam ab
Episcopis recipiunt, promoventur ad inserviendum Christo Magistro, Sacerdoti et Regi, cuius participant
ministerium, quo Ecclesia in Populum Dei, Corpus Christi et Templum Spiritus Sancti, hic in terris, indesinenter
aedificatur. Quapropter, ut in adiunctis pastoralibus et humanis persaepe tam funditus mutatis eorum ministerium
efficacius sustineatur atque eorundem vitae melius provideatur, Sacrosancta haec Synodus quae sequuntur
declarat ac decernit.
2

CAPUT I. PESBYTERATUS IN MISSIONE ECCLESIAE

2
Dominus Iesus, quem Pater sanctificavit et misit in mundum (Jn 10,36), unctionis Spiritus qua unctus est totum
Corpus suum mysticum particeps reddit: in eo enim omnes fideles sanctum et regale sacerdotium efficiuntur,
spirituales offerunt hostias Deo per Iesum Christum, et virtutes annuntiant Eius, qui de tenebris eos vocavit in
admirabile lumen suum. Nullum ergo datur membrum quod in missione totius Corporis partem non habeat, sed
unumquodque sanctificare debet Iesum in corde suo, et spiritu prophetiae testimonium de Iesu reddere.
Idem vero Dominus, inter fideles, ut in unum coalescerent corpus, in quo omnia membra non eundem actum
habent (Rm 12,4), quosdam instituit ministros, qui, in societate fidelium, sacra Ordinis potestate pollerent
Sacrificium offerendi et peccata remittendi, atque sacerdotali officio publice pro hominibus nomine Christi
fungerentur. Itaque, missis Apostolis sicut Ipse missus erat a Patre, Christus, per ipsos Apostolos, consecrationis
missionisque suae participes effecit eorum successores, Episcopos, quorum munus ministerii, subordinato gradu,
Presbyteris traditum est, ut in Ordine presbyteratus constituti, ad rite explendam missionem apostolicam a
Christo concreditam, Ordinis episcopalis essent cooperatores.
Officium Presbyterorum, utpote Ordini episcopali coniunctum, participat auctoritatem qua Christus Ipse Corpus
suum exstruit, sanctificat et regit. Quare sacerdotium Presbyterorum initiationis christianae Sacramenta quidem
supponit, peculiari tamen illo Sacramento confertur, quo Presbyteri, unctione Spiritus Sancti, speciali charactere
signantur et sic Christo Sacerdoti configurantur, ita ut in persona Christi Capitis agere valeant.
Munus Apostolorum cum pro sua parte participent, Presbyteris gratia datur a Deo ut sint ministri Christi Iesu in
gentibus, sacro Evangelii munere fungentes, ut fiat oblatio gentium accepta, sanctificata in Spiritu Sancto. Per
Evangelii enim apostolicum nuntium convocatur et congregatur Populus Dei, ita ut omnes ad hunc Populum
pertinentes, sanctificati cum sint Spiritu Sancto, seipsos offerant hostiam viventem, sanctam, Deo placentem
(Rm 12,1). Per Presbyterorum autem ministerium sacrificium spirituale fidelium consummatur in unione cum
sacrificio Christi, unici Mediatoris, quod per manus eorum, nomine totius Ecclesiae, in Eucharistia incruente et
sacramentaliter offertur, donec Ipse Dominus veniat. Ad hoc tendit atque in hoc consummatur Presbyterorum
ministerium. Eorum enim ministratio, quae ab evangelico nuntio incipit, e Sacrificio Christi suam vim et
virtutem haurit, atque eo tendit ut tota ipsa redempta civitas, hoc est congregatio societasque sanctorum,
universale sacrificium offeratur Deo per Sacerdotem Magnum, qui etiam se ipsum obtulit in Passione pro nobis,
ut tanti Capitis corpus essemus.
Finis igitur quem ministerio atque vita persequuntur Presbyteri est gloria Dei Patris in Christo procuranda. Quae
gloria in eo est quod homines opus Dei in Christo perfectum conscie, libere atque grate accipiunt, illudque in tota
vita sua manifestant. Presbyteri itaque, sive orationi et adorationi vacent, sive verbum praedicent, sive
Eucharisticum Sacrificium offerant et cetera Sacramenta administrent, sive alia pro hominibus exerceant
ministeria, conferunt cum ad gloriam Dei augendam tum ad homines in vita divina provehendos. Quae omnia,
1

