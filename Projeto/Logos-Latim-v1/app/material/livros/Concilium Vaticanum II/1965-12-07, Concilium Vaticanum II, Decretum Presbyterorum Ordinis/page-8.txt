Sacerdotis se coniungunt, cotidie se totos Deo offerunt, et, dum Corpore Christi nutriuntur, ex corde participant
Eius caritatem qui se in cibum dat fidelibus.
Similiter in Sacramentis administrandis cum intentione et caritate Christi uniuntur; quod speciali ratione
efficiunt, cum Sacramenti Poenitentiae fungendo muneri omnino semperque paratos se ostendant quotiescumque
id a fidelibus rationabiliter petitur. In Officio Divino recitando, vocem praebent Ecclesiae, quae in oratione,
nomine totius generis humani, perseverat, una cum Christo, qui est semper vivens ad interpellandum pro nobis
(He 7,25).
Populum Dei regentes et pascentes, caritate Boni Pastoris incitantur ut animam suam dent pro ovibus suis, parati
quoque ad supremum sacrificium, exemplum sequentes sacerdotum qui etiam hodiernis temporibus vitam suam
ponere non renuerunt; educatores in fide cum sint, et ipsi habentes fiduciam in introitu sanctorum in sanguine
Christi (He 10,19) ad Deum accedunt cum vero corde in plenitudine fidei (He 10,22); spem erigunt firmam pro
fidelibus suis, ut possint consolari eos qui in omni pressura sunt, per exhortationem qua et ipsos Deus exhortatur;
communitatis rectores ascesim pastoris animarum propriam colunt, propriis commodis renuntiantes, non quod
sibi utile est quaerentes sed quod multis, ut salvi fiant, semper ulterius progredientes ad opus pastorale perfectius
complendum et, ubi opus sit, ad novas vias pastorales ingrediendas parati, sub ductu Spiritus amoris, qui ubi vult
spirat.
14
Hodierno in mundo, cum tot sint officia quae obire debent homines cumque tanta sit diversitas problematum
quibus anguntur, quaeque saepius ipsis celeriter solvenda sunt, in discrimine haud raro versantur qui sese in
diversa dispergant. Presbyteri autem, permultis obligationibus sui muneris implicati et distracti, non sine
anxietate quaerere possunt quomodo cum exterioris actionis ratione interiorem vitam suam ad unitatem
componere valeant. Quam vitae unitatem, nec mere externa operum ministerii ordinatio, nec sola pietatis
exercitiorum praxis, quantumvis ad eam fovendam conferat, efficere potest. Eam vero exstruere valent Presbyteri
exemplum in ministerio adimplendo sequentes Christi Domini, cuius cibus erat voluntatem facere Illius qui Eum
misit ut opus suum perficeret.
Re quidem vera Christus, ut eandem voluntatem Patris in mundo per Ecclesiam indesinenter faciat, per ministros
suos operatur, et ideo semper principium et fons remanet eorum vitae unitatis. Presbyteri ergo suae vitae
unitatem consequentur sese Christo coniungentes in agnitione voluntatis Patris et in dono sui ipsius pro grege
sibi commisso. Sic Boni Pastoris partes agendo, in ipso caritatis pastoralis exercitio invenient vinculum
perfectionis sacerdotalis ad unitatem eorum vitam et actionem redigens. Haec quidem pastoralis caritas maxime
profluit a Sacrificio Eucharistico, quod ideo centrum et radix totius vitae Presbyteri exstat, ita ut quod in
sacrificali ara agitur, sacerdotalis animus in se referre studeat. Hoc autem obtineri nequit, nisi ipsi sacerdotes in
mysterium Christi oratione semper intimius penetrent.
Ut unitatem vitae suae etiam concrete verificare valeant, omnia incepta sua considerent probantes quae sit
voluntas Dei, quae nempe sit inceptorum cum normis evangelicae missionis Ecclesiae conformitas. Fidelitas
enim erga Christum a fidelitate erga Ecclesiam suam seiungi nequit. Pastoralis ergo caritas postulat ut Presbyteri,
ne in vacuum currant, in vinculo communionis cum Episcopis et cum aliis in sacerdotio fratribus semper
laborent. Hac ratione agentes, Presbyteri propriae vitae unitatem invenient in ipsa missionis Ecclesiae unitate,
sicque cum Domino suo, et per Eum cum Patre, in Spiritu Sancto, unientur, ut possint consolatione repleri et
superabundare gaudio.
9

II - Peculiares exigentiae spirituales in vita presbyterorum

15
Inter virtutes quae ministerio Presbyterorum maxime requiruntur, nominanda est illa dispositio animi qua semper
parati sunt non suam voluntatem quaerere, sed voluntatem Eius qui misit eos. Divinum enim opus ad quod
implendum a Spiritu Sancto assumpti sunt, omnes humanas vires humanamque sapientiam transcendit; nam
infirma mundi elegit Deus, ut confundat fortia (1Co 1,27). Propriae igitur infirmitatis conscius, verus Christi
minister in humilitate laborat, probans quid sit beneplacitum Deo, atque, veluti alligatus Spiritu, ab Illius
voluntate in omnibus ducitur, qui omnes homines vult salvos fieri; quam voluntatem in cotidianis rerum
adiunctis detegere et exsequi potest, humiliter inserviendo omnibus qui ei, in munere sibi commisso et in
multiplicibus vitae suae eventibus, a Deo concrediti sunt.
Ministerium autem sacerdotale, cum sit ministerium ipsius Ecclesiae, nonnisi in communione hierarchica totius
corporis adimpleri potest. Caritas ergo pastoralis Presbyteros urget ut, in hac communione agentes, voluntatem
propriam per oboedientiam servitio Dei ac fratrum dedicent, in spiritu fidei accipientes et exsequentes quae a
8

