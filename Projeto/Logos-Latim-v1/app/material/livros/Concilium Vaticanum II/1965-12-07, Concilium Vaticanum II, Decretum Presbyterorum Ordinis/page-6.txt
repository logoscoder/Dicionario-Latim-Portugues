et patres, prosequantur; item, eorum sollicitudines participantes, oratione et opere quantum fieri possit auxilio
sint suis Presbyteris, ut hi aptius difficultates superare et fructuosius officia sua adimplere valeant.

6

III - Presbyterorum distributio et vocationes sacerdotales

10
Donum spirituale, quod Presbyteri in ordinatione acceperunt, illos non ad limitatam quandam et coarctatam
missionem praeparat, sed ad amplissimam et universalem missionem salutis usque ad ultimum terrae (Ac 1,8),
nam quodlibet sacerdotale ministerium participat ipsam universalem amplitudinem missionis a Christo Apostolis
concreditae. Christi enim Sacerdotium, cuius Presbyteri vere participes facti sunt, ad omnes populos et ad omnia
tempora necessario dirigitur, neque ullis limitibus sanguinis, nationis vel aetatis coarctatur, ut iam in figura
Melchisedech arcano modo praefiguratur. Meminerint igitur Presbyteri omnium ecclesiarum sollicitudinem sibi
cordi esse debere. Quapropter Presbyteri illarum dioecesium, quae maiore vocationum copia ditantur, libenter se
paratos praebeant, permittente vel exhortante proprio Ordinario, ad suum ministerium in regionibus, missionibus
vel operibus cleri penuria laborantibus exercendum.
Normae praeterea de incardinatione et excardinatione ita recognoscantur ut, pervetere hoc instituto firmo
manente, ipsum tamen hodiernis pastoralibus necessitatibus melius respondeat. Ubi vero ratio apostolatus
postulaverit, faciliora reddantur non solum apta Presbyterorum distributio, sed etiam peculiaria opera pastoralia
pro diversis coetibus socialibus, quae in aliqua regione, vel natione aut in quacumque terrarum orbis parte
perficienda sunt. Ad hoc ergo quaedam seminaria internationalia, peculiares dioeceses vel praelaturae personales
et alia huiusmodi utiliter constitui possunt, quibus, modis pro singulis inceptis statuendis et salvis semper iuribus
Ordinariorum locorum, Presbyteri addici vel incardinari queant in bonum commune totius Ecclesiae.
Ad novam tamen regionem, praesertim si illius linguam et mores nondum bene cognoverint, in quantum fieri
potest, Presbyteri ne mittantur singuli, sed, ad exemplum Christi discipulorum, saltem bini vel terni, ut ita mutuo
sibi sint adiutorio. Pariter expedit sollicitam curam adhibere de eorum vita spirituali, necnon de eorum valetudine
mentis et corporis; et, quatenus id fieri possit, loca et condiciones laboris pro ipsis praeparentur iuxta
uniuscuiusque adiuncta personalia. Magnopere expedit simul ut, qui novam nationem petunt, apte cognoscere
curent non solum linguam illius loci, sed etiam peculiarem indolem psychologicam et socialem illius populi cui
in humilitate servire volunt quam perfectissime cum eodem communicantes, ita ut exemplum sequantur Pauli
Apostoli, qui de se ipso dicere potuit: Nam cum liber essem ex omnibus, omnium me servum feci, ut plures
lucrifacerem. Et factus sum Iudaeis tamquam Iudaeus, ut Iudaeos lucrarer... (1Co 9,19-20).
11 Pastor et Episcopus animarum nostrarum, ita suam Ecclesiam constituit, ut Populus quem elegit et acquisivit
sanguine suo semper et usque in finem saeculi suos habere deberet sacerdotes, ne umquam christiani essent sicut
oves non habentes pastorem. Quam voluntatem Christi agnoscentes, Apostoli, suggerente Spiritu Sancto, suum
esse officium duxerunt ministros eligendi qui idonei erunt et alios docere (2Tm 2,2). Quod officium sane pertinet
ad ipsam missionem sacerdotalem, qua quidem particeps fit Presbyter sollicitudinis totius Ecclesiae, ne in
Populo Dei hic in terris operarii umquam desint. Quoniam tamen rectori navis et navigio deferendis ... causa
communis exsistit, ideo universus Populus christianus edoceatur suum esse officium diversimode cooperandi,
per instantem orationem itemque per alia media quae sibi praesto sunt, ut semper Ecclesia illos habeat
sacerdotes, qui necessarii sint ad missionem suam divinam explendam.
Primum igitur Presbyteris summopere cordi sit verbi ministerio proprioque testimonio vitae, spiritum servitii et
verum gaudium paschale aperte manifestantis, sacerdotii excellentiam et necessitatem fidelibus ante oculos
ponere, ac quos, sive iuvenes sive adultiores, prudenter ad tantum ministerium idoneos iudicaverint, nullis
parcendo curis neque incommodis adiuvare ut se rite praeparent ac proinde aliquando, plena eorum libertate
externa et interna servata, ab Episcopis vocari possint. Ad hunc finem prosequendum, maximae utilitatis est
diligens ac prudens directio spiritualis. Parentes et magistri, atque omnes ad quos spectat quocumque modo
institutio puerorum ac iuvenum, eos sic erudiant, ut sollicitudinem Domini pro grege suo cognoscentes et
necessitates Ecclesiae considerantes, parati sint generose Domino vocanti respondere cum propheta: Ecce ego,
mitte me (Is 6,8). Haec tamen vox Domini vocantis nequaquam ita exspectanda est, ac si modo quodam
extraordinario ad aures futuri Presbyteri perveniat. Ipsa enim potius ex signis intellegenda et diiudicanda est,
quibus cotidie voluntas Dei prudentibus christianis innotescit; quae signa attente a Presbyteris consideranda sunt.
Ipsis ergo valde commendantur Opera vocationum, sive dioecesana sive nationalia. In praedicationibus, in
catechesi, in scriptis periodicis, diserte declarentur oportet necessitates Ecclesiae tam localis quam universalis,
6

