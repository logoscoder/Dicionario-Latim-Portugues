Munus vero Pastoris non ad fidelium singillatim curam habendam coarctatur, sed etiam ad genuinam
communitatem christianam efformandam proprie extenditur. Spiritus autem communitatis debite ut colatur, non
tantum ecclesiam localem sed et universam Ecclesiam amplecti debet. Communitas autem localis non suorum
dumtaxat fidelium curam fovere, sed etiam zelo missionali imbuta viam ad Christum omnibus hominibus parare
debet. Specialiter tamen sibi commendatos habet catechumenos et neophytos, qui gradatim ad vitam christianam
cognoscendam et ducendam educandi sunt.
Nulla tamen communitas christiana aedificatur nisi radicem cardinemque habeat in Sanctissimae Eucharistiae
celebratione, a qua ergo omnis educatio ad spiritum communitatis incipienda est. Quae celebratio ut sincera et
plena sit tam ad varia caritatis opera mutuumque adiutorium quam ad missionalem actionem, necnon ad varias
christiani testimonii formas, ducere debet.
Praeterea caritate, oratione, exemplo et poenitentiae operibus, ecclesialis communitas veram erga animas ad
Christum adducendas maternitatem exercet. Ipsa enim instrumentum efficax constituit quo nondum credentibus
via ad Christum eiusque Ecclesiam indicatur vel sternitur, quo etiam fideles excitantur, aluntur et ad pugnam
spiritualem roborantur.
In exstruenda vero christianorum communitate, Presbyteri numquam alicui ideologiae vel factioni humanae
inserviunt, sed, ut Evangelii Praecones et Ecclesiae Pastores, ad Corporis Christi spirituale incrementum
consequendum operam impendunt.

5

II - Presbyterorum habitudo ad alios

7
Propter hanc ergo in eodem sacerdotio atque ministerio communionem, Episcopi ut fratres et amicos suos
habeant Presbyteros, eorumque bonum, tam materiale quam praesertim spirituale ipsis pro viribus cordi sit.
Potissimum enim in illos sacerdotum suorum sanctitudinis grave recidit onus: maximam ergo curam exerceant in
continua formatione Presbyterii sui. Eos libenter audiant, immo consulant et cum eis colloquantur de iis quae ad
necessitates operis pastoralis et ad bonum dioecesis spectant. Ut vero id ad effectum deducatur, habeatur, modo
hodiernis adiunctis ac necessitatibus accommodato, forma ac normis iure determinandis, coetus seu senatus
sacerdotum, Presbyterium repraesentantium, qui Episcopum in regimine dioeceseos suis consiliis efficaciter
adiuvare possit.
Presbyteri autem, ante oculos habentes plenitudinem Sacramenti Ordinis qua Episcopi gaudent, in ipsis
revereantur auctoritatem Christi supremi Pastoris. Suo igitur Episcopo sincera caritate et oboedientia adhaereant.
Quae sacerdotalis oboedientia, cooperationis spiritu perfusa, fundatur in ipsa participatione ministerii
episcopalis, quae Presbyteris per Sacramentum Ordinis et missionem canonicam confertur.
Unio Presbyterorum cum Episcopis eo magis nostris diebus requiritur quod aetate hac nostra, diversis ex causis,
incepta apostolica non tantum multiplices formas induere, verum etiam limites unius paroeciae vel dioecesis
praetergredi necesse est. Nullus ergo Presbyter seorsum ac veluti singillatim suam missionem satis adimplere
valet, sed tantum viribus unitis cum aliis Presbyteris, sub ductu eorum, qui Ecclesiae praesunt.
8
Presbyteri, per Ordinationem in Ordine presbyteratus constituti, omnes inter se intima fraternitate sacramentali
nectuntur; specialiter autem in dioecesi cuius servitio sub Episcopo proprio addicuntur unum Presbyterium
efformant. Etsi enim diversis officiis mancipentur, unum tamen gerunt sacerdotale pro hominibus ministerium.
Ad idem enim opus ut cooperentur mittuntur omnes Presbyteri, sive ministerium paroeciale vel supraparoeciale
exerceant, sive scientiae investigandae aut tradendae operam conferant, sive etiam manibus laborent, ipsorum
operariorum, ubi id probante quidem competenti Auctoritate expedire videatur, sortem participantes, sive tandem
alia opera apostolica vel ad apostolatum ordinata adimpleant. Ad unum omnes quidem conspirant, ad
aedificationem nempe Corporis Christi, quae, nostris praesertim temporibus, multiplicia officia necnon novas
accommodationes requirit.
Quapropter magni momenti est ut omnes Presbyteri, sive dioecesani sive religiosi, sese invicem adiuvent, ut
semper sint cooperatores veritatis. Cum ceteris ergo membris huius Presbyterii, unusquisque specialibus
apostolicae caritatis, ministerii et fraternitatis nexibus coniungitur: quod iam ab antiquis temporibus liturgice
4

