cum plebe sibi commissa, intime se cum Christo Novi Testamenti Mediatore uniant, et ita tamquam filii
adoptionis clamare possint: Abba, Pater (Rm 8,15).
19 Presbyteri ab Episcopo in sacro ritu Ordinationis admonentur ut sint maturi in scientia et sit doctrina eorum
spiritualis medicina populo Dei. Scientia autem ministri sacri sacra esse debet, quia e sacro fonte desumpta et ad
sacrum finem directa. Praeprimis itaque hauritur ex lectione et meditatione Sacrae Scripturae, sed et studio
Sanctorum Patrum et Doctorum aliorumque Traditionis monumentorum fructuose nutritur. Praeterea, ad aptas
responsiones reddendas quaestionibus ab hominibus huius aetatis agitatis, Presbyteri bene noscant oportet
Magisterii ac praecipue Conciliorum ac Romanorum Pontificum documenta, atque consulant optimos et probatos
scientiae theologicae scriptores.
Cum vero nostris temporibus cultura humana et etiam scientiae sacrae novo gressu progrediantur, incitantur
Presbyteri ut scientiam suam de divinis et humanis apte et sine intermissione perficiant, atque ita ad colloquium
cum coaetaneis opportunius ineundum se praeparent.
Quo facilius Presbyteri in studia incumbant et methodos evangelizationis et apostolatus efficacius addiscant,
omni cura ipsis opportuna subsidia comparentur, cuiusmodi sunt institutio, iuxta cuiusque territorii condiciones,
cursuum vel congressuum, erectio centrorum pastoralibus studiis destinatorum, constitutio bibliothecarum et apta
per personas idoneas studiorum moderatio. Considerent insuper Episcopi singuli aut inter se uniti modum
opportuniorem efficiendi ut omnes sui Presbyteri, statis temporibus, maxime autem paucos post annos ab eorum
ordinatione, frequentare possint cursum, quo ipsis praebeatur occasio cum ad pleniorem methodorum
pastoralium et scientiae theologicae cognitionem acquirendam, tum ad vitam spiritualem roborandam et ad
mutuo experientias apostolicas cum fratribus communicandas. His aliisque aptis subsidiis peculiari cura iuventur
etiam neoparochi et illi qui novo pastorali operi addicuntur, vel qui in aliam dioecesim vel nationem mittuntur.
Tandem solliciti erunt Episcopi ut aliqui ad profundiorem rerum divinarum scientiam se dedicent, ut numquam
desint magistri ad clericos instituendos idonei, ut reliqui sacerdotes et fideles iuventur ad necessariam sibi
doctrinam comparandam, utque sanus in sacris disciplinis foveatur progressus, qui Ecclesiae prorsus est
necessarius.
20
Servitio Dei dediti in implendo officio sibi commisso, digni sunt Presbyteri qui aequam recipiant
remunerationem, quia dignus est operarius mercede sua (Lc 10,7), 61 atque Dominus ordinavit iis, qui
Evangelium annuntiant, de Evangelio vivere (1Co 9,14). Quapropter, quatenus aequae Presbyterorum
remunerationi non aliunde provisum fuerit, ipsi fideles, quippe in quorum bonum Presbyteri operam impendant,
vera obligatione tenentur curandi ut eisdem necessaria ad vitam honeste et digne ducendam subsidia procurari
valeant. Episcopi autem de hac eorum obligatione fideles monere tenentur et curare debent, sive singuli pro sua
quisque dioecesi, sive aptius plures simul pro communi territorio, ut normae instituantur, quibus debite
consulatur honestae sustentationi eorum qui in Populi Dei servitium aliquo munere funguntur vel functi sunt.
Remuneratio autem ab unoquoque percipienda, ratione quidem habita tum ipsius muneris naturae tum locorum
temporumque condicionum, fundamentaliter eadem sit pro omnibus in iisdem adiunctis versantibus, eorum
condicioni sit congrua et eis praeterea tribuat facultatem non solum debite providendi remunerationi eorum qui
servitio Presbyterorum se dedicant, sed etiam indigentibus per se ipsos aliqua ratione subveniendi, quod
ministerium erga pauperes, iam a primis suis exordiis, magno semper in honore Ecclesia habuit. Haec
remuneratio insuper talis sit, quae Presbyteris permittat quotannis debitum et sufficiens habere feriarum tempus,
quod quidem, ut Presbyteri habere valeant, Episcopi curare debent.
Officio vero, quod sacri ministri adimplent, praecipuum momentum tribuere oportet. Quare systema sic dictum
beneficiale relinquatur aut saltem ita reformetur ut pars beneficialis, seu ius ad reditus ex dote officio adnexos,
habeatur tamquam secundaria, et princeps in iure tribuatur locus ipsi officio ecclesiastico, quod quidem deinceps
intellegi debet quodlibet munus stabiliter collatum in finem spiritualem exercendum.
21 Prae oculis semper habeatur exemplum credentium in primaeva Ecclesia hierosolymitana, in qua erant illis
omnia communia (Ac 4,32), dividebatur autem singulis prout cuique opus erat (Ac 4,35). Summopere itaque
congruit ut, in regionibus saltem in quibus cleri sustentatio penitus aut magna ex parte a fidelium oblationibus
pendet, bona in hunc finem oblata colligat institutio quaedam dioecesana, quam administrat Episcopus,
adiuvantibus sacerdotibus delegatis et, ubi utilitas id suadeat, etiam laicis in re oeconomica peritis. In votis
quoque est ut praeterea, quantum fieri possit, in singulis dioecesibus vel regionibus constituatur massa bonorum
communis, qua valeant Episcopi aliis obligationibus erga personas Ecclesiae deservientes satisfacere variisque
dioecesis necessitatibus occurrere, quaque etiam valeant dioeceses divitiores adiuvare pauperiores, ut illarum
11

