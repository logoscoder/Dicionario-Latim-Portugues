Summo Pontifice et a proprio Episcopo necnon ab aliis superioribus praecipiuntur vel commendantur;
libentissime impendentes et superimpendentes seipsos in quocumque munere etiam humiliori et pauperiori quod
ipsis concreditur. Hac enim ratione necessariam unitatem servant et firmant cum fratribus suis in ministerio,
maxime autem cum eis quos Dominus rectores visibiles Ecclesiae suae constituit, et ad aedificationem operantur
Corporis Christi, quod per omnem iuncturam subministrationis crescit.
Haec oboedientia, quae ad maturiorem libertatem filiorum Dei adducit, natura sua exigit ut, dum, in suo munere
adimplendo, caritate moti, vias novas ad maius Ecclesiae bonum prudenter exquirunt, Presbyteri incepta sua
fidenter proponant, et necessitudines gregis sibi commissi instanter exponant, parati semper ad illorum se
subiiciendos iudicio, qui princeps in Ecclesia Dei regenda munus exercent.
Hac humilitate et oboedientia responsabili et voluntaria Presbyteri sese Christo conformant, sentientes in se quod
et in Christo Iesu, qui semetipsum exinanivit formam servi accipiens ... factus oboediens usque ad mortem (Ph
2,7-8), et hac oboedientia inoboedientiam Adami devicit redemitque, testante Apostolo: Per inoboedientiam
unius hominis, peccatores constituti sunt multi: ita et per unius oboeditionem, iusti constituentur multi (Rm
5,19).
16 Perfecta et perpetua propter Regnum coelorum continentia a Christo Domino commendata, per decursum
temporum et etiam nostris diebus a non paucis christifidelibus libenter accepta et laudabiliter observata, ab
Ecclesia speciali modo pro vita sacerdotali semper permagni habita est. Est enim signum simul et stimulus
caritatis pastoralis atque peculiaris fons spiritualis foecunditatis in mundo. Non exigitur quidem a sacerdotio
suapte natura, uti apparet ex praxi Ecclesiae primaevae et ex traditione Ecclesiarum Orientalium, ubi praeter illos
qui cum omnibus Episcopis ex dono gratiae coelibatum eligunt servandum, sunt etiam optime meriti Presbyteri
coniugati: dum vero ecclesiasticum coelibatum commendat, Sacrosancta haec Synodus nullo modo absimilem
illam disciplinam immutare intendit, quae in Orientalibus Ecclesiis legitime viget, omnesque illos peramanter
hortatur, qui in matrimonio presbyteratum receperunt, ut, in sancta vocatione perseverantes, plene et generose
vitam suam gregi sibi commisso impendere pergant.
Coelibatus vero multimodam convenientiam cum sacerdotio habet. Missio enim sacerdotis integra dedicatur
servitio novae humanitatis, quam Christus, victor mortis, per Spiritum suum in mundo suscitat, quaeque
originem suam non ex sanguinibus, neque ex voluntate carnis, neque ex voluntate viri, sed ex Deo (Jn 1,13)
habet. Per virginitatem autem vel coelibatum propter Regnum coelorum servatum, Presbyteri nova et eximia
ratione Christo consecrantur, Ei facilius indiviso corde adhaerent, liberius in Ipso et per Ipsum servitio Dei et
hominum sese dedicant, Eius Regno ac operi regenerationiS supernae expeditius ministrant, et sic aptiores fiunt
qui paternitatem in Christo latius accipiant. Hoc ergo modo, coram hominibus profitentur se velle indivise
muneri sibi commisso dedicari, fideles scilicet despondendi uni viro, illosque exhibendi virginem castam
Christo, et sic arcanum illud evocant connubium a Deo conditum et in futuro plene manifestandum quo Ecclesia
unicum Sponsum Christum habet. Signum insuper vivum efficiuntur illius mundi futuri, per fidem et caritatem
iam praesentis, in quo filii resurrectionis neque nubent neque ducent uxores.
His rationibus in mysterio Christi Eiusque missione fundatis, coelibatus, qui prius sacerdotibus commendabatur,
postea in Ecclesia Latina omnibus ad Ordinem sacrum promovendis lege impositus est. Quam legislationem, ad
eos qui ad Presbyteratum destinantur quod attinet, Sacrosancta haec Synodus iterum comprobat et confirmat,
confidens in Spiritu donum coelibatus, sacerdotio Novi Testamenti tam congruum, liberaliter a Patre dari,
dummodo qui sacerdotium Christi per Sacramentum Ordinis participant, immo et universa Ecclesia, humiliter et
enixe illud expetant. Exhortatur etiam haec Sacra Synodus omnes Presbyteros, qui sacrum coelibatum gratia Dei
confisi libera voluntate secundum exemplum Christi acceperunt ut, illi magno animo et toto corde inhaerentes,
atque in hoc statu fideliter perseverantes, agnoscant praeclarum illud donum, quod a Patre sibi datum est
quodque a Domino tam aperte extollitur, necnon prae oculis habeant magna mysteria, quae in eo significantur
atque adimplentur.
Quo magis autem perfecta continentia in mundo huius temporis a non paucis hominibus impossibilis reputatur,
eo humilius et perseverantius Presbyteri gratiam fidelitatis, numquam petentibus denegatam, una cum Ecclesia
expostulabunt, cuncta subsidia supernaturalia et naturalia insimul adhibentes, quae omnibus praesto sunt.
Normas praesertim asceticas quae ab experientia Ecclesiae probantur et quae in mundo hodierno haud minus
necessariae sunt, sequi ne omittant. Rogat itaque haec Sacrosancta Synodus non solum sacerdotes, sed et omnes
fideles, ut eis hoc pretiosum donum coelibatus sacerdotalis cordi sit, petantque omnes a Deo, ut Ipse illud donum
Ecclesiae suae semper abundanter largiatur.
17
Amicabili et fraterna conversatione inter se et cum ceteris hominibus, discere valent Presbyteri valores humanos
colere et bona creata tamquam Dei dona aestimare. Versantes in mundo sciant tamen semper se secundum
9

