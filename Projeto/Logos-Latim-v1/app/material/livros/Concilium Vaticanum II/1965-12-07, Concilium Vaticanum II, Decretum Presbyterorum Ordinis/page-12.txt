abundantia harum inopiam suppleat. Quae etiam massa communis imprimis constituatur oportet ex bonis a
fidelium oblationibus, sed ex aliis quoque fontibus, iure determinandis, provenientibus.
In nationibus praeterea ubi praevidentia socialis in favorem cleri nondum apte ordinata est, curent Conferentiae
Episcopales ut, attentis semper legibus ecclesiasticis et civilibus, habeantur sive instituta dioecesana, etiam inter
se foederata, sive instituta pro variis dioecesibus simul constituta, sive associatio pro toto territorio condita,
quibus, sub vigilantia Hierarchiae, satis provideatur tum congruenti praecaventiae et adsistentiae sanitariae,
quam vocant, tum debitae sustentationi Presbyterorum qui infirmitate, invaliditate aut senectute laborant.
Sacerdotes vero instituto erecto opem ferant, moti spiritu solidarietatis erga fratres suos, communicantes
tribulationibus eorum, simul considerantes se ita, sine anxietate de sorte futura, alacriore sensu evangelico
paupertatem colere atque animarum saluti penitus se tradere posse. Satagant autem ii, ad quos spectat, ut eadem
diversarum nationum instituta inter se colligantur, ut firmius robur consequantur latiusque propagentur.
11

CONCLUSIO ET EXHORTATIO

22
Sacrosancta haec Synodus gaudia vitae sacerdotalis prae oculis habens, etiam difficultates non praeterire potest,
quas in hodiernae vitae adiunctis patiuntur Presbyteri. Scit etiam quantum condiciones oeconomicae et sociales,
immo et hominum mores, transformantur, quantumque ordo valorum in aestimatione hominum immutatur;
Ecclesiae ministri inde, immo et nonnumquam christifideles, in hoc mundo quasi alienos ab ipso se sentiunt,
anxie quaerentes quibusnam idoneis mediis et verbis cum eodem communicare valeant. Nova enim quae fidei
obstant impedimenta, apparens peracti laboris sterilitas necnon acerba quam experiuntur solitudo, eos in
periculum adducere possunt ne animo deprimantur.
Mundum autem, qualis hodie dilectioni et ministerio Pastorum Ecclesiae concreditur, sic Deus dilexit, ut Filium
suum Unigenitum pro ipso daret. Revera, mundus hic, multis quidem peccatis detentus sed non parvis etiam
facultatibus praeditus, Ecclesiae lapides vivos praebet, qui coaedificantur in habitaculum Dei in Spiritu. Idem
Spiritus Sanctus, dum Ecclesiam impellit ut ad mundum huius temporis adeundum novas vias aperiat, congruas
quoque ministerii sacerdotalis accommodationes suggerit ac fovet.
Meminerint Presbyteri se in opere exercendo numquam solos esse, sed inniti omnipotenti Dei virtute: atque in
Christum credentes, qui eos ad Sacerdotium suum participandum vocavit, cum omni fiducia suo ministerio sese
devoveant, scientes potentem esse Deum ut augeat in eis caritatem. Meminerint etiam fratres in sacerdotio, immo
et fideles totius mundi sibi socios habere. Cooperantur enim omnes Presbyteri in exsequendo Dei salutari
proposito, mysterio scilicet Christi seu sacramento abscondito a saeculis in Deo, quod nonnisi paulatim ad
effectum deducitur, diversis conspirantibus ministeriis in aedificationem Corporis Christi, donec Eiusdem
compleatur aetatis mensura. Quae omnia, cum abscondita sint cum Christo in Deo, fide maxime percipi possunt.
Fide enim necesse est ambulare duces Populi Dei, exemplum sequentes fidelis Abrahae, qui fide oboedivit in
locum exire, quem accepturus erat in hereditatem: et exiit, nesciens quo iret (He 11,8). Revera mysteriorum Dei
dispensator assimilari valet homini in agro seminanti, de quo Dominus dixit: Et dormiat, et exsurgat nocte et die,
et semen germinet, et increscat dum nescit ille (Mc 4,27).
Ceterum Dominus Iesus, qui dixit: Confidite, ego vici mundum (Jn 16,33), his verbis Ecclesiae suae non
promisit perfectam in hoc saeculo victoriam. Gaudet vero Sacrosancta Synodus quod terra Evangelii semine
inseminata nunc multis in locis fructificat sub ductu Spiritus Domini, qui replet orbem terrarum, quique in
multorum cordibus sacerdotum atque fidelium spiritum vere missionalem excitavit. De quibus omnibus
Sacrosancta Synodus universis orbis Presbyteris peramanter grates agit: Ei autem, qui potens est omnia facere
superabundanter quam petimus aut intelligimus, secundum virtutem, quae operatur in nobis, ipsi gloria in
ecclesia, et in Christo Iesu (Ep 3,20-21).

12

