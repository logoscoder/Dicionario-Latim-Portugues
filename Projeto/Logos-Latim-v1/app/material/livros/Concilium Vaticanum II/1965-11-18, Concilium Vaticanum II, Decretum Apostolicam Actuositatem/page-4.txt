Totius Ecclesiae est ad hoc operam navare, ut homines capaces reddantur universum ordinem rerum temporalium recte
instituendi et ad Deum per Christum ordinandi. Ad Pastores spectat principia circa finem creationis et usum mundi
clare enuntiare, auxilia moralia et spiritualia praestare, ut ordo rerum temporalium in Christo instauretur.
Laicos autem oportet ordinis temporalis instaurationem tamquam proprium munus assumere et in eo, lumine Evangelii
ac mente Ecclesiae ductos et caritate christiana actos, directo et modo definito agere; qua cives cum civibus, specifica
peritia et propria responsabilitate cooperari; ubique et in omnibus iustitiam regni Dei quaerere. Ita instaurandus est ordo
temporalis ut, propriis eiusdem legibus integre servatis, ulterioribus vitae christianae principiis conformis reddatur,
variisque locorum, temporum et populorum, condicionibus aptatus. Inter opera huiusmodi apostolatus eminet actio
socialis christianorum, quam hodie ad totam provinciam temporalem, etiam ad culturam, sese extendere cupit Sancta
Synodus.
8 Dum omne exercitium apostolatus a caritate originem et vim ducere debet, aliqua opera natura sua apta sunt ut
convertantur in ipsius caritatis vividam expressionem; quae Christus Dominus suae messianicae missionis signa esse
voluit (cf. Mt 11,4-5).
Maximum mandatum in lege est diligere Deum ex toto corde et proximum suum sicut seipsum (cf. Mt 22,37-40). Hoc
vero mandatum caritatis erga proximum Christus proprium fecit novaque significatione ditavit, dum seipsum idem ac
fratres tamquam obiectum caritatis esse voluit, dicens: quamdiu fecistis uni ex his fratribus meis minimis, mihi fecistis
(Mt 25,40). Ipse enim, assumendo naturam humanam, totum genus humanum supernaturali quadam solidarietate in
familiam sibi colligavit, et ut signum suorum discipulorum constituit caritatem his verbis: In hoc cognoscent omnes
quia discipuli mei estis, si dilectionem habueritis ad invicem (Jn 13,35).
At Sancta Ecclesia, sicut in suis primordiis Cenae Eucharisticae iungens agapen se totam caritatis vinculo circa
Christum unitam manifestabat, sic omni tempore hoc dilectionis signo dignoscitur, et, dum gaudet de aliorum inceptis,
caritatis opera ut suum officium et ius, quod abalienari nequit, vindicat. Quapropter misericordia erga egenos et
infirmos atque sic dicta opera caritativa et mutui auxilii ad sublevandas omnimodas necessitates humanas, praecipuo in
honore habentur ab Ecclesia.
Quae actiones et opera praesenti tempore, communicationis instrumentis expeditioribus factis, distantia inter homines
quodammodo evicta et mundi universi incolis quasi unius familiae membris redditis, multo urgentiora et universaliora
facta sunt. Actio caritativa hodie omnes omnino homines et universas necessitates complecti potest et debet.
Ubicumque versantur qui cibo potuque, vestitu, domo, medicinis, opere, instructione, facultatibus ad vitam vere
humanam ducendam necessariis carent, aerumnis vel infirma valetudine cruciantur, exilium vel carcerem patiuntur, ibi
eos christiana caritas debet quaerere et invenire, impensa cura solari et praestitis auxiliis sublevare. Quae obligatio
praeprimis imponitur singulis hominibus et populis in rebus prosperis constitutis.
Quo huiusmodi caritatis exercitium omni exceptione maius sit et tale appareat: in proximo consideretur imago Dei ad
quam creatus est, et Christus Dominus cui re vera offertur quidquid indigenti donatur; libertas et dignitas personae
auxilium accipientis maxima humanitate respiciatur; puritas intentionis non maculetur ullo propriae utilitatis quaestu
vel dominandi studio; exigentiis iustitiae praeprimis satisfiat, ne tamquam caritatis dona offerantur quae iustitiae titulo
iam debentur; causae malorum, non solum effectus, tollantur; ita ordinetur auxilium ut accipientes paulatim a
dependentia externa liberentur sibique sufficientes evadant.
Laici ergo magni faciant et pro viribus adiuvent opera caritatis et incepta assistentiae socialis sive privata sive publica,
etiam internationalia, quibus efficax auxilium singulis hominibus et populis in necessitate versantibus fertur,
cooperantes in hoc cum omnibus bonae voluntatis hominibus.

CAPUT III. DE VARIIS APOSTOLATUS CAMPIS
9 Laici suum exercent multiplicem apostolatum tam in Ecclesia quam in mundo. In utroque hoc ordine varii patent
campi apostolicae actuositatis, quorum principaliores hic commemorare volumus; hi sunt: communitates Ecclesiae,
familia, iuvenes, ambitus socialis, ordines nationalis et internationalis. Cum autem nostris diebus mulieres magis
magisque partes activas habeant in tota societatis vita, magni momenti est amplior earum participatio etiam in variis
campis apostolatus Ecclesiae.
10 Utpote participes muneris Christi sacerdotis, prophetae et regis, laici suas partes activas habent in Ecclesiae vita et
actione. Intra communitates Ecclesiae eorum actio tam necessaria est ut sine ea ipse pastorum apostolatus plenum suum
effectum assequi plerumque nequeat. Verae enim apostolicae mentis laici, ad modum illorum virorum et mulierum qui

