16 Apostolatus a singulis peragendus, ex fonte vitae vere christianae abundanter profluens (cf. Jn 4,14), primordium est
et condicio omnis apostolatus laicorum, etiam consociati, nec quidquam pro eo substitui potest.
Ad huiusmodi apostolatum, semper et ubique proficuum, sed in quibusdam adiunctis unice aptum et possibilem, omnes
laici, cuiusvis condicionis, vocantur eoque obligantur, etsi deest eis occasio vel possibilitas in associationibus
cooperandi.
Multae sunt apostolatus formae quibus laici Ecclesiam aedificant atque mundum sanctificant et in Christo animant.
Peculiaris forma apostolatus singulorum et signum nostris quoque temporibus accommodatissimum, Christum in
fidelibus suis viventem manifestans, est testimonium totius vitae laicalis e fide, spe et caritate emanantis. Apostolatu
verbi autem, in quibusdam adiunctis omnino necessario, laici Christum annuntiant, eiusdem doctrinam enucleant,
diffundunt secundum suam cuiusque condicionem ac peritiam, et eam fideliter profitentur.
Cooperantes insuper, utpote cives huius mundi in his quae ad ordinem temporalem aedificandum et gerendum
pertinent, oportet ut laici in vita familiari, professionali, culturali et sociali rationes agendi altiores in lumine fidei
quaerant aliisque, occasione data, patefaciant, conscii se sic Dei creatoris, redemptoris et sanctificatoris cooperatores
fieri, laudemque Ei praestare.
Denique laici suam vitam caritate vivificent et, pro facultate, operibus exprimant.
Meminerint omnes, cultu publico et oratione, paenitentia et laborum aerumnarumque vitae libera acceptatione, qua
Christo patienti conformes efficiuntur (cf. 2Co 4,10 Col 1,24), se omnes homines attingere et ad totius mundi salutem
conferre posse.
17 Magna necessitate hic apostolatus singulorum urget in illis regionibus in quibus graviter impeditur libertas
Ecclesiae. In his difficillimis adiunctis laici vicem, pro facultate, sacerdotum supplentes, ipsam suam libertatem et
aliquando vitam in discrimen ponentes, eos qui circa ipsos sunt christianam docent doctrinam, ad vitam religiosam ac
mentem catholicam instituunt, ad sacramenta frequenter suscipienda pietatemque praesertim eucharisticam colendam
inducunt. Sacrosancta Synodus, dum ex imo corde gratias agit Deo, qui, nostris etiam temporibus, heroicae fortitudinis
laicos in medio persecutionum suscitare non desinit, eos paterno affectu ac grato animo complectitur.
Apostolatus singulorum specialem habet campum in regionibus ubi catholici sunt pauci et dispersi. Ibi laici, qui
solummodo ut singuli apostolatum exercent, sive ob causas supra dictas, sive ob rationes speciales etiam ex propria
navitate professionali exortas, opportune tamen ad colloquium conveniunt in minoribus coetibus sine ulla strictiore
institutionis vel organizationis forma, ita ut semper appareat signum communitatis Ecclesiae coram aliis, tamquam
verum amoris testimonium. Hoc modo, per amicitiam et communicationem experientiae, sese mutuo spiritualiter
adiuvantes confirmantur ad incommoda vitae et actionis nimis segregatae superanda atque ad fructus uberiores
apostolatus ferendos.
18 Christifideles ut singuli ad apostolatum exercendum in variis suae vitae condicionibus vocati sunt; meminerint
tamen hominem natura sua socialem esse et Deo placuisse credentes in Christum in populum Dei (cf. 1P 2,5-10) et in
unum corpus coadunare (cf. 1Co 12,12). Apostolatus consociatus ergo exigentiae christifidelium tam humanae quam
christianae feliciter respondet simulque signum prae se fert communionis et unitatis Ecclesiae in Christo qui dixit: Ubi
enim sunt duo vel tres congregati in nomine meo, ibi sum in medio eorum (Mt 18,20).
Quapropter christifideles apostolatum suum exerceant, in unum conspirantes. Sint apostoli tam in suis communitatibus
familiaribus, quam in paroeciis et dioecesibus, quae ipsae exprimunt indolem communitariam apostolatus, atque in
liberis coetibus in quos se congregare statuerint.
Apostolatus consociatus magni momenti est etiam eo quod, sive in communitatibus Ecclesiae sive in variis ambitibus,
apostolatus saepe postulat ut actione communi impleatur. Consociationes enim pro actionibus apostolatus communibus
erectae sua membra fulciunt et ad apostolatum formant, eorumque operam apostolicam recte disponunt et moderantur,
ut multo uberiores exinde sperari liceat fructus quam si singuli seiunctim agant.
In praesentibus vero adiunctis, pernecesse est ut in ambitu navitatis laicorum consociata et organizata forma apostolatus
roboretur; etenim arcta virium coniunctio sola valet et ad omnes apostolatus hodierni fines plene assequendos et eius
bona valide defendenda. Qua in re peculiari modo interest ut apostolatus etiam mentes communes et sociales
condiciones eorum, ad quos convertitur, attingat; secus pressioni sive opinionis publicae sive institutionum saepe
impares erunt.

