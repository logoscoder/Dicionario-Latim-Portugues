Quoniam vero formatio ad apostolatum non potest in sola instructione theoretica consistere, gradatim quidem et
prudenter, laicus inde ab initio formationis suae discat omnia sub lumine fidei aspicere, iudicare et agere, per actionem
seipsum cum aliis efformare ac perficere, et sic in operosum servitium Ecclesiae ingredi. Quae formatio, semper
perficienda propter personae humanae crescentem maturitatem et propter evolutionem problematum, altiorem in dies
cognitionem et aptatam actionem postulat. In omnibus formationis exigentiis explendis semper unitas et integritas
personae humanae prae oculis habenda est, ita ut eius harmonia et aequilibrium salvetur et augeatur.
Hoc modo laicus penitus et naviter sese inserit in ipsam realitatem ordinis temporalis suamque partem in eius gerendis
rebus efficaciter suscipit, simulque tamquam vivum membrum et testis Ecclesiae eandem in sinu rerum temporalium
praesentem et actuosam reddit.
30 Formatio ad apostolatum a prima puerorum institutione incipere debet. Peculiari autem modo initientur apostolatu
adulescentes et iuvenes atque hoc spiritu imbuantur. Per totam vitam haec formatio perficienda est prout nova suscepta
munera requirunt. Patet igitur eos ad quos spectat educatio christiana, officio quoque formationis ad apostolatum
devinciri.
Parentum est in familia filios suos ab ipsa pueritia disponere ad agnoscendum amorem Dei erga universos homines,
illosque gradatim, praesertim exemplo, docere sollicitudinem de proximi necessitatibus tam materialibus quam
spiritualibus. Tota ergo familia eiusque communis vita quasi tirocinium apostolatus evadat.
Pueri insuper educandi sunt ut, fines familiae transcendentes, communitatibus tam ecclesiasticis quam temporalibus
animum pandant. In locali communitate paroeciae ita assumantur, ut in ea conscientiam acquirant se viva et activa
membra esse populi Dei. Sacerdotes autem in catechesi et ministerio verbi, in moderatione animarum, necnon in aliis
ministeriis pastoralibus formationem ad apostolatum prae oculis habeant.
Scholarum quoque, collegiorum aliarumque institutionum catholicarum formationi inservientium est in iuvenibus
sensum catholicum et actionem apostolicam fovere. Quae formatio si deficit, vel quia illas scholas iuvenes non
frequentant, vel alia de causa, eo magis de ea curent parentes et animarum pastores et consociationes apostolicae.
Magistri vero et educatores qui vocatione sua et officio formam egregiam apostolatus laicorum exercent, doctrina
necessaria et arte paedagogica imbuti sint, quibus hanc institutionem efficaciter tradere valeant.
Coetus et consociationes item laicorum, sive apostolatum sive alios fines supernaturales intendant, pro fine et modulo
suo formationem ad apostolatum sedulo et assidue fovere debent. Ipsae sunt saepe via ordinaria congruentis formationis
ad apostolatum. In ipsis enim habetur formatio doctrinalis, spiritualis et practica. Sodales earum cum sociis vel amicis
in parvis coetibus methodos et fructus suae navitatis apostolicae perpendunt et rationem vitae suae cotidianae cum
Evangelio comparant.
Huiusmodi formatio ita ordinanda est ut ratio habeatur totius apostolatus laicorum, qui non tantum inter coetus ipsos
consociationum, sed in omnibus etiam adiunctis per totam vitam est exercendus, praesertim professionalem et
socialem. Immo unusquisque ad apostolatum seipsum naviter praeparare debet, quod magis urget in adulta aetate.
Progrediente enim aetate melius animus panditur atque ita unusquisque diligentius detegere potest talenta quibus Deus
animam suam ditavit illaque charismata efficacius exercere quae ei a Spiritu Sancto in bonum fratrum suorum collata
sunt.
31 Variae formae apostolatus peculiariter congruentem formationem quoque expostulant.
a) Quoad apostolatum ad homines evangelizandos et sanctificandos, laici specialiter formandi sunt ad colloquium
instaurandum cum aliis, credentibus vel non credentibus, ad nuntium Christi omnibus manifestandum.
Cum autem nostris temporibus diversi generis materialismus late ubique, etiam inter catholicos, diffundatur, laici non
tantum diligentius doctrinam catholicam ediscant, ea peculiariter capita quae in controversiam vocantur, sed etiam
contra quamlibet formam materialismi exhibeant testimonium vitae evangelicae.
b) Quoad instaurationem christianam ordinis rerum temporalium, laici edoceantur de vera significatione et valore
bonorum temporalium, tum in se ipsis, tum ad omnes fines personae humanae quod attinet; exerceantur in recto usu
rerum et organizatione institutionum, semper attendentes ad bonum commune iuxta principia doctrinae moralis et
socialis Ecclesiae. Socialis doctrinae imprimis principia eiusque conclusiones ita laici addiscant, ut capaces reddantur,
tum ad operam pro parte sua praestandam doctrinae progressui, tum ad eadem singulis casibus rite applicanda.

