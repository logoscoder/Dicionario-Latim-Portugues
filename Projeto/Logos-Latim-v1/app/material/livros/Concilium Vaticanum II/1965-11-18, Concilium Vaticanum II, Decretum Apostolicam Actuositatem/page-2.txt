Omnibus igitur christifidelibus onus praeclarum imponitur adlaborandi ut divinum salutis nuntium ab universis
hominibus ubique terrarum cognoscatur et accipiatur.
Ad hunc apostolatum exercendum Spiritus Sanctus, qui populi Dei sanctificationem per ministerium et sacramenta
operatur, fidelibus peculiaria quoque tribuit dona (cf. 1Co 12,7), ea dividens singulis prout vult (1Co 12,11) ut
unusquisque, sicut accepit gratiam, in alterutrum illam administrantes sint et ipsi sicut boni dispensatores multiformis
gratiae Dei (1P 4,10), in aedificationem totius corporis in caritate (cf. Ep 4,16). Ex horum charismatum, etiam
simpliciorum, acceptione, pro unoquoque credentium ius et officium oritur eadem in bonum hominum et
aedificationem Ecclesiae exercendi in Ecclesia et in mundo, in libertate Spiritus Sancti, qui ubi vult spirat (Jn 3,8), et
simul in communione cum fratribus in Christo, maxime cum pastoribus suis, quorum est de eorum germana natura et
ordinato exercitio iudicium ferre, non quidem ut Spiritum extinguant sed ut omnia probent et quod bonum est teneant
(cf. 1Th 5,12 1Th 5,19 1Th 5,21).
4 Cum Christus missus a Patre totius apostolatus Ecclesiae fons et origo sit, patet fecunditatem apostolatus laicorum
pendere ex ipsorum cum Christo vitali unione, dicente Domino: Qui manet in me et ego in eo, hic fert fructum multum,
quia sine me nihil potestis facere (Jn 15,5). Haec vita intimae unionis cum Christo in Ecclesia alitur subsidiis
spiritualibus, quae omnibus fidelibus sunt communia, praesertim actuosa participatione Sacrae Liturgiae, ita a laicis
adhibenda ut hi, dum ipsa mundi officia in ordinariis vitae condicionibus recte adimplent, unionem cum Christo a vita
sua non separent, sed suum opus iuxta voluntatem Dei exercentes in ipsa percrescant. Hac via laici alacri et laeto animo
in sanctitate progrediantur oportet, difficultates in prudentia et patientia superare satagentes.6 Neque curae familiares
neque alia negotia saecularia extranea debent esse a spirituali vitae ratione, iuxta illud Apostoli: Omne quodcumque
facitis in verbo aut in opere, omnia in nomine Domini Iesu Christi, gratias agentes Deo et Patri per ipsum (Col 3,17).
Talis vita continuum exercitium fidei, spei et caritatis exposcit.
Lumine fidei et meditatione verbi Dei solum potest aliquis semper et ubique dignoscere Deum in quo vivimus et
movemur et sumus (Ac 17,28), in omni eventu quaerere eius voluntatem, Christum intueri in omnibus hominibus, sive
propinqui sint sive extranei, de vera significatione et pretio rerum temporalium in seipsis et in ordine ad finem hominis
recta iudicia ferre.
Qui hanc habent fidem, in spe revelationis filiorum Dei vivunt memores crucis et resurrectionis Domini.
In peregrinatione huius vitae, cum Christo in Deo absconditi et a servitute divitiarum liberi, dum ad illa bona quae in
aeternum manent intendunt, generoso animo totos se dedicant ad regnum Dei dilatandum et ad ordinem rerum
temporalium spiritu christiano informandum et perficiendum. Inter adversa huius vitae in spe fortitudinem inveniunt
existimantes quod non sunt condignae passiones huius temporis ad futuram gloriam, quae revelabitur in nobis (Rm
8,18).
Caritate quae ex Deo est impulsi, ad omnes, maxime autem ad domesticos fidei, bonum operantur (cf. Ga 6,10),
deponentes omnem malitiam et omnem dolum et simulationes et invidias et omnes detractiones (1P 2,1) et sic ad
Christum homines trahentes. Caritas autem Dei quae diffusa est in cordibus nostris per Spiritum Sanctum, qui datus est
nobis (Rm 5,5), reddit laicos capaces spiritum Beatitudinum reapse exprimendi in vita sua. Iesum pauperem secuti,
bonorum temporalium nec inopia deiciuntur nec copia inflantur; Christum humilem imitati, non efficiuntur inanis
gloriae cupidi (cf. Ga 5,26), sed placere Deo magis quam hominibus student, semper parati propter Christum omnia
relinquere (cf. Lc 14,26) et persecutionem pati propter iustitiam (cf. Mt 5,10), memores verbi Domini: Si quis vult post
me venire, abneget semetipsum et tollat crucem suam et sequatur me (Mt 16,24). Christianam amicitiam inter se
colentes, adiutorium in quacumque necessitate sibi invicem praebent.
Haec laicorum spiritualis vitae ratio notam peculiarem assumere debet ex statu matrimonii et familiae, coelibatus vel
viduitatis, ex condicione infirmitatis, ex activitate professionali et sociali. Ne desinant ergo qualitates et dotes his
condicionibus congruentes sibi collatas assidue excolere, propriisque uti donis a Spiritu Sancto acceptis.
Praeterea laici, qui suam vocationem secuti, nomen dederunt alicui ex associationibus vel institutis quae ab Ecclesia
approbata sunt, pariter peculiarem notam vitae spiritualis ipsis propriam fideliter induere conantur.
Magni quoque faciant professionalem peritiam, sensum familiarem et civicum atque illas virtutes quae ad sociales
consuetudines pertinent, scilicet probitatem, spiritum iustitiae, sinceritatem, humanitatem, animi fortitudinem, sine
quibus nec vera vita christiana consistere potest.

