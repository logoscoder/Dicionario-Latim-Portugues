Huiusmodi vitae spiritualis et apostolicae perfectum exemplar est Beatissima Virgo Maria, Regina Apostolorum, quae,
dum in terris vitam ageret omnibus communem, familiari cura et laboribus plenam, intime semper cum Filio suo
coniungebatur et operi Salvatoris singulari prorsus modo cooperata est; nunc autem in caelum assumpta materna sua
caritate de fratribus Filii sui adhuc peregrinantibus necnon in periculis et angustiis versantibus curat, donec ad felicem
patriam perducantur. Hanc devotissime colant omnes suamque vitam atque apostolatum eius maternae curae
commendent.

CAPUT II. DE FINIBUS ASSEQUENDIS
5 Opus redemptionis Christi, dum homines salvandos de se spectat, totius quoque ordinis temporalis instaurationem
complectitur. Unde Ecclesiae missio non solum est nuntium Christi et gratiam eius hominibus afferendi, sed et spiritu
evangelico rerum temporalium ordinem perfundendi et perficiendi. Laici ergo hanc Ecclesiae missionem exsequentes,
apostolatum suum exercent tam in Ecclesia quam in mundo, tam in ordine spirituali quam in ordine temporali: qui
ordines, etsi distinguuntur, in unico consilio Dei ita sunt connexi ut ipse Deus intendat, in Christo, totum mundum
reassumere in novam creaturam, inchoative his in terris, plene in ultimo die. In utroque ordine laicus, qui est simul
fidelis et civis, una conscientia christiana continenter duci debet.
6 Missio Ecclesiae salutem hominum spectat, fide in Christum et gratia eius consequendam. Apostolatus ergo
Ecclesiae, omniumque membrorum eius, imprimis dirigitur ad nuntium Christi verbis et factis mundo patefaciendum
gratiamque eius communicandam. Hoc principaliter fit per ministerium verbi et sacramentorum, speciali modo clero
commissum, in quo et laici habent suas magni momenti partes adimplendas, ut sint cooperatores... veritatis (1Jn 8). Hoc
potissimum in ordine apostolatus laicorum et ministerium pastorale mutuo se complent.
Innumerae patent laicis occasiones ad apostolatum evangelizationis et sanctificationis exercendum. Ipsum testimonium
vitae christianae et opera bona spiritu supernaturali exercita, vim habent attrahendi homines ad fidem et ad Deum; dicit
enim Dominus: Sic luceat lux vestra coram hominibus ut videant opera vestra bona et glorificent Patrem vestrum qui in
caelis est (Mt 5,16).
Apostolatus tamen huiusmodi non in solo vitae testimonio consistit; verus apostolus quaerit occasiones Christum verbis
annuntiandi sive non credentibus ad eos adducendos ad fidem, sive fidelibus ad eos instruendos, confirmandos et ad
fervidiorem vitam excitandos; caritas enim Christi urget nos (2Co 5,14), et in corde omnium debent resonare illa verba
Apostoli: Vae enim mihi est, si non evangelizavero (1Co 9,16).
Cum autem hac nostra aetate novae quaestiones oriantur, et gravissimi grassentur errores qui religionem, ordinem
moralem et ipsam societatem humanam funditus evertere nituntur, haec Sancta Synodus ex corde hortatur laicos, iuxta
cuiusque ingenii dotes et doctrinam, ut secundum mentem Ecclesiae, suas diligentius expleant partes in principiis
christianis enucleandis, defendendis et rite applicandis ad problemata huius aetatis.
7 Circa mundum vero consilium Dei est, ut homines concordi animo ordinem rerum temporalium instaurent iugiterque
perficiant.
Omnia quae efficiunt ordinem temporalem, videlicet bona vitae et familiae, cultura, res oeconomicae, artes et
professiones, communitatis politicae instituta, relationes internationales et alia huiusmodi eorumque evolutio et
progressus, non solum subsidia sunt ad finem ultimum hominis, sed et proprium habent valorem, a Deo eis insitum,
sive in seipsis considerata, sive uti partes universi ordinis temporalis: viditque Deus cuncta quae fecerat, et erant valde
bona (Gn 1,31). Haec eorum naturalis bonitas specialem quandam dignitatem accipit ex eorum relatione cum persona
humana in cuius servitium sunt creata. Tandem placuit Deo omnia, tam naturalia quam supernaturalia, in Christo Iesu
in unum colligere ut sit in omnibus ipse primatum tenens (Col 1,18). Haec tamen destinatio non modo non privat
ordinem temporalem sua autonomia, suis propriis finibus, legibus, subsidiis, momento pro hominum bono, sed potius
perficit in sua vi et praestantia propria simulque adaequat integrae vocationi hominis super terram.
Decursu historiae, rerum temporalium usus gravibus foedatus est vitiis, quia homines, originali labe affecti, in perplures
saepe lapsi sunt errores circa verum Deum, naturam hominis et principia legis moralis: unde mores et institutiones
humanae corruptae, et ipsa persona humana non raro conculcata. Nostris quoque diebus, non pauci, disciplinarum
naturalium et technicarum artium progressibus plus aequo fidentes, in rerum temporalium veluti idololatriam declinant,
potius earum servi effecti quam domini.

