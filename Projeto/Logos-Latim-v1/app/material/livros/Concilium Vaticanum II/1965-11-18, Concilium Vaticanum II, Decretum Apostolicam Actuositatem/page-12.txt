c) Cum caritatis et misericordiae opera praeclarissimum testimonium christianae vitae efferant, formatio apostolica ad
haec quoque exercenda adducere debet, ut discant christifideles ab ipsa pueritia fratribus compati eiusque indigentibus
generoso animo subvenire.
32 Laicis apostolatui deditis iam exstant multa subsidia, scilicet sessiones, congressus, recollectiones, exercitia
spiritualia, frequentes conventus, conferentiae, libri, commentaria, ad altiorem cognitionem Sacrae Scripturae et
doctrinae catholicae consequendam, ad vitam spiritualem alendam necnon ad mundi condiciones dignoscendas et aptas
methodos inveniendas et excolendas.
Quae formationis subsidia rationem habent variarum formarum apostolatus in ambitibus ubi exercetur.
Hunc in finem etiam erecta sunt centra vel instituta superiora quae optimos fructus iam dederunt.
Sacrosanctum Concilium laetatur de huius generis inceptis iam in quibusdam partibus florentibus et exoptat ut aliis
etiam in locis, ubi necessaria fuerint, promoveantur.
Centra insuper documentationis et studiorum non solum in re theologica, sed etiam in materia anthropologica,
psychologica, sociologica, methodologica, quo melius foveantur laicorum ingenii facultates, virorum mulierumque,
iuvenum et adultorum, pro omnibus apostolatus campis erigantur.
33 Sacrosanctum igitur Concilium omnes laicos enixe in Domino obtestatur ut voci Christi, hac hora se instantius
invitanti, et impulsui Spiritus Sancti libenter, generoso animo, prompto corde respondeant. Speciali modo hanc
appellationem ad se directam esse sentiant iuniores, eamque accipiant cum alacritate et magnanimitate. Ipse enim
Dominus omnes laicos per hanc Sanctam Synodum iterato invitat ut intimius in dies sibi iungantur et quae ipsius sunt,
tamquam propria sentientes (cf. Ph 2,5), in eiusdem salvifica missione consocientur; eosque denuo mittit in omnem
civitatem et locum quo ipse venturus est (cf. Lc 10,1); ut variis formis et modis unius apostolatus Ecclesiae, novis
necessitatibus temporum continenter aptandi, cooperatores ei se exhibeant, abundantes in opere Domini semper,
scientes quod labor eorum non est inanis in Domino (cf. 1Co 15,58).

