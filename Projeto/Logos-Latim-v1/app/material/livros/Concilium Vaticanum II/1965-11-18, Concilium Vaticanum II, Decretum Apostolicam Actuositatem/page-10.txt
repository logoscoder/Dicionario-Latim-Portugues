magis frugiferam reddendam apostolicam actionem; spiritum unitatis intra ipsam consociationem et eam inter et ceteras
promoveant.
Religiosi demum, sive fratres sive sorores, opera apostolica laicorum aestiment; secundum spiritum et normas suorum
institutorum, operibus laicorum promovendis libenter se devoveant; munera sacerdotalia sustinere, adiuvare, complere
studeant.
26 In dioecesibus, in quantum fieri potest, habeantur consilia quae operam apostolicam Ecclesiae, sive in campo
evangelizationis et sanctificationis sive in campo caritativo, sociali et aliis, adiuvent, cooperantibus convenienter
clericis et religiosis cum laicis. Haec consilia poterunt variarum laicorum consociationum et inceptorum mutuae
coordinationi inservire, salva uniuscuiusque indole propria et autonomia.
Huiusmodi consilia habeantur, si fieri potest, etiam in ambitu paroeciali vel interparoeciali, interdioecesano, necnon in
ordine nationali vel internationali.
Constituatur insuper apud Sanctam Sedem peculiaris aliquis secretariatus in servitium et impulsum apostolatus
laicorum, tamquam centrum, quod aptis instrumentis nuntia de variis inceptis apostolicis laicorum suppeditet,
investigationibus de hodiernis quaestionibus in hoc campo orientibus studeat et suis consiliis Hierarchiae et laicis in
operibus apostolicis adsistat. In hoc secretariatu varii motus et incepta apostolatus laicorum in universo mundo
exsistentia suas partes habeant, cooperantibus cum laicis etiam clericis et religiosis.
27 Commune veluti patrimonium evangelicum communeque inde consequens christiani testimonii officium
commendant et saepe exigunt cooperationem catholicorum cum aliis christianis, a singulis et a communitatibus
Ecclesiae exercendam, sive in actionibus sive in consociationibus, in campo nationali vel internationali.
Communes valores humani similem quoque cooperationem christianorum, apostolicos fines prosequentium, cum eis
haud raro postulant, qui nomen christianum non profitentur, sed hos valores agnoscunt.
Hac cooperatione dynamica et prudenti, quae magni momenti in activitatibus temporalibus est, laici testimonium
praebent Christo, Salvatori mundi, et unitati familiae humanae.

CAPUT VI. DE FORMATIONE AD APOSTOLATUM
28 Apostolatus plenam efficaciam attingere potest solummodo multiformi et integra formatione; quam exigunt non
solum continuus spiritualis et doctrinalis profectus ipsius laici, sed et varia adiuncta rerum, personarum et officiorum ad
quae navitas eius accommodanda est. Haec formatio ad apostolatum iis fundamentis inniti debet quae ab hoc
Sacrosancto Concilio in aliis locis asserta et declarata sunt.1 Praeter formationem omnibus christianis communem, ob
varietatem personarum et adiunctorum, non paucae apostolatus formae specificam quoque et peculiarem formationem
requirunt.
29 Cum laici suo modo missionem Ecclesiae participent, formatio eorum apostolica ab ipsa indole saeculari et propria
laicatus, eiusque spiritualis vitae ratione notam specialem accipit.
Formatio ad apostolatum formationem integram quandam humanam uniuscuiusque ingenio condicionibusque
accommodatam supponit. Laicus enim, mundum huius temporis bene cognoscens, membrum propriae societatis
eiusque culturae aptatum esse debet.
Imprimis autem laicus discat implere Christi et Ecclesiae missionem, ex fide in divino mysterio creationis et
redemptionis vivens, motus Spiritu Sancto populum Dei vivificante, qui omnes homines impellit ad Deum Patrem
diligendum atque mundum et homines in Ipso. Quae formatio ut fundamentum et condicio cuiusvis apostolatus
fructuosi considerari debet.
Praeter formationem spiritualem, requiritur solida institutio doctrinalis, et quidem theologica, ethica, philosophica,
secundum diversitatem aetatis, condicionis et ingenii. Momentum etiam culturae generalis una cum formatione practica
et technica minime negligatur.
Ad bonas relationes humanas colendas oportet ut valores vere humani foveantur, imprimis ars fraterne convivendi
atque cooperandi, necnon colloquium instituendi.

