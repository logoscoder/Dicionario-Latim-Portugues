profluente navitate impulsi, propriam responsabilitatem assumunt, in vita sociali et culturali suas partes agere cupiunt:
qui zelus si spiritu Christi imbuitur ac oboedientia et amore erga Ecclesiae pastores animatur, uberrimos exinde fructus
sperari licet. Ipsi debent fieri primi et immediati apostoli iuvenum, apostolatum inter seipsos per seipsos exercentes,
ratione habita ambitus socialis ubi vivunt.
Curent adulti cum iuvenibus amicale colloquium instituere quod permittat utrique parti, aetatis distantia superata,
mutuo sese cognoscere atque divitias cuique proprias invicem communicare. Exemplo primum et, data occasione,
prudenti consilio validoque auxilio adulti iuventutem ad apostolatum stimulent. Iuvenes vero erga adultos reverentiam
ac fiduciam nutriant; et, licet naturaliter sint ad novitates inclinati, laudabiles tamen traditiones debite aestiment.
Pueri quoque propriam habent apostolicam actuositatem. Secundum vires suas veri sunt testes viventes Christi inter
socios.
13 Apostolatus in ambitu sociali, scilicet studium spiritu christiano informandi mentem et mores, leges et structuras
communitatis in qua aliquis vivit, adeo laicorum munus onusque est ut ab aliis numquam debite expleri valeat. Hoc in
campo laici possunt apostolatum similis erga similem exercere. Ibi vitae testimonium per verbi testimonium complent.
Ibi in campo vel laboris, vel professionis, vel studii, vel incolatus, vel otii, vel consortionis, fratribus adiuvandis
aptiores exsistunt.
Hanc Ecclesiae missionem in mundo laici adimplent ante omnia illa cohaerentia vitae cum fide qua lux mundi
efficiuntur; probitate sua in quovis negotio, qua omnes ad amorem veri et boni, et tandem ad Christum et Ecclesiam
alliciunt; caritate fraterna qua participes facti condicionum vitae, laborum, dolorum et aspirationum fratrum, omnium
corda sensim sine sensu ad gratiae salutaris operationem disponunt; plena illa conscientia suarum partium in
aedificanda societate, qua navitatem suam domesticam, socialem, professionalem, christiana magnanimitate adimplere
satagunt. Ita ipsorum modus agendi paulatim penetrat ambitum vitae et laboris.
Apostolatus hic omnes amplecti debet quotquot ibi inveniuntur, neque ullum excludere bonum spirituale vel temporale
quod eis faciendi copia est. Sed veri apostoli, hac actione sola non contenti, animos intendunt ad Christum etiam verbis
proximo annuntiandum. Multi enim homines nonnisi per vicinos laicos possunt Evangelium audire et Christum
agnoscere.
14 Immensus patet apostolatus campus in ordine nationali et internationali, ubi laici potissimum sunt sapientiae
christianae administri. In pietate erga nationem et in fideli impletione officiorum civilium catholici obligatos se sentiant
ad verum bonum commune promovendum, et sic pondus suae opinionis valere faciant ut potestas civilis iuste
exerceatur ac leges praeceptis moralibus bonoque communi respondeant. Catholici rerum publicarum periti et, uti par
est, in fide et doctrina christiana firmati, ne recusent negotia publica gerere, cum per ea digne gesta bono communi
consulere et simul Evangelio viam sternere possint.
Studeant catholici cooperari cum omnibus bonae voluntatis hominibus ad promovenda quaecumque sunt vera,
quaecumque iusta, quaecumque sancta, quaecumque amabilia (cf. Ph 4,8). Colloquium habeant cum eis, prudentia et
humanitate eos praevenientes, investigationemque instituant circa instituta socialia et publica secundum Evangelii
spiritum perficienda.
Inter signa nostri temporis speciali notatu dignus est crebrescens ille et ineluctabilis sensus solidarietatis omnium
populorum, quem sollicite promovere et in sincerum et verum fraternitatis affectum convertere apostolatus laicorum
munus est. Insuper laici conscii esse debent campi internationalis et quaestionum ac solutionum sive doctrinalium sive
practicarum quae in illo oriuntur, praesertim quoad gentes ad progressum nitentes.
Meminerint omnes qui in alienis nationibus laborant vel eis auxilium praestant, relationes inter populos verum
commercium fraternum esse debere, in quo utraque pars dat simul et accipit. Qui vero operum internationalium causa
vel negotii vel otii, iter faciunt, recordentur se esse ubique etiam praecones itinerantes Christi, et ut tales in veritate sese
gerant.

CAPUT IV. DE VARIIS APOSTOLATUS MODIS
15 Laici suam actionem apostolicam exercere possunt vel ut singuli vel in variis communitatibus aut associationibus
coadunati.

