sive intra fines suae nationis sive in campo internationali sive praesertim in catholicis communitatibus missionum et
ecclesiarum novellarum.
Pastores Ecclesiae hos laicos libenter et grato animo recipiant, curent ut eorum condicio exigentiis iustitiae, aequitatis
et caritatis quam maxime satisfaciat, praesertim quoad honestam eorum familiarumque sustentationem, ipsique
necessaria institutione, spirituali solamine et incitamento gaudeant.
CAPUT V. DE ORDINE SERVANDO
23 Laicorum apostolatus, sive a singulis sive a consociatis christifidelibus exerceatur, recto ordine insertus esse debet in
apostolatum totius Ecclesiae; immo coniunctio cum eis, quos Spiritus Sanctus posuit regere Ecclesiam Dei (cf. Ac
20,28), elementum essentiale apostolatus christiani est. Non minus necessaria est cooperatio inter varia apostolatus
incepta, congrue ab Hierarchia ordinanda.
Etenim ad promovendum spiritum unitatis, ut in toto apostolatu Ecclesiae splendeat caritas fraternitatis, fines
communes obtineantur ac perniciosae aemulationes vitentur, exigitur omnium formarum apostolatus in Ecclesia mutua
aestimatio et - servata uniuscuiusque propria indole - apta coordinatio.
Quod maxime convenit, cum peculiaris actio in Ecclesia requirit harmoniam et cooperationem apostolicam utriusque
cleri, religiosorum et laicorum.
24 Hierarchiae est laicorum apostolatum fovere, principia et subsidia spiritualia praebere, eiusdem apostolatus
exercitium ad bonum commune Ecclesiae ordinare atque, ut doctrina et ordo serventur, invigilare.
Varios quidem modos relationum ad Hierarchiam apostolatus laicorum admittit secundum varias eiusdem apostolatus
formas et obiecta.
Plurima enim inveniuntur in Ecclesia incepta apostolica quae laicorum libera electione constituuntur et eorum prudenti
iudicio reguntur. Huiusmodi inceptis in quibusdam adiunctis missio Ecclesiae melius impleri potest, et proinde ipsa non
raro ab Hierarchia laudantur vel commendantur. Nullum autem inceptum nomen catholicum sibi vindicet, nisi
consensus accesserit legitimae auctoritatis ecclesiasticae.
Quaedam laicorum apostolatus formae, variis quidem modis, ab Hierarchia explicite agnoscuntur.
Potest insuper ecclesiastica auctoritas, propter exigentias boni communis Ecclesiae, ex consociationibus et inceptis
apostolicis immediate finem spiritualem intendentibus, aliqua eligere et particulari modo promovere in quibus
specialem assumit responsabilitatem. Ita Hierarchia, apostolatum iuxta adiuncta diversimode ordinans, aliquam eius
formam cum suo proprio munere apostolico arctius coniungit, servata tamen utriusque propria natura et distinctione,
nec proinde laicorum ablata necessaria facultate sua sponte agendi. Qui actus Hierarchiae in variis documentis
ecclesiasticis mandatum appellatur.
Denique Hierarchia laicis munia quaedam committit, quae propius cum officiis pastorum coniuncta sunt, ut in
propositione doctrinae christianae, in quibusdam actibus liturgicis, in cura animarum. Vi huius missionis laici quoad
muneris exercitium plene subduntur superiori ecclesiasticae moderationi.
Quod attinet ad opera et institutiones ordinis temporalis, munus ecclesiasticae Hierarchiae est docere et authentice
interpretari principia moralia in rebus temporalibus sequenda; ipsi etiam fas est iudicare, omnibus rite perpensis et
auxilio adhibito peritorum, de conformitate talium operum et institutionum cum principiis moralibus et decernere de eis
quae ad ordinis supernaturalis bona custodienda et promovenda requiruntur.
25 Prae oculis habeant Episcopi, parochi, ceterique sacerdotes utriusque cleri, ius et officium exercendi apostolatum
esse commune omnibus fidelibus sive clericis sive laicis, et in aedificatione Ecclesiae etiam laicos proprias partes
habere. Quapropter fraterne cum laicis operentur in Ecclesia et pro Ecclesia, specialemque curam habeant laicorum in
eorum operibus apostolicis.
Diligenter seligantur sacerdotes apostolatus laicorum specialibus formis iuvandis idonei et apte formati. Qui vero huic
ministerio vacant, missione accepta ab Hierarchia, hanc repraesentant in sua actione pastorali; congruas laicorum
relationes cum ipsa foveant, semper spiritui et doctrinae Ecclesiae fideliter inhaerentes; seipsos in alenda vita spirituali
et sensu apostolico consociationum catholicarum sibi commissarum impendant; earum apostolicae operositati sapienti
suo consilio adsint atque incepta foveant. Continuo cum laicis instituto colloquio, attente inquirant quae sint formae ad

