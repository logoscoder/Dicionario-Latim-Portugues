plenitudinem assumit. Cum qualibet autem condicione vel statu actus proprii seu apta instrumenta congruere
debent.
Incepta peculiaria quibus Evangelii praecones ab Ecclesia missi, euntes in mundum universum, munus
Evangelium praedicandi et Ecclesiam ipsam implantandi inter populos vel coetus nondum in Christum credentes
exsequuntur, communiter missiones nuncupantur, quae per activitatem missionalem perficiuntur, et plerumque
exercentur in certis territoriis a Sancta Sede agnitis. Finis proprius activitatis huius missionalis est evangelizatio
et plantatio Ecclesiae in populis vel coetibus in quibus nondum radicata est. Ita ex semine verbi Dei, Ecclesiae
autochtonae particulares ubique in mundo sufficienter conditae crescant, viribus quidem propriis ac maturitate
praeditae, quae hierarchia propria cum populo fideli unita et mediis quasi affinibus christianae vitae plene
ducendae sufficienter instructae, suam partem in utilitatem totius Ecclesiae afferant. Medium principale huius
implantationis est praedicatio Evangelii Iesu Christi, ad quod annuntiandum Dominus discipulos suos misit in
mundum universum, ut homines per verbum Dei renati Ecclesiae per Baptismum aggregentur, quae ut Verbi
incarnati corpus ex verbo Dei et pane eucharistico nutritur et vivit.
In hac missionali activitate Ecclesiae, diversae condiciones aliquando permixtae occurrunt: inceptionis primum
seu plantationis, deinde novitatis seu iuventutis. Quibus tamen expletis, actio missionalis Ecclesiae non desinit,
sed Ecclesiis particularibus iam constitutis officium incumbit eam continuandi, et praedicandi Evangelium
singulis, qui adhuc foris sunt.
Coetus insuper, inter quos Ecclesia versatur, ob varias causas non raro funditus mutantur, ita ut condiciones
omnino novae oriri possint. Ecclesia tunc debet perpendere, num hae condiciones activitatem eius missionalem
denuo requirant. Insuper, rerum adiuncta aliquando talia sunt ut possibilitas pro tempore desit praeconium
evangelicum directe ac statim proponendi: tunc quidem missionarii possunt ac debent patienter, prudenter ac
simul magna cum fiducia, saltem caritatis et beneficentiae testimonium Christi praebere et sic vias Domino
praeparare et ipsum aliquo modo praesentem reddere.
Sic patet activitatem missionalem intime ex ipsa natura Ecclesiae profluere, cuius fidem salvificam propagat,
cuius catholicam unitatem dilatando perficit, cuius apostolicitate sustentatur, cuius collegialem Hierarchiae
affectum exercet, cuius sanctitatem testificatur, diffundit ac promovet. Ita differt activitas missionalis inter
gentes tam ab activitate pastorali erga fideles exercenda, quam ab inceptis suscipiendis ad unitatem
christianorum redintegrandam.
Attamen duo haec cum missionali navitate Ecclesiae arctissime coniunguntur: nam divisio christianorum
sanctissimae causae praedicandi Evangelium omni creaturae detrimentum affert et aditum ad fidem multis
praecludit. Sic ex necessitate missionis omnes baptizati ad hoc vocantur, ut in uno grege coadunentur et ita
coram gentibus de Christo, Domino suo, unanimiter testimonium reddere possint. Quod si unam fidem nondum
plene testificari queant, mutua saltem aestimatione ac dilectione animentur oportet.
7 Ratio huius missionalis activitatis ex voluntate Dei sumitur, qui omnes homines vult salvos fieri et ad
agnitionem veritatis venire. Unus enim Deus, unus et mediator Dei et hominum, homo Christus Iesus, qui dedit
redemptionem semetipsum pro omnibus (1Tm 2,4-6), et non est in alio aliquo salus (Ac 4,12). Oportet igitur ut
ad Eum, per praedicationem Ecclesiae agnitum, omnes convertantur, et Ipsi et Ecclesiae, quae Corpus Eius est,
per Baptismum incorporentur. Christus enim ipse necessitatem fidei et baptismi expressis verbis inculcando,
necessitatem Ecclesiae, in quam homines per baptismum tamquam per ianuam intrant, simul confirmavit. Quare
illi homines salvari non possent, qui Ecclesiam Catholicam a Deo per Iesum Christum ut necessariam esse
conditam non ignorantes, tamen vel in eam intrare, vel in eadem perseverare noluerint. Etsi ergo Deus viis sibi
notis homines Evangelium sine eorum culpa ignorantes ad fidem adducere possit, sine qua impossibile est Ipsi
placere, Ecclesiae tamen necessitas incumbit, simulque ius sacrum, evangelizandi, ac proinde missionalis
activitas vim suam et necessitatem hodie sicut et semper integram servat.
Per eam Corpus Christi mysticum ad suum proprium incrementum vires indesinenter colligit et ordinat.43 Ad
eam persequendam impelluntur membra Ecclesiae caritate, qua Deum diligunt et qua cum omnibus hominibus
cupiunt communicare in spiritualibus bonis tam praesentis quam futurae vitae.
Per hanc activitatem missionalem denique Deus plene glorificatur, dum homines salutare Eius opus, quod in
Christo perfecit, conscie et plene accipiunt. Sic per eam completur Dei propositum, cui Christus oboedienter et
amanter inservit ad gloriam Patris qui misit eum, ut universum genus humanum unum Populum efformet Dei, in
unum corpus coalescat Christi, in unum coaedificetur templum Spiritus Sancti: quod sane, cum fraternam
concordiam refert, intimo universorum hominum voto respondet. Sic tandem consilium Creatoris, hominem ad
3

