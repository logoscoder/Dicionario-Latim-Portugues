labore alicuius populi sine actuosa praesentia laicorum. Ideo iam in fundatione Ecclesiae ad laicatum maturum
christianum constituendum maxime attendendum est.
Laici enim fideles plene pertinent simul ad Populum Dei et ad societatem civilem: ad gentem suam pertinent in
qua nati sunt, in cuius thesauris culturalibus per educationem participare coeperunt, cuius vitae per multiformia
vincula socialia iunguntur, in cuius progressu proprio nisu in suis professionibus cooperantur, cuius problemata
ipsi tamquam propria sentiunt et solvere conantur; pertinent etiam ad Christum, quia regenerati sunt in Ecclesia
per fidem et baptismum ut, novitate vitae et operis, Christi sint, ut in Christo omnia Deo subiciantur, et tandem
sit Deus omnia in omnibus.
Praecipuum officium eorum, virorum et mulierum, est testimonium Christi, quod vita et verbo in familia, in suo
coetu sociali, et in ambitu suae professionis reddere tenentur. Appareat enim in eis oportet novus homo qui
secundum Deum creatus est in iustitia et sanctitate veritatis. Debent vero hanc novitatem vitae exprimere in
ambitus societatis et culturae patriae, secundum traditiones suae nationis. Ipsi cognoscere hanc culturam, eam
sanare et servare, secundum condiciones recentes evolvere, et tandem in Christo perficere debent, ut fides Christi
et vita Ecclesiae societati, in qua vivunt, iam non sit extranea, sed eam permeare et transformare incipiat.
Iungantur concivibus suis sincera caritate, ut in eorum conversatione appareat novum vinculum unitatis et
solidarietatis universalis, quae ex mysterio Christi hauritur. Disseminent etiam fidem Christi inter eos, quibus
vitae et professionis vinculis nectuntur; quae obligatio eo magis urget, quod plurimi homines nonnisi per vicinos
laicos Evangelium audire et Christum agnoscere possunt. Immo, ubi fieri potest, laici parati sint, in magis
immediata cooperatione cum hierarchia, specialem missionem implere ad Evangelium annuntiandum et
doctrinam christianam communicandam, ut nascenti Ecclesiae vigorem adiciant.
Ministri vero Ecclesiae operosum apostolatum laicorum magni habeant. Laicos forment ut tamquam membra
Christi responsabilitatis suae pro omnibus hominibus conscii fiant; eos in mysterio Christi profunde instruant, in
practicas methodos introducant ac eis in difficultatibus adsint, ad mentem Constitutionis De Ecclesia et Decreti
De Apostolatu Laicorum.
Servatis ergo Pastorum et laicorum muneribus et responsabilitatibus propriis, tota Ecclesia novella unum
testimonium Christi vivum et firmum reddat, ut lucidum signum fiat salutis, quae in Christo nobis advenit.
22 Semen quod est verbum Dei, germinans ex terra bona, rore divino irrigata, succum trahit, illum transformat
sibique assimilat ut denique fructum multum afferat. Equidem ad instar oeconomiae Incarnationis, Ecclesiae
novellae in Christo radicatae Apostolorumque fundamento superaedificatae, in admirabile commercium
assumunt omnes divitias nationum quae Christo datae sunt in haereditatem. Ipsae e suorum populorum
consuetudinibus et traditionibus, sapientia et doctrina, artibus et disciplinis, ea omnia mutuantur quae ad gloriam
Creatoris confitendam, ad gratiam Salvatoris illustrandam et ad vitam christianam rite ordinandam conferre
possunt.
Ad hoc propositum assequendum necesse est, ut in unoquoque magno territorio socio-culturali, uti aiunt, ea
consideratio theologica stimuletur qua, praelucente Traditione universalis Ecclesiae, facta et verba a Deo
revelata, in Sacris Litteris consignata et ab Ecclesiae Patribus et Magisterio explicata, novae investigationi
subiiciantur. Sic clarius percipietur quibus viis fides, ratione habita philosophiae vel sapientiae populorum,
quaerere possit intellectum, et quibus modis consuetudines, vitae sensus et socialis ordo, cum moribus
revelatione divina significatis componi queant. Inde patebunt viae ad profundiorem aptationem in toto ambitu
vitae christianae. Hoc agendi modo omnis syncretismi et falsi particularismi species secludetur, vita christiana
ingenio indolique cuiusque culturae accommodabitur, traditiones particulares cum propriis cuiusque familiae
gentium dotibus luce Evangelii illustratis, in unitatem catholicam assumentur. Novae denique Ecclesiae
particulares, suis traditionibus exornatae, locum suum habebunt in ecclesiastica communione, integro manente
Primatu Petri Cathedrae, quae universo caritatis coetui praesidet.
Optandum est ergo, imo omnino convenit, ut Conferentiae Episcopales intra limites uniuscuiusque magni
territorii socio-culturalis inter se ita coadunentur ut concordi animo communibusque consiliis hoc aptationis
propositum prosequi valeant.
8

CAPUT IV. DE MISSIONARIIS

23 Quamvis cuilibet discipulo Christi onus fidei disseminandae pro parte sua incumbat, Christus Dominus
semper e numero discipulorum vocat quos vult ipse, ut sint cum illo et ut mittat eos gentibus praedicare. Quare
per Spiritum Sanctum, qui charismata prout vult ad utilitatem dividit, vocationem missionariam in cordibus
10

