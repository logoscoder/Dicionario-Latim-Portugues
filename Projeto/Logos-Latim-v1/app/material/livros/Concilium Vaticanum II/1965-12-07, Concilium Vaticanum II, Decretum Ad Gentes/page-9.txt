religiosarum. Fides denique per catechesim aptatam edocetur, in Liturgia ingenio populi consona celebratur, et
per legislationem canonicam congruam inducitur in honesta instituta et consuetudines locales.
Episcopi vero, una cum suo quisque presbyterio, sensu Christi et Ecclesiae magis magisque imbuti, cum
universali Ecclesia sentiant atque vivant. Intima permaneat ecclesiarum novellarum communio cum tota
Ecclesia, cuius traditionis elementa culturae propriae adiungant ad augendam, mutuo quodam virium effluvio,
vitam Corporis Mystici. Hinc colantur elementa theologica, psychologica et humana quae ad hunc sensum
communionis cum Ecclesia universali fovendum afferre valeant.
Hae vero Ecclesiae, saepissime in pauperioribus orbis partibus sitae, gravissima plerumque sacerdotum penuria
et subsidiorum materialium inopia adhuc laborant. Quare summopere indigent ut continuata totius Ecclesiae
actio missionalis ea subministret adminicula quae Ecclesiae localis incremento vitaeque christianae maturitati
praeprimis inserviant. Quae actio missionalis opem etiam ferat iis Ecclesiis, diu fundatis, quae in quodam statu
regressionis vel debilitatis versantur.
Attamen istae Ecclesiae commune pastorale studium aptaque opera instaurent, quibus vocationes ad clerum
dioecesanum et ad Instituta religiosa numero augeantur, securius diiudicentur et efficacius excolantur, ita ut
paulatim sibimetipsis providere et aliis auxilium afferre valeant.
20 Cum Ecclesia particularis universalem Ecclesiam quam perfectissime repraesentare teneatur, probe noscat se
ad eos quoque qui in Christum non credentes cum ipsa in eodem territorio commorantur esse missam ut,
testimonio vitae singulorum fidelium et totius communitatis, signum sit Christum eis indicans.
Requiritur insuper ministerium verbi, ut Evangelium ad omnes perveniat. Episcopus imprimis fidei praeco sit
oportet, qui novos discipulos ad Christum adducat. Quod eximium munus ut rite adimpleat, penitus percipiat tum
condiciones sui gregis tum intimas suorum concivium de Deo opiniones, sedulo quoque habita ratione illarum
mutationum, quas urbanizationes uti dicunt, migrationes et indifferentismus religiosus introduxerint.
Presbyteri locales in novellis Ecclesiis opus evangelizationis ardenter aggrediantur, communem operam
instituendo cum missionariis exteris, quibuscum unum efforment presbyterium, adunatum sub auctoritate
Episcopi, non solum ad fideles pascendos et ad divinum cultum celebrandum, sed etiam ad Evangelium
praedicandum iis qui foris sunt. Promptos se praebeant et, occasione data, alacri animo Episcopo suo sese
offerant ad opus missionarium in dissitis et derelictis regionibus propriae dioeceseos vel in aliis dioecesibus
incipiendum.
Eodem zelo fervescant religiosi et religiosae itemque laici erga suos concives, praesertim pauperiores.
Curent Conferentiae Episcopales ut statis temporibus cursus renovationis biblicae, theologicae, spiritualis et
pastoralis instituantur eo consilio, ut inter rerum varietates et mutationes clerus pleniorem cognitionem scientiae
theologicae et methodorum pastoralium acquirat.
De caetero, sancte serventur ea quae ab hoc Concilio, praesertim in Decreto De Presbyterorum Ministerio et Vita
sancita sunt.
Ut hoc opus missionale Ecclesiae particularis perfici possit, requiruntur ministri idonei, tempestive parandi modo
condicionibus uniuscuiusque Ecclesiae congruenti. Cum autem homines magis magisque in coetus coalescant,
maxime convenit Conferentias episcopales communia consilia inire de dialogo cum his coetibus instituendo. Si
autem in quibusdam regionibus coetus hominum inveniuntur, qui a fide catholica amplectenda eo arceantur,
quod formae peculiari quam Ecclesia ibi induerit, sese accommodare nequeant, in voto est ut tali condicioni
speciali modo provideatur, donec omnes christiani in unam communitatem congregari possint. Missionarios
vero, si quos Apostolica Sedes ad hunc finem praesto habuerit, singuli Episcopi in suas dioeceses vocent vel
libenter recipiant eorumque incepta efficaciter promoveant.
Ut hic zelus missionarius apud domesticos patriae florescat, valde convenit ut Ecclesiae novellae quam primum
Missioni universali Ecclesiae opere participent, mittendo et ipsae missionarios qui Evangelium ubique terrarum
annuntient, etsi penuria cleri laborent. Communio enim cum Ecclesia universali quodammodo consummabitur
cum et ipsae navitatem missionalem ad alias Gentes actuose participabunt.
21 Ecclesia non vere fundata est, non plene vivit, nec perfectum Christi signum est inter homines, nisi, cum
hierarchia, laicatus veri nominis exstet et laboret. Evangelium enim non potest profunde infigi in ingeniis, vita et
9

