evangelizatione adaptata, dentur impulsus. Ab eo incitetur et coordinetur efficax collectio subsidiorum, quae
distribuantur secundum rationes necessitatis vel utilitatis necnon extensionis dicionis, numeri fidelium et
infidelium, operum et Institutorum, ministrorum et missionariorum.
Una cum Secretariatu ad unitatem Christianorum fovendam quaerat vias et media ad procurandam et ordinandam
fraternam collaborationem necnon conviventiam cum incoeptis missionalibus aliarum communitatum
christianarum, ut scandalum divisionis pro posse tollatur.
Itaque necesse est ut hoc Dicasterium sit tam instrumentum administrationis quam organum directionis
dynamicae, quod utatur methodis scientificis et instrumentis huius temporis condicionibus adaptatis, ratione
nempe habita hodiernae investigationis theologicae, methodologicae et pastoralis missionariae.
In directione huius Dicasterii partem actuosam cum voto deliberativo habeant repraesentantes selecti omnium
illorum qui in opere missionali collaborant: Episcopi ex toto orbe, auditis Conferentiis Episcopalibus, necnon
moderatores Institutorum et Operum Pontificalium, modis et rationibus a Romano Pontifice statuendis. Hi
omnes, statutis temporibus convocandi, sub auctoritate Summi Pontificis supremam ordinationem totius operis
missionalis exerceant.
Huic Dicasterio praesto sit permanens Coetus Consultorum peritorum, scientiae aut experientiae probatae,
quorum inter alia erit cum de condicione variarum regionum locali et de modo cogitandi diversorum coetuum
hominum, tum de methodis evangelizationis adhibendis opportunas notitias colligere et conclusiones scientifice
fundatas pro opere et cooperatione missionali proponere.
Instituta religiosarum, opera regionalia pro Missionibus necnon organizationes laicorum, praesertim
internationales, modo congruo repraesententur.
30 Ut in ipso opere missionali exercendo fines et effectus attingantur, omnibus operariis missionalibus sit cor
unum et anima una (Ac 4,32).
Episcopi est, uti rectoris et centri unitatis in apostolatu dioecesano, activitatem missionalem promovere,
moderari et coordinare, ita tamen ut spontanea navitas eorum qui in opere partem habent, servetur et foveatur.
Omnes missionarii, etiam religiosi exempti, eiusdem potestati subsunt in variis operibus, quae sacri apostolatus
exercitium respiciunt.11 Ad meliorem coordinationem, Episcopus constituat in quantum fieri potest Consilium
pastorale, in quo clerici, religiosi et laici per delegatos selectos partem habeant. Curet insuper ne activitas
apostolica ad solos iam conversos limitetur, sed aequa pars et operariorum et subsidiorum evangelizationi nonchristianorum destinetur.
31 Conferentiae Episcopales communi consilio graviores quaestiones et problemata urgentia tractent, quin tamen
differentias locales negligant. Ne insufficiens personarum et subsidiorum copia dissipetur, neve incepta sine
necessitate multiplicentur, commendatur ut opera bono omnium inservientia collatis viribus condant, uti e. g.
seminaria, scholas superiores et technicas, centra pastoralia, catechetica, liturgica necnon instrumentorum
communicationis socialis.
Eiusmodi cooperatio pro opportunitate etiam inter diversas Conferentias episcopales instituatur.
32 Expedit quoque coordinare activitates quae ab Institutis vel Associationibus Ecclesiasticis exercentur. Quae
omnia, cuiusvis sint generis, in universis quae ipsam activitatem missionalem spectant, obsecundent Ordinario
loci. Quare multum proderit particulares inire conventiones, quibus relationes inter Ordinarium loci et
Moderatorem Instituti regantur.
Quando Instituto cuidam commissum fuit territorium, Superiori Ecclesiastico et Instituto cordi erit omnia ad
hunc finem dirigere ut nova communitas christiana in Ecclesiam localem crescat, quae opportuno tempore a
proprio Pastore cum suo clero regatur.
Cessante territorii commissione nova oritur condicio. Tunc Conferentiae Episcoporum et Instituta, communi
consilio statuant normas, quae relationes inter Ordinarios locorum et Instituta moderentur. Sanctae Sedis autem
erit principia generalia delineare iuxta quae conventiones regionales vel etiam particulares ineantur.
Quamquam Instituta parata erunt continuare opus inceptum collaborando in ministerio ordinario curae
13

