imaginem et similitudinem suam condentis, revera adimpletur, cum omnes qui humanam participant naturam, in
Christo per Spiritum Sanctum regenerati, unanimiter gloriam Dei speculantes, dicere poterunt: Pater noster.
8 Etiam cum ipsa natura humana eiusque adspirationibus activitas missionalis intimam habet connexionem.
Christum enim manifestando, eo ipso Ecclesia hominibus genuinam eorum condicionis atque integrae vocationis
veritatem revelat, cum Christus principium sit et exemplar huius humanitatis renovatae, fraterno amore,
sinceritate et pacifico spiritu imbutae, ad quam omnes adspirant. Christus, et Ecclesia quae de Ipso per
evangelicam praedicationem dat testimonium, omnem peculiaritatem stirpis vel nationis transcendunt, ideoque
nemini et nullibi ut extranei reputari possunt.46 Ipse Christus est veritas atque via, quas evangelica praedicatio
omnibus patefacit, dum ad aures omnium eiusdem Christi verba perfert: Paenitemini et credite Evangelio (Mc
1,15). Cum autem, qui non credit, iam iudicatus sit, verba Christi verba sunt simul iudicii et gratiae, mortis et
vitae.
Etenim solum vetustati mortem inferendo ad novitatem vitae accedere possumus: quod primo de personis valet,
sed etiam de diversis bonis mundi huius, quae simul hominis peccato et Dei benedictione signantur: Omnes enim
peccaverunt et egent gloria Dei (Rm 3,23). Nemo per seipsum et suis viribus a peccato liberatur et supra seipsum
elevatur, nemo penitus a sua infirmitate vel solitudine vel servitute solvitur, omnes vero indigent Christo
exemplari, magistro, liberatore, salvatore, vivificatore. Revera Evangelium in historia hominum, etiam
temporali, fermentum libertatis ac progressus fuit seseque iugiter praebet fermentum fraternitatis, unitatis et
pacis. Non ergo sine causa Christus a fidelibus celebratur ut exspectatio gentium et Salvator earum.
9 Itaque tempus activitatis missionalis est inter priorem adventum Domini et alterum, in quo Ecclesia a quatuor
ventis sicut messis colligetur in regnum Dei. Antequam enim Dominus veniet, in omnes gentes oportet
praedicari evangelium.
Activitas missionalis nihil aliud est et nihil minus quam propositi Dei manifestatio seu Epiphania et
adimplementum in mundo et in eius historia, in qua Deus, per missionem, historiam salutis manifeste perficit.
Per verbum praedicationis et per celebrationem sacramentorum, quorum centrum et culmen est Sanctissima
Eucharistia, Christum salutis auctorem praesentem reddit. Quidquid autem veritatis et gratiae iam apud gentes
quasi secreta Dei praesentia inveniebatur, a contagiis malignis liberat et Auctori suo Christo restituit, qui
imperium diaboli evertit et multimodam scelerum malitiam arcet. Itaque quidquid boni in corde menteque
hominum vel in propriis ritibus et culturis populorum seminatum invenitur, non tantum non perit, sed sanatur,
elevatur et consummatur ad gloriam Dei, confusionem daemonis et beatitudinem hominis.
Sic activitas missionalis ad plenitudinem eschatologicam tendit: per eam enim, usque ad mensuram et tempus
quae Pater posuit in sua potestate, dilatatur Populus Dei, cui prophetice dictum est: Dilata locum tentorii tui, et
pelles tabernaculorum tuorum extende! Ne parcas! (Is 54,2), augetur Corpus mysticum usque ad mensuram
aetatis plenitudinis Christi, templumque spirituale, ubi Deus adoratur in spiritu et veritate, crescit et
superaedificatur super fundamentum apostolorum et prophetarum, ipso summo angulari lapide Christo Iesu (Ep
2,20).

3

CAPUT II. DE IPSO OPERE MISSIONALI

10 Ecclesia, a Christo missa ad caritatem Dei omnibus hominibus et gentibus manifestandam et
communicandam, opus missionale adhuc ingens sibi faciendum intelligit. Vicies enim milies centena milia
hominum, quorum numerus in dies augetur, qui stabilibus vitae culturalis nexibus, antiquis religionis
traditionibus, firmis socialium necessitudinum vinculis in magnos et determinatos coetus coalescunt, nuntium
evangelicum nondum aut vix audierunt; quorum alii unam ex magnis religionibus sequuntur, alii vero notitiae
ipsius Dei extranei manent, alii eius existentiam expresse negant, imo quandoque oppugnant. Ecclesia, ut
omnibus mysterium salutis vitamque a Deo allatam offerre possit, sese omnibus his coetibus inserere debet
eodem motu, quo ipse Christus incarnatione sua se obstrinxit certis socialibus et culturalibus conditionibus
hominum cum quibus conversatus est.

4

ART. I : De testimonio christiano

11 Ecclesia his coetibus humanis praesens sit oportet per suos filios, qui inter eos conversantur vel ad eos
mittuntur. Omnes enim christifideles, ubicumque vivunt, exemplo vitae et testimonio verbi novum hominem,
quem per baptismum induerunt, et virtutem Spiritus Sancti, a quo per confirmationem roborati sunt, ita
4

