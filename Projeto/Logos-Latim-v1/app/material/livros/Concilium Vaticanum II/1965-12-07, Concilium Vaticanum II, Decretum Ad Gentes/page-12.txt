Etiam qui ad tempus in activitate missionali partes assumunt, formationem conditioni suae adaequatam acquirant
necesse est.
Haec vero formationis genera in terris ad quas mittentur ita compleantur, ut missionarii fusius cognoscant
historiam, structuras sociales et consuetudines populorum, perspiciant ordinem moralem et praecepta religiosa
necnon ideas intimas, quas ii secundum sacras sibi traditiones de Deo, de mundo et de homine efformaverint.
Linguas vero ediscant tali gradu, ut illis expedite et polite uti queant, et ita faciliorem ad hominum mentes et
corda aditum inveniant. Praeterea in peculiares necessitates pastorales rite introducantur.
Aliqui vero profundiore ratione praeparentur apud Instituta Missiologica vel alias Facultates aut Universitates, ut
efficacius specialibus muneribus fungi et ceteris missionariis eruditione sua adiutorio esse possint in exercendo
opere missionario quod nostris praesertim temporibus tot difficultates et opportunitates praebet. Valde insuper
optandum, ut Conferentiae Regionales Episcoporum talium peritorum copiam praesto habeant, eorumque
scientia et experientia fructuose utantur in sui muneris necessitatibus. Nec desint qui perfecte sciant uti
instrumentis technicis et communicationis socialis, quorum momentum omnes magni faciant.
27 Quae omnia, quamvis unicuique ad gentes misso omnino necessaria sint, ab individuis vix reapse attingi
possunt. Cum etiam ipsum opus missionale, experientia teste, a singulis impleri nequeat, communis vocatio
singulos ad Instituta congregavit, in quibus, collatis viribus, apte formarentur et illud opus nomine Ecclesiae et
ad nutum hierarchicae auctoritatis exsequerentur. Quae Instituta multis abhinc saeculis pondus diei et aestus
portaverunt, sive integre labori missionali sese devoverunt sive ex parte. Saepe vasta territoria illis evangelizanda
a Sancta Sede commissa sunt, in quibus Deo novum populum coadunaverunt, Ecclesiam localem propriis
pastoribus adhaerentem. Ecclesiis suo sudore, imo et sanguine suo fundatis, zelo atque experientia in servitium
erunt fraterna cooperatione vel curam animarum gerendo vel munera specialia ad bonum commune persolvendo.
Aliquando pro toto alicuius regionis ambitu urgentiores quosdam labores in se sument, ex. gr. evangelizationem
coetuum vel populorum qui forsan nuntium evangelicum ob peculiares rationes nondum acceperunt vel ei
hucusque restiterunt.
Si opus est, illos qui activitati missionali ad tempus se devovent, experientia sua efformare et adiuvare praesto
sint.
His de causis, et cum multae adhuc exstent gentes ad Christum adducendae, Instituta apprime necessaria manent.

9

CAPUT V. DE ORDINATIONE ACTIVITATIS MISSIONALIS

28 Christifideles, cum donationes habeant differentes, pro sua quisque opportunitate, facultate, charismate ac
ministerio, in Evangelio collaborare debent; omnes proinde, qui seminant et qui metunt, qui plantant et qui
rigant, unum sint oportet, ut ad eundem finem libere et ordinatim conspirantes, unanimiter ad aedificationem
Ecclesiae vires impendant.
Quamobrem Evangelii praeconum labores et auxilia ceterorum christifidelium ita dirigenda et colliganda sunt, ut
omnia secundum ordinem fiant (1Co 14,40) in cunctis activitatis et cooperationis missionalis campis.
29 Cum enim cura Evangelium ubique terrarum annuntiandi imprimis ad Corpus Episcoporum pertineat,
Synodus Episcoporum seu stabile Episcoporum Consilium pro Ecclesia universa, inter generalis momenti
negotia, activitatis missionalis, maximi sanctissimique Ecclesiae muneris, specialem habeat rationem.
Pro omnibus Missionibus et pro tota activitate missionali unum tantum sit oportet Dicasterium competens,
nempe De Propaganda Fide, a quo dirigantur necnon coordinentur ubique terrarum et ipsum opus missionale et
cooperatio missionaria, salvo tamen iure Ecclesiarum Orientalium.
Licet multiplici modo Spiritus Sanctus suscitet spiritum missionalem in Ecclesia Dei, et non raro actionem
eorum quorum est moderari vitam Ecclesiae praeveniat, tamen pro sua parte etiam hoc Dicasterium promoveat
vocationem et spiritualitatem missionariam, zelum et orationem pro missionibus, necnon de istis nuntia genuina
et adaequata producat. Ab eo suscitentur et secundum urgentiores necessitates regionum distribuantur
missionarii. Ab eo disponatur ordinata operandi ratio, profluant normae directivae et principia pro
12

