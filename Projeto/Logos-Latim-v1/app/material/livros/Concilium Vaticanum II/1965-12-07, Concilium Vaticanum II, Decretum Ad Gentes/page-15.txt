38 Episcopi omnes, ut membra corporis Episcoporum Collegio Apostolorum succedentis, non solum pro aliqua
dioecesi, sed pro totius mundi salute consecrati sunt. Mandatum Christi Evangelium praedicandi omni creaturae
eos, cum Petro et sub Petro, primo et immediate afficit. Inde oritur illa communio et cooperatio Ecclesiarum
quae hodie tam necessaria est ad opus evangelizationis prosequendum. Vi istius communionis singulae Ecclesiae
sollicitudinem omnium aliarum ferunt, proprias necessitates sibi invicem aperiunt, res suas mutuo communicant,
cum dilatatio Corporis Christi munus totius Collegii Episcoporum sit.
In sua dioecesi, cum qua unum constituit, Episcopus opus missionale suscitans, promovens, dirigens, spiritum et
ardorem missionalem Populi Dei praesentem et quasi visibilem reddit, ita ut tota dioecesis missionaria evadat.
Episcopi erit in suo populo, praesertim inter infirmos et aerumnis oppressos, animas suscitare quae orationes et
paenitentiae opera Deo corde aperto pro mundi evangelizatione offerant; vocationes iuvenum et clericorum ad
Instituta missionalia libenter fovere, gratoque animo ferre, si Deus quosdam eligat qui actuositati Ecclesiae
missionali inserantur; Congregationes dioecesanas hortari et adiuvare ut propriam partem in missionibus
assumant; opera Institutorum missionalium apud suos fideles promovere, sed praesertim Opera Pontificalia
Missionalia. Istis enim Operibus iure primus locus tribui debet quippe quae media sunt tum ad catholicos inde ab
infantia sensu vere universali et missionario imbuendos, tum ad excitandam efficacem collectionem subsidiorum
in bonum omnium Missionum pro cuiuscumque necessitate.
Cum vero in dies crescat necessitas operariorum in vinea Domini, et sacerdotes dioecesani desiderent et ipsi
partes semper maiores in mundi evangelizatione habere, Sancta Synodus exoptat ut Episcopi, gravissimam
considerantes penuriam sacerdotum qua evangelizatio multarum regionum impeditur, aliquos e melioribus suis
sacerdotibus, qui se ad opus missionale offerant, debita praeparatione peracta, ad dioeceses clero carentes
mittant, ubi saltem ad tempus ministerium missionale in spiritu servitii exerceant.
Ut autem Episcoporum activitas missionalis in bonum totius Ecclesiae efficacius exerceri possit, expedit ut
Conferentiae Episcopales negotia moderentur quae ad ordinatam cooperationem propriae regionis spectant.
In suis Conferentiis agant Episcopi de sacerdotibus cleri dioecesani gentium evangelizationi devovendis; de certa
stipe quam unaquaeque dioecesis propriis redditibus proportionatam quotannis pro opere missionum dare
tenetur; de modis et mediis quibus missiones directe subveniuntur dirigendis et ordinandis; de Institutis
missionalibus et seminariis cleri dioecesani pro missionibus adiuvandis et, si opus est, fundandis; de arctioribus
nexibus inter huiusmodi Instituta et dioeceses fovendis.
Ad Conferentias episcopales pariter pertinet opera instituere et promovere quibus illi qui laboris et studii causa
ex terris missionum immigrant fraterne excipiantur et congruenti pastorali cura adiuventur. Per eos enim populi
longinqui vicini quodammodo fiunt et communitatibus antiquitus christianis optima occasio offertur cum
nationibus quae Evangelium nondum audierunt colloquendi et eis in proprio officio amoris et adiumenti
genuinum Christi vultum ostendendi.
39 Presbyteri personam Christi gerunt et cooperatores sunt ordinis episcopalis, in triplici sacro munere quod
natura sua ad missionem Ecclesiae spectat. Penitus ergo intelligant suam vitam etiam in servitium Missionum
consecratam esse. Cum autem per proprium suum ministerium - quod praecipue in Eucharistia, quae Ecclesiam
perficit, consistit - cum Christo Capite communicent et alios ad hanc communionem adducant, non possunt non
sentire quantum adhuc ad plenitudinem Corporis desit, et quantum proinde praestandum sit ut in dies crescat.
Curam ergo pastoralem ita ordinabunt, ut dilatationi Evangelii apud non-christianos prosit.
Presbyteri in cura pastorali zelum pro mundi evangelizatione inter fideles excitabunt et conservabunt, per
catechesim et praedicationem eos instruendo de munere Ecclesiae Christum Gentibus annuntiandi; familias
christianas edocendo de necessitate et honore vocationes missionales inter proprios filios et filias colendi; in
iuvenibus scholarum et catholicarum associationum fervorem missionalem fovendo ita ut ex illis futuri Evangelii
Praecones oriantur. Fideles doceant pro missionibus orare et ab eisdem eleemosynas quaerere ne erubescant,
quasi mendici pro Christo animarumque salute facti.
Professores Seminariorum et Universitatum iuvenes veram condicionem mundi et Ecclesiae docebunt, ut
necessitas impensioris evangelizationis nonchristianorum eis appareat et eorum zelum nutriat. In tradendis vero
disciplinis dogmaticis, biblicis, moralibus et historicis rationes missionales in illis contentas in lucem ponant, ut
hoc modo conscientia missionaria in futuris sacerdotibus formetur.
15

