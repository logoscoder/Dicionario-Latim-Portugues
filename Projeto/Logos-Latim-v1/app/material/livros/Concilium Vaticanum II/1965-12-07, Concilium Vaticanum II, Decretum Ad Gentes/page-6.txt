catechumenatus paulatim evolvi debet. Cum Dominus cui creditur, signum sit contradictionis, homo conversus
rupturas et separationes non raro experitur, sed etiam gaudia quae non ad mensuram dat Deus.
Ecclesia severe prohibet ne quis ad fidem amplectendam cogatur vel artibus importunis inducatur aut alliciatur,
sicut et fortiter vindicat ius ne ullus iniquis vexationibus a fide deterreatur.
Iuxta perantiquam Ecclesiae consuetudinem, motiva conversionis investigentur et, si necesse est, purificentur.
14 Qui fidem in Christum a Deo per Ecclesiam acceperunt, liturgicis caeremoniis admittantur ad
catechumenatum; qui non est mera dogmatum praeceptorumque expositio, sed totius vitae christianae institutio
et tirocinium debite protractum, quibus discipuli cum Christo suo Magistro coniunguntur. Catechumeni ergo apte
initientur mysterio salutis et exercitio morum evangelicorum sacrisque ritibus, successivis temporibus
celebrandis, introducantur in vitam fidei, liturgiae et caritatis Populi Dei.
Deinde per initiationis christianae sacramenta liberati a potestate tenebrarum, Christo commortui, consepulti et
conresuscitati, Spiritum accipiunt adoptionis filiorum, et memoriale mortis et resurrectionis Domini cum cuncto
Populo Dei celebrant.
Desiderandum est ut liturgia temporis quadragesimalis et paschalis ita restauretur ut animos catechumenorum
componat ad celebrationem paschalis mysterii in cuius sollemnibus peragendis per baptismum Christo
regenerantur.
Initiatio autem illa christiana in catechumenatu non a solis catechistis vel sacerdotibus, sed a tota communitate
fidelium, speciali autem modo a patrinis, est procuranda, ita ut catechumeni inde ab initio sentiant se pertinere ad
Populum Dei. Cumque vita Ecclesiae sit apostolica, catechumeni item discant testimonio vitae et fidei
professione ad evangelizationem et Ecclesiae aedificationem actuose cooperari.
Status tandem iuridicus catechumenorum in novo Codice clare ponatur. Iam enim cum Ecclesia coniuncti sunt,
iam de domo sunt Christi et non raro iam vitam agunt fidei, spei et caritatis.

6

ART. III : De communitate christiana efformanda

15 Spiritus Sanctus, qui omnes homines per semina Verbi praedicationemque Evangelii ad Christum vocat et in
cordibus obsequium fidei suscitat, cum credentes in Christum in baptismalis fontis sinu ad novam vitam generat,
eos congregat in unum Populum Dei qui est genus electum, regale sacerdotium, gens sancta, populus
acquisitionis (1P 2,9).24
Missionarii ergo, cooperatores Dei, tales suscitent fidelium congregationes quae, digne ambulantes vocatione
qua vocatae sunt munera a Deo sibi concredita exerceant sacerdotale, propheticum et regale. Hoc modo
communitas christiana signum fit praesentiae Dei in mundo: ipsa enim sacrificio eucharistico incessanter cum
Christo ad Patrem transit, verbo Dei sedulo enutrita testimonium Christi praebet, in caritate denique ambulat
spirituque apostolico fervet.
Communitas christiana inde ab initio ita efformari debet ut suis necessitatibus, quantum fieri potest, ipsa
providere queat.
Haec fidelium congregatio, divitiis culturae propriae gentis praedita, in populo profunde radicetur: efflorescant
familiae spiritu evangelico imbutae atque scholis idoneis iuventur; associationes et coetus erigantur per quos
laicorum apostolatus totam societatem spiritu evangelico permeare valeat. Splendescat denique caritas inter
catholicos diversi ritus.
Spiritus etiam oecumenicus nutriatur inter neophytos, qui probe aestiment fratres in Christum credentes esse
Christi discipulos, baptismate regeneratos, perplurium bonorum Populi Dei consortes. Quantum sinunt
condiciones religiosae, actio oecumenica ita promoveatur ut, seclusa omni tam indifferentismi et confusionismi
quam insanae aemulationis specie, communi, pro quanto datur, professione fidei in Deum et in Iesum Christum
coram Gentibus, atque cooperatione in re tam sociali et technica quam culturali et religiosa, catholici fraterne
collaborent cum fratribus a se seiunctis ad normas Decreti de Oecumenismo. Collaborent praesertim propter
Christum, suum Dominum communem: Eius Nomen eos colligat! Haec collaboratio instituatur non solum inter
6

