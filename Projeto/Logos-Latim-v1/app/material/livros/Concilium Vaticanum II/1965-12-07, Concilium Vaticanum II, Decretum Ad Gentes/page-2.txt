Quod autem semel a Domino praedicatum est vel in Ipso pro salute generis humani actum, usque ad ultimum
terrae proclamandum et disseminandum est, incipiendo ab Hierosolyma, ita ut quod semel pro omnibus patratum
fuit ad salutem, in universis decursu temporum effectum suum consequatur.
4 Ad hoc autem perficiendum misit Christus Spiritum Sanctum a Patre, qui salutiferum opus suum intus
operaretur Ecclesiamque ad propriam dilatationem moveret. Procul dubio Spiritus Sanctus iam in mundo
operabatur antequam Christus glorificaretur. Die tamen Pentecostes in discipulos supervenit, ut cum eis maneret
in aeternum, Ecclesia coram multitudine publice manifestata est, diffusio Evangelii inter gentes per
praedicationem exordium sumpsit, et tandem praesignata est unio populorum in fidei catholicitate, per Novi
Foederis Ecclesiam, quae omnibus linguis loquitur, in caritate omnes linguas intelligit et amplectitur, et sic
dispersionem Babelicam superat.
A Pentecoste enim inceperunt actus Apostolorum, sicut superveniente Spiritu Sancto in Virginem Mariam
conceptus fuerat Christus et eodem Spiritu Sancto in Ipsum orantem descendente Christus actus fuerat ad opus
ministerii sui. Ipse autem Dominus Iesus, priusquam vitam suam libere pro mundo poneret, ita apostolicum
ministerium disposuit et Spiritum Sanctum mittendum promisit, ut ambo consociarentur in opere salutis ubique
et semper ad effectum adducendo. Spiritus Sanctus Ecclesiam totam per omnia tempora in communione et
ministratione unificat, diversis donis hierarchicis et charismaticis instruit, ecclesiastica instituta quasi anima
eorum vivificando et eundem missionis animum, quo ipse Christus actus fuerat, in cordibus fidelium instillando.
Aliquando etiam actionem apostolicam visibiliter praevenit, sicut eam variis modis indesinenter comitatur et
dirigit.
5 Dominus Iesus, inde ab initio vocavit ad Se quos voluit Ipse... et fecit ut essent duodecim cum Illo et ut
mitteret eos praedicare (Mc 3,13).28 Sic Apostoli fuerunt novi Israel germina simulque sacrae hierarchiae origo.
Deinde, cum semel, morte et resurrectione sua, complevisset in seipso mysteria salutis nostrae et renovationis
universorum, Dominus omnem potestatem adeptus in caelo et in terra, priusquam assumeretur in caelum,
Ecclesiam suam ut sacramentum salutis fundavit, apostolosque in universum mundum misit sicut et ipse missus
fuerat a Patre, mandans eis: Euntes ergo docete omnes gentes, baptizantes eos in nomine Patris, et Filii, et
Spiritus Sancti, docentes eos servare omnia quaecumque mandavi vobis (Mt 28,19-20). Euntes in mundum
universum praedicate evangelium omni creaturae. Qui crediderit et baptizatus fuerit, salvus erit; qui vero non
crediderit, condemnabitur (Mc 16,15).
Inde Ecclesiae officium incumbit propagandi fidem salutemque Christi, tum virtute expressi mandati, quod ab
Apostolis haereditavit Ordo Episcoporum cui assistunt Presbyteri, una cum Successore Petri Ecclesiaeque
Summo Pastore, tum virtute vitae quam membris suis influit Christus, ex quo totum corpus compactum et
connexum per omnem iuncturam subministrationis, secundum operationem in mensuram uniuscuiusque membri,
augmentum corporis facit in aedificationem sui in caritate (Ep 4,16). Missio ergo Ecclesiae adimpletur
operatione qua, mandato Christi oboediens et Spiritus Sancti gratia caritateque mota, omnibus hominibus vel
gentibus pleno actu praesens fit, ut eos, exemplo vitae et praedicatione, sacramentis ceterisque gratiae mediis ad
fidem, libertatem et pacem Christi adducat, ita ut eis via libera ac firma patefiat ad plene participandum
mysterium Christi.
Cum haec missio continuet et per decursum historiae explicet missionem ipsius Christi, qui evangelizare
pauperibus missus est, eadem via, instigante Spiritu Christi, Ecclesia procedere debet ac ipse Christus processit,
via nempe paupertatis, oboedientiae, servitii et sui ipsius immolationis usque ad mortem, ex qua per
resurrectionem suam victor processit. Nam sic in spe ambulaverunt omnes Apostoli, qui tribulationibus multis et
passionibus adimpleverunt ea quae desunt passionum Christi pro corpore eius quod est Ecclesia. Saepe etiam
semen fuit sanguis christianorum.
6 Hoc munus, ab Ordine Episcoporum, cui praeest Successor Petri, orante et cooperante tota Ecclesia,
adimplendum, unum idemque exsistit, ubique et in omni condicione, licet non eodem pro rerum condicione
modo exerceatur. Differentiae proinde, quae in hac Ecclesiae activitate agnoscendae sunt, non sumuntur ex
intima natura ipsius missionis, sed ex condicionibus in quibus missio haec exercetur.
Dependent vero hae condiciones sive ab Ecclesia, sive etiam a populis, a coetibus vel ab hominibus ad quos
missio dirigitur. Ecclesia enim, quamvis de se totalitatem seu plenitudinem mediorum salutis comprehendat, nec
semper nec statim secundum omnia agit nec agere potest, sed initia et gradus in actione sua experitur, qua
propositum Dei ad effectum adducere conatur; imo quandoque, post feliciter inchoatam progressionem,
regressum iterum deplorare cogitur, vel saltem in quodam semiplenitudinis et insufficientiae statu moratur. Quod
autem ad homines, coetus et populos attinet, eos gradatim tantum tangit ac penetrat, et sic eos in catholicam
2

