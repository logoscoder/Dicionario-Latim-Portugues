animarum, tamen crescente clero locali, providendum erit ut Instituta, quantum eorum fini congruit, ipsi
Dioecesi fidelia maneant, opera specialia vel aliquam regionem in ea generose assumendo.
33 Instituta vero, quae in eodem territorio activitati missionali incumbunt, vias et modos inveniant oportet,
quibus opera coordinentur. Quare summae utilitatis sunt Conferentiae Religiosorum et Uniones Religiosarum, in
quibus omnia eiusdem nationis vel regionis Instituta partes habeant. Hae Conferentiae inquirant, quaenam
communi conatu peragi possint, et arcta relatione cum Conferentiis Episcopalibus connectantur.
Quae omnia pari ratione ad collaborationem Institutorum missionalium in terris patriis extendere convenit, ita ut
quaestiones et incepta communia facilius et minoribus cum expensis solvi queant, ut puta formatio doctrinalis
futurorum missionariorum, necnon cursus pro missionariis, relationes ad publicas auctoritates vel ad organa
internationalia et supranationalia.
34 Cum rectum et ordinatum exercitium actuositatis missionariae requirat ut operarii evangelici ad munera sua,
praesertim ad dialogum cum religionibus et culturis non-christianis, scientifice praeparentur, et in ipsa
exsecutione efficaciter adiuventur, desideratur ut in favorem missionum inter se fraterne et generose collaborent
quaelibet Instituta scientifica quae colunt missiologiam aliasque disciplinas vel artes missionibus utiles, uti
ethnologiam et linguisticam, historiam et scientiam religionum, sociologiam, artes pastorales et similia.

10

CAPUT VI. DE COOPERATIONE

35 Cum tota Ecclesia missionaria sit, et opus evangelizationis officium Populi Dei fundamentale, Sacra Synodus
omnes ad profundam renovationem interiorem invitat, ut vivam conscientiam propriae responsabilitatis in
Evangelii diffusione habentes, partes suas assumant in opere missionali apud Gentes.
36 Ut membra viventis Christi, Ipsi per Baptismum necnon per Confirmationem et Eucharistiam incorporati et
configurati, omnes fideles officio tenentur ad Eius Corporis expansionem et dilatationem cooperandi, ut
quamprimum Illud ad plenitudinem adducant.
Quare omnes Ecclesiae filii vivam suae erga mundum responsabilitatis conscientiam habeant, spiritum vere
catholicum in seipsis foveant, suasque vires in opus evangelizationis impendant. Attamen, sciant omnes, primum
ac potissimum suum debitum pro fidei diffusione esse, vitam christianam profunde vivere. Eorum enim fervor in
Dei servitio et erga alios caritas novum spiritualem afflatum toti Ecclesiae afferent, quae apparebit ut signum
levatum in nationes, lux mundi (Mt 5,14) et sal terrae (Mt 5,13). Hoc testimonium vitae facilius effectum suum
obtinebit si una cum aliis coetibus christianis praestabitur, iuxta normas Decreti De Oecumenismo.
Ex hoc renovato spiritu preces et paenitentiae opera Deo sponte offerentur ut opus missionariorum sua foecundet
gratia, vocationes missionariae ortum habebunt, opes quibus missiones indigent promanabunt.
Ut autem omnes et singuli christifideles praesentem Ecclesiae in mundo condicionem plane noverint, et vocem
audiant multitudinum clamantium: Adiuva nos, notitiae missionales, modernis etiam instrumentis
communicationis socialis adhibitis, tales praebeantur, ut activitatem missionalem suam sentientes, ad tam
immensas et profundas hominum necessitates cor aperiant eisque subvenire valeant.
Necessaria quoque est coordinatio notitiarum et cooperatio cum organis nationalibus et internationalibus.
37 Cum autem Populus Dei in communitatibus, praesertim dioecesanis et paroecialibus vivat, et in ipsis
quodammodo visibilis appareat, ad istas etiam pertinet Christum coram Gentibus testificari.
Gratia renovationis in communitatibus crescere nequit nisi unaquaeque spatia caritatis ad terminos terrae dilatet,
similemque curam habeat de iis qui longe ac de illis qui propria membra sunt.
Sic tota communitas precatur, cooperatur et activitatem inter gentes exercet per filios suos quos Deus ad hoc
praestantissimum munus eligit.
Perutile erit, dummodo ne negligatur opus missionale universale, coniunctionem servare cum missionariis ex
ipsa communitate ortis, vel cum paroecia aut dioecesi aliqua missionum, ut communio inter communitates
visibilis fiat, et in mutuam cedat aedificationem.
14

