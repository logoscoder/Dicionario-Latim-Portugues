40 Instituta religiosa, vitae contemplativae et activae, maximam hucusque partem in mundi evangelizatione
habuerunt et habent. Eorum merita Sacrosancta Synodus libenter agnoscit et Deo gratias agit pro tot impensis in
Dei gloriam et in servitium animarum praestitis, eademque hortatur ut indefesse in opere incepto prosequantur,
cum sciant virtutem caritatis, quam ex vocatione perfectius colere tenentur, ad spiritum et laborem vere
catholicum se impellere et obligare.
Instituta vitae contemplativae per suas orationes, paenitentiae opera et tribulationes, maximum momentum
habent in conversione animarum, cum Deus sit qui rogatus mittit operarios in messem suam, animos nonchristianorum ad audiendum Evangelium aperit, et verbum salutis in eorum cordibus foecundat. Imo rogantur
haec Instituta ut domos in locis missionum condant, sicut non pauca iam fecerunt, ut ibi, modo traditionibus
genuine religiosis populorum accommodato, vitam degentes, praeclarum testimonium maiestatis et caritatis Dei,
necnon et unionis in Christo, inter non-christianos reddant.
Instituta vero vitae activae, sive finem stricte missionalem prosequantur sive non, sincere coram Deo sese
interrogent utrum actuositatem suam in expansionem Regni Dei inter Gentes extendere valeant; utrum quaedam
ministeria aliis relinquere possint, ita ut suas vires pro missionibus impendant; utrum activitatem in missionibus
incipere possint, aptando, si necesse fuerit, suas Constitutiones, ad mentem tamen Fundatoris; utrum sodales sui
pro viribus in activitate missionali participent; utrum eorum consuetudo vitae sit testimonium Evangelii indoli et
condicioni populi accommodatum.
Cum autem, Spiritu Sancto inspirante, in dies crescant in Ecclesia Instituta saecularia, eorum opera, sub
auctoritate Episcopi, multiplici ratione in missionibus fructuosa esse potest, ut signum plenae deditionis ad
evangelizationem mundi.
41 Laici ad opus evangelizationis Ecclesiae cooperantur et tamquam testes simul et viva instrumenta missionem
eius salvificam participant, praesertim si a Deo vocati ab Episcopis ad hoc opus assumuntur.
In terris iam christianis laici ad evangelizationis opus cooperantur, cognitionem et amorem erga missiones in
seipsis et in aliis fovendo, vocationes in propria familia, in associationibus catholicis et in scholis excitando,
subsidia cuiusque generis offerendo, ut donum fidei, quod gratis receperunt, aliis donari possit.
In terris autem missionum, laici, sive advenae sive autochtoni, in scholis doceant, res temporales gerant, in
activitate paroeciali et dioecesana collaborent, varias formas apostolatus laicorum instituant atque promoveant,
ut fideles novellarum Ecclesiarum quamprimum propriam partem in vita Ecclesiae assumere possint.
Laici tandem cooperationem oeconomico-socialem populis in via evolutionis libenter praebeant; quae cooperatio
eo magis laudanda est, quo magis ad ea instituta fundanda spectat, quae structuras fundamentales vitae socialis
attingunt, vel ad formationem eorum ordinantur, qui responsabilitatem publicae rei habent.
Peculiari laude digni sunti illi laici qui, in Universitatibus vel Institutis scientificis, suis investigationibus
historicis vel scientifico-religiosis cognitionem populorum et religionum promovent, Evangelii praecones
adiuvando, et dialogum cum non-christianis praeparando.
Cum aliis christianis, cum non-christianis, speciatim cum membris consociationum internationalium fraterno
animo collaborent, semper id prae oculis habentes, ut aedificatio terrenae civitatis in Domino fundetur ad
Ipsumque dirigatur.
Ad haec omnia munera obeunda, necessaria indigent laici praeparatione technica et spirituali, quae in Institutis
ad hoc destinatis dari debet, ut eorum vita testimonium inter non-christianos pro Christo sit, secundum verbum
Apostoli: Sine offensione estote Iudaeis et Gentibus et Ecclesiae Dei; sicut et ego per omnia omnibus placeo,
non quaerens quod mihi utile est, sed quod multis, ut salvi fiant (1Co 10,32-33).
42 Patres Concilii una cum Romano Pontifice, officium Regnum Dei ubique diffundendi gravissime sentientes,
omnes Evangelii praecones peramanter salutant, eos praesertim qui pro Christi nomine persecutionem patiuntur,
socii eorum passionum effecti.
Eodem amore quo Christus erga homines flagravit, et ipsi exardescunt. Conscii autem Deum esse qui efficit ut
Regnum suum in terris adveniat, una cum omnibus christifidelibus preces effundunt, ut per intercessionem
16

