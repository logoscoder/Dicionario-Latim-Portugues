privatas personas, sed etiam, de iudicio Ordinarii loci, inter Ecclesias vel communitates ecclesiales earumque
opera.
Christifideles ex Gentibus cunctis in Ecclesia congregati, neque regimine, neque sermone, neque politicis vitae
institutis a ceteris hominibus sunt distincti, ideoque in honesta consuetudine vitae gentis suae Deo et Christo
vivant; ut boni cives amorem Patriae vere et efficaciter colant, alienae tamen stirpis contemptum et
nationalismum exacerbatum vitent omnino, amorem hominum universalem promoveant.
Ad omnia haec obtinenda maximum momentum habent et speciali cura digni sunt laici, christifideles nempe qui,
Christo per baptismum incorporati, in saeculo vivunt. Ipsorum enim proprium est, ut Spiritu Christi imbuti,
fermenti instar, res temporales ab intra animent et ordinent, ut secundum Christum iugiter fiant.
Attamen non sufficit ut populus christianus praesens sit et constitutus in aliqua gente, nec sufficit ut apostolatum
exempli exerceat; ad hoc constituitur, ad hoc praesens est, ut concivibus non-christianis Christum verbo et opere
annuntiet eosque iuvet ad plenam Christi receptionem.
Iamvero, ad Ecclesiae plantationem et ad incrementum communitatis christianae necessaria sunt varia ministeria,
quae vocatione divina ex ipsa fidelium congregatione suscitata, ab omnibus diligenti cura sunt fovenda atque
colenda; inter quae habentur munera sacerdotum, diaconorum et catechistarum, atque actio catholica. Item
Religiosi et Religiosae ad Regnum Christi in animis radicandum et corroborandum illudque ulterius dilatandum
sive oratione, sive actuosa opera indispensabile praestant officium.
16 Gaudio magno Ecclesia gratias agit pro inaestimabili vocationis sacerdotalis dono, quod inter Gentes ad
Christum recenter conversas tot iuvenibus Deus elargitus est. Firmiores enim radices Ecclesia in unoquoque
coetu humano figit, cum variae communitates fidelium ex suis membris proprios habent salutis ministros in
ordine Episcoporum, Presbyterorum ac Diaconorum, fratribus suis inservientes, ita ut novellae Ecclesiae
structuram dioecesanam cum proprio clero paulatim acquirant.
Quae de sacerdotali vocatione et formatione ab hoc Concilio statuta sunt, sancte serventur ubi Ecclesia primo
plantatur, et apud novellas Ecclesias. Maximi facienda sunt quae dicuntur de institutione spirituali cum doctrinali
et pastorali arcte connectenda, de vita secundum formam Evangelii gerenda sine consideratione commodi proprii
vel familialis, de intimo sensu mysterii Ecclesiae excolendo. Inde mirabiliter discent totos se ipsos in servitium
Corporis Christi et ad opus Evangelii dedicare, proprio episcopo tanquam fidi cooperatores adhaerere et sociam
confratribus operam praestare.
Ad quem generalem finem assequendum, tota alumnorum formatio ordinetur sub luce mysterii salutis uti in
Scripturis exhibetur. Hoc mysterium Christi et salutis humanae in Liturgia praesens inveniant et vivant.
Quae exigentiae communes sacerdotalis institutionis, etiam pastoralis et practicae, ad normam Concilii,
componantur cum studio obviam eundi peculiari cogitandi agendique modo propriae gentis. Alumnorum mentes
ergo aperiantur et exacuantur ut bene cognoscant et iudicare valeant suae gentis culturam; in disciplinis
philosophicis et theologicis perspiciant rationes quae traditiones ac religionem patrias inter et religionem
christianam intercedunt. Item institutio sacerdotalis necessitates pastorales regionis respiciat: alumni discant
historiam, finem et methodum actionis missionalis Ecclesiae, et speciales condiciones sociales, oeconomicas,
culturales proprii populi. In spiritu oecumenismi educentur, et ad dialogum fraternum cum non-christianis rite
praeparentur. Haec omnia postulant, ut studia ad sacerdotium peragantur, quantum fieri potest, in consuetudine
et convictu cum sua cuiusque gente. Cura tandem habeatur de formatione in administratione ordinata
ecclesiastica, imo etiam oeconomica.
Insuper idonei sacerdotes seligantur qui, post praxim aliquam pastoralem, in studiorum Universitatibus etiam
exteris, maxime in Urbe, aliisque Institutis scientificis studia superiora perficiant, ita ut Ecclesiis novellis ex
clero locali praesto sint ad magis ardua munera ecclesiastica implenda, congrua scientia et peritia praediti.
Ubi Conferentiis Episcoporum opportunum apparuerit, ordo diaconatus ut status vitae permanens restauretur ad
normam Constitutionis De Ecclesia. Iuvat enim viros, qui ministerio vere diaconali fungantur, vel verbum
divinum tanquam catechistae praedicantes, vel nomine parochi et episcopi dissitas communitates christianas
moderantes, vel caritatem exercentes in operibus socialibus seu caritativis, per impositionem manuum inde ab
Apostolis traditam corroborari et altari arctius coniungi, ut ministerium suum per gratiam sacramentalem
diaconatus efficacius expleant.
7

