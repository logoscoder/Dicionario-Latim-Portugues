singulorum inspirat simulque in Ecclesia suscitat Instituta, quae munus evangelizationis ad totam Ecclesiam
pertinens tamquam proprium officium suscipiant.
Speciali enim vocatione signantur, qui congrua naturali indole praediti, dotibus et ingenio idonei, parati sunt ad
opus missionale suscipiendum,5 sive autochtoni sive exteri: sacerdotes, religiosi, laici. A legitima auctoritate
missi, fide et oboedientia ad eos, qui longe sunt a Christo, exeunt, segregati in opus ad quod assumpti sunt
tamquam ministri Evangelii, ut fiat oblatio gentium accepta et sanctificata in Spiritu Sancto (Rm 15,16).
24 At vero Deo vocanti homo respondere debet tali modo, ut carni et sanguini non acquiescens totum sese
devinciat operi Evangelii. Hoc autem responsum dari nequit nisi Spiritu Sancto incitante et roborante. Missus
enim intrat in vitam et missionem Eius, qui semetipsum exinanivit formam servi accipiens (Ph 2,7). Ideo paratus
esse debet ad vitam stare vocationi suae, renuntiare sibi et omnibus quae hucusque sua habuit, et omnibus omnia
sese facere.
Annuntians Evangelium in gentibus, cum fiducia notum faciat mysterium Christi, pro quo legatione fungitur, ita
ut in Ipso audeat, prout oportet, loqui, scandalum crucis non erubescens. Vestigia premens Magistri sui, mitis et
humilis corde, manifestet iugum Eius suave esse et onus leve. Vita revera evangelica, in multa patientia, in
longanimitate, in suavitate, in caritate non ficta testimonium reddat Domino suo, si necesse est, usque ad
sanguinis effusionem. Virtutem et fortitudinem a Deo impetrabit, ut cognoscat in multo experimento tribulationis
et altissimae paupertatis abundantiam esse gaudii. Persuasum habeat oboedientiam esse virtutem peculiarem
ministri Christi, qui oboedientia Sua redemit genus humanum.
Evangelii praecones, ne gratiam quae in eis est, neglegant, renoventur spiritu mentis de die in diem. Ordinarii
vero et Superiores statutis temporibus missionarios coadunent, ut spe vocationis roborentur et in ministerio
apostolico innoventur, etiam institutis ad hoc aptis domibus.
25 Ad tam praeclarum opus, futurus missionarius speciali formatione spirituali et morali praeparandus est. Debet
enim esse promptus ad initia capienda, constans ad opera perficienda, perseverans in difficultatibus, patienti et
forti animo ferens solitudinem, defatigationem, infructuosum laborem. Mente aperta et corde dilatato hominibus
occurret; officia sibi commissa libenter suscipiet; alienis etiam populorum moribus et variantibus condicionibus
generose se aptabit; concordi animo et mutua caritate sociam operam dabit fratribus et omnibus qui eidem operi
sese dedicant, ita ut simul cum fidelibus, communitatem apostolicam imitantes, cor unum sint et anima una.
Hae animi habitudines iam tempore formationis sedulo exerceantur, excolantur et vita spirituali eleventur et
nutriantur. Fide viva et spe indeficienti imbutus, missionarius sit vir orationis; ardeat spiritu virtutis et dilectionis
et sobrietatis; discat in quibus sit sufficiens esse; spiritu sacrificii mortem Iesu in seipso circumferat, ut vita Iesu
operetur in eis ad quos mittitur; zelo animarum libenter omnia impendat et superimpendatur ipse pro animabus,
adeo ut quotidiano officii sui exercitio in Dei proximique amore crescat. Ita voluntati Patris oboediens cum
Christo, missionem Eius sub auctoritate hierarchica Ecclesiae continuabit, et mysterio salutis cooperabitur.
26 Qui vero ad varias gentes mittentur, ut boni ministri Christi, enutriti sint verbis fidei et bonae doctrinae (1Tm
4,6), quae praeprimis ex Sacris Scripturis haurient, perscrutantes Mysterium Christi, cuius praecones et testes
erunt.
Quare omnes missionarii - sacerdotes, fratres, sorores, laici - pro sua quisque condicione praeparandi et
efformandi sunt, ne exigentiis futuri operis impares inveniantur. Ab ipsis iam initiis, formatio doctrinalis eorum
ita instituatur, ut et universalitatem Ecclesiae et diversitatem gentium comprehendat. Quod de omnibus
disciplinis valet, per quas ad ministerium obeundum parantur, necnon de aliis scientiis, quibus utiliter edocentur,
ut communem habeant populorum, culturarum, religionum cognitionem, non tantum ad praeteritum, sed et ad
praesens tempus spectantem. Quicumque nempe alium populum aditurus est, magni aestimet eius patrimonium
et linguas et mores. Futuro missionario apprime necessarium est studiis missiologicis incumbere, id est
cognoscere doctrinam et normas Ecclesiae circa activitatem missionalem, scire quas vias nuntii Evangelii
decursu saeculorum percurrerint, necnon praesentem missionum condicionem simul ac methodos, quae nunc
temporis efficaciores censentur.
Etsi vero haec integra institutio pastorali sollicitudine imbuenda sit, peculiaris tamen et ordinata formatio
apostolica praebeatur, tam doctrina quam practicis exercitationibus.
Fratres et sorores quamplurimi artem catecheticam bene edoceantur et praeparentur, ut magis adhuc in apostolatu
collaborare possint.
11

