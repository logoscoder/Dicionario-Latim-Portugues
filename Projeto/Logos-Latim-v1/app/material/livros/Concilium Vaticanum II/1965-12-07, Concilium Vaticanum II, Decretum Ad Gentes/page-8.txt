17 Item laude dignum est agmen illud, de opere missionum ad Gentes tam optime meritum, catechistarum
scilicet, tam virorum quam mulierum, qui spiritu apostolico imbuti, magnis laboribus singulare et omnino
necessarium adiumentum conferunt ad dilatationem fidei et Ecclesiae.
Nostris diebus, cum ad tot multitudines evangelizandas et ad ministerium pastorale exercendum pauci sint
clerici, catechistarum officium maximum momentum habet. Eorum ergo institutio ita perfici debet et culturali
progressui accommodari, ut tanquam validi cooperatores ordinis sacerdotalis quam optime exsequi possint
munus suum novis et amplioribus oneribus ingravescens.
Multiplicentur ergo scholae dioecesanae et regionales in quibus futuri catechistae cum doctrinam catholicam,
praesertim in re biblica et liturgica, tum etiam methodum catecheticam praximque pastoralem excolant, seque ad
mores hominum christianorum forment, pietatem sanctitatemque vitae colere indesinenter satagentes. Insuper
conventus vel cursus habeantur quibus catechistae in disciplinis et artibus suo ministerio utilibus certis
temporibus renoventur et eorum vita spiritualis nutriatur et roboretur. Praeterea, iis qui totos huic operi se
devovent, status vitae decens et securitas socialis procuretur per iustam remunerationem.
In voto est ut formationi et sustentationi catechistarum modo congruo provideatur subsidiis S. Dicasterii de
Propaganda Fide specialibus. Si necessarium et aptum apparebit, Opus pro Catechistis fundetur.
Insuper Ecclesiae grato animo agnoscent generosam operam catechistarum auxiliarium, quorum adiutorio
indigebunt. Ipsi in suis communitatibus precibus praesunt et doctrinam tradunt. De eorum formatione doctrinali
et spirituali rite curandum est. Praeterea optandum est ut, ubi opportunum videbitur, catechistis debite formatis
missio canonica in actione liturgica publice celebranda conferatur, ut apud populum maiore auctoritate fidei
deserviant.
18 Inde a periodo plantationis Ecclesiae vita religiosa sedulo promoveatur, quae non solum pretiosa omninoque
necessaria auxilia activitati missionali affert, sed per intimiorem consecrationem Deo in Ecclesia factam lucide
quoque manifestat et significat intimam vocationis christianae naturam.
Instituta religiosa, plantationi Ecclesiae adlaborantia, mysticis divitiis, quibus traditio religiosa Ecclesiae
insignitur, penitus imbuta, eas pro cuiusque gentis ingenio et indole exprimere et tradere conentur. Attente
considerent quomodo traditiones asceticae et contemplativae, quarum semina iam ante Evangelii praedicationem
nonnunquam antiquis culturis a Deo indita sunt, in vitam religiosam christianam assumi possint.
In novellis Ecclesiis variae formae vitae religiosae excolendae sunt, ut diversos aspectus missionis Christi et
vitae Ecclesiae exhibeant, ac variis operibus pastoralibus se devoveant, suaque membra ad ea exercenda rite
praeparent. Attamen Episcopi in Conferentia videant ne Congregationes eundem finem apostolicum
prosequentes, multiplicentur cum detrimento vitae religiosae et apostolatus.
Speciali mentione digna sunt varia ad vitam contemplativam radicandam incepta, quibus alii, essentialia
Institutionis monasticae elementa retinentes, ditissimam traditionem sui Ordinis implantare satagunt, alii vero ad
antiqui monachismi simpliciores formas redeunt: omnes tamen genuinam aptationem ad condiciones locales
quaerere studeant. Cum enim vita contemplativa ad plenitudinem praesentiae Ecclesiae pertineat, oportet apud
novellas Ecclesias ubique instauretur.
7

CAPUT III. DE ECCLESIIS PARTICULARIBUS

19 Opus plantationis Ecclesiae in determinato hominum coetu certam attingit metam, cum congregatio fidelium,
in sociali vita iam radicata culturaeque loci aliquatenus conformata, quadam stabilitate et firmitate fruitur:
propria nempe, etsi insufficienti, instructa copia localium sacerdotum, religiosorum et laicorum, iis ministeriis et
institutis ditatur quae ad vitam populi Dei sub ductu Episcopi proprii ducendam ac dilatandam necessaria sunt.
In huiusmodi Ecclesiis novellis, vita Populi Dei maturescere debet per omnes campos vitae christianae ad
normas huius Concilii renovandae: congregationes fidelium, magis in dies conscie, vivae efficiuntur
communitates fidei, liturgiae et caritatis; laici per civilem et apostolicam operositatem ordinem caritatis et
iustitiae in civitate instaurare nituntur; instrumenta communicationis socialis opportune et prudenter adhibentur;
familiae per vitam vere christianam seminaria evadunt apostolatus laicorum necnon vocationum sacerdotalium et
8

