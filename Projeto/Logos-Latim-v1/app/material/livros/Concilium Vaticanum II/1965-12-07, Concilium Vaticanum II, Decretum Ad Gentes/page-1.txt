Ad Gentes
1

DECRETUM DE ACTIVITATE MISSIONALI ECCLESIAE

1 AD GENTES divinitus missa ut sit universale salutis sacramentum Ecclesia ex intimis propriae catholicitatis
exigentiis, mandato sui Fundatoris oboediens, Evangelium omnibus hominibus nuntiare contendit. Ipsi enim
Apostoli, in quibus Ecclesia est condita, vestigia Christi sequentes, praedicaverunt verbum veritatis et genuerunt
Ecclesias. Eorum successorum officium est hoc opus perenne reddere, ut sermo Dei currat et clarificetur ( 2Th
3,1) et Regnum Dei ubique terrarum annuntietur et instauretur.
In praesenti autem rerum ordine, ex quo nova exsurgit humanitatis condicio, Ecclesia, sal terrae et lux mundi,
urgentius vocatur ad omnem creaturam salvandam et renovandam, ut omnia in Christo instaurentur, et in Ipso
homines unam familiam unumque populum Dei constituant.
Quare haec Sancta Synodus, dum ob praeclara opera per generosam totius Ecclesiae industriam peracta Deo
gratias agit, missionalis activitatis principia delineare, et vires omnium fidelium colligere cupit, ut populus Dei,
per angustam viam crucis procedens, regnum Christi, Domini et conspectoris saeculorum, ubique diffundat eique
advenienti vias paret.

2

CAPUT I. DE PRINCIPIIS DOCTRINALIBUS

2 Ecclesia peregrinans natura sua missionaria est, cum ipsa ex missione Filii missioneque Spiritus Sancti
originem ducat secundum Propositum Dei Patris.
Hoc autem Propositum ex fontali amore seu caritate Dei Patris profluit, qui, cum sit Principium sine Principio,
ex quo Filius gignitur et Spiritus Sanctus per Filium procedit, ex nimia et misericordi benignitate sua libere
creans et insuper gratiose vocans nos ad Secum communicandum in vita et gloria, bonitatem divinam liberaliter
diffudit ac diffundere non desinit, ita ut qui conditor est omnium, tandem fiat omnia in omnibus (1Co 15,28),
gloriam suam simul et beatitudinem nostram procurando. Placuit autem Deo homines non tantum singulatim,
quavis mutua connexione seclusa, ad vitae Suae participationem vocare, sed eos in populum constituere, in quo
filii sui, qui erant dispersi, in unum congregarentur.
3 Hoc universale Dei propositum pro salute generis humani perficitur non solum modo quasi secreto in mente
hominum vel per incepta, etiam religiosa, quibus ipsi multipliciter Deum quaerunt, si forte attrectent eum aut
inveniant quamvis non longe sit ab unoquoque nostrum (Ac 17,27): haec enim incepta indigent illuminari et
sanari, etsi, ex benigno consilio providentis Dei, aliquando pro paedagogia ad Deum verum vel praeparatione
evangelica possint haberi. Deus autem ad pacem seu communionem Secum stabiliendam fraternamque
societatem inter homines, eosque peccatores, componendam, in historiam hominum novo et definitivo modo
intrare decrevit mittendo Filium suum in carne nostra, ut homines per Illum eriperet de potestate tenebrarum ac
Satanae et in Eo mundum Sibi reconciliaret. Illum ergo, per quem fecit et saecula, constituit haeredem
universorum, ut in Illo omnia instauraret.
Christus enim Iesus missus est in mundum verus mediator Dei et hominum. Cum Deus sit, in ipso inhabitat
omnis plenitudo divinitatis corporaliter (Col 2,9); secundum humanam autem naturam, novus Adam, renovatae
humanitatis caput constituitur, plenus gratiae et veritatis (Jn 1,14). Itaque per vias verae Incarnationis processit
Filius Dei ut homines divinae naturae participes faceret, propter nos egenus factus cum esset dives, ut illius
inopia nos divites essemus. Filius Hominis non venit ut sibi ministraretur, sed ut ipse ministraret et daret animam
suam redemptionem pro multis, id est pro omnibus. Sancti Patres constanter proclamant non esse sanatum quod
assumptum a Christo non fuerit. Assumpsit vero integram humanam naturam qualis apud nos miseros et
pauperes invenitur, absque tamen peccato.16 De seipso enim dixit Christus, quem Pater sanctificavit et misit in
mundum (Jn 10,36): Spiritus Domini super me, propter quod unxit me, evangelizare pauperibus misit me, sanare
contritos corde, praedicare captivis remissionem et caecis visum (Lc 4,18), et rursus: Venit Filius hominis
quaerere et salvum facere quod perierat (Lc 19,10).
1

