manifestare tenentur, ut ceteri bona eorum opera considerantes glorificent Patrem et genuinum vitae humanae
sensum et communionis hominum universale vinculum plenius percipiant.
Ut ipsi hoc testimonium Christi fructuose dare possint, cum illis hominibus aestimatione et caritate iungantur, se
ut membra coetus hominum inter quos vivunt agnoscant, et in vita culturali et sociali partem habeant per varia
humanae vitae commercia et negotia; familiares sint cum eorum traditionibus nationalibus et religiosis; laete et
reverenter detegant semina Verbi in eis latentia; simul vero ad transformationem profundam attendant, quae inter
gentes fit, et adlaborent ne homines nostrae aetatis scientiae et technologiae mundi moderni nimis intenti a rebus
divinis alienentur, quinimmo ut ad impensius desiderium veritatis et caritatis divinitus revelatae expergefiant.
Sicut ipse Christus cor hominum scrutatus est eosque colloquio vere humano ad lucem divinam perduxit, ita eius
discipuli, Spiritu Christi profunde perfusi, cognoscant homines inter quos vivunt, et cum eis conversentur, ut ipsi
dialogo sincero et patienti discant, quas divitias Deus munificus Gentibus dispensaverit; simul vero istas divitias
luce evangelica collustrare, liberare, et in Dei Salvatoris dominium reducere conentur.
12 Praesentia christifidelium in coetibus humanis illa caritate animetur, qua nos dilexit Deus, qui vult ut et nos
nos invicem eadem caritate diligamus. Caritas christiana revera ad omnes extenditur sine discrimine stirpis,
condicionis socialis seu religionis; nullum exspectat lucrum seu gratitudinem. Sicut enim Deus dilexit nos amore
gratuito, ita et fideles caritate sua ipsi homini solliciti sint diligendo eum eodem motu quo Deus hominem
quaesivit. Sicut ergo Christus circuibat omnes civitates et castella curans omnem languorem et infirmitatem in
signum adventus Regni Dei, ita et Ecclesia per filios suos iungitur cum hominibus cuiuscumque condicionis,
maxime vero cum pauperibus et afflictis, atque libenter pro eis impenditur. Participat enim eorum gaudia et
dolores, novit vitae adspirationes et aenigmata, eis in anxietatibus mortis compatitur. Pacem quaerentibus
respondere cupit fraterno dialogo, afferens eis pacem et lucem ex Evangelio.
Laborent christifideles et cum ceteris omnibus collaborent in rebus oeconomicis et socialibus recte ordinandis.
Speciali cura sese devoveant educationi puerorum et adolescentium per scholas diversi generis, quae
considerandae sunt non tantum tamquam medium eximium ad formandam et provehendam iuventutem
christianam, sed simul ut servitium summi valoris hominibus, maxime vero Nationibus progredientibus, ad
elevandam dignitatem humanam et ad conditiones humaniores praeparandas. Insuper partem assumant in
conatibus eorum populorum qui, famem, ignorantiam et morbos debellando, meliores vitae condiciones condere
et pacem in mundo firmare satagunt. In hac activitate fideles sociam operam suam prudenter praestare exoptent
inceptis quae ab Institutis privatis et publicis, a guberniis, ab organis internationalibus, a diversis communitatibus
christianis necnon a religionibus non-christianis promoventur.
Ecclesia vero nullo modo vult se in moderamen terrenae civitatis ingerere. Nullam aliam auctoritatem sibi
vindicat nisi ut, Deo adiuvante, caritate et fideli servitio hominibus ministret.
In sua vita et operatione intime cum hominibus coniuncti, Christi discipuli eis verum testimonium Christi se
oblaturos, et in eorum salutem se operaturos sperant, etiam ubi Christum plene annuntiare nequeunt. Non enim
quaerunt progressum et prosperitatem mere materialem hominum, sed eorum dignitatem et fraternam unionem
promovent, docentes veritates religiosas et morales, quas Christus luce sua illustravit, sicque gradatim aditum
pleniorem ad Deum aperiunt. Ita homines iuvantur in assequenda salute per caritatem erga Deum et proximum,
et elucere incipit mysterium Christi, in quo novus homo apparuit, qui secundum Deum creatus est, et in quo
caritas Dei revelatur.

5

ART. II : De praedicatione evangelii et de congregando populo dei

13 Ubicumque Deus aperit ostium sermonis ad loquendum mysterium Christi, omnibus hominibus fiducialiter et
constanter annuntietur Deus vivus et, quem ad omnium salutem misit, Iesus Christus, ut non-christiani, Spiritu
Sancto cor ipsorum aperiente, credentes ad Dominum libere convertantur, Eique sincere adhaereant qui, cum sit
via, veritas et vita (Jn 14,6), omnes eorum exspectationes spirituales explet, imo infinite superat.
Quae conversio sane initialis intelligenda est, sufficiens tamen ut homo percipiat se, avulsum a peccato, introduci
in mysterium amoris Dei, qui eum vocat ad personale commercium cum Seipso in Christo ineundum. Etenim,
gratia Dei operante, neoconversus spirituale iter aggreditur quo, fide iam communicans mysterio Mortis et
Resurrectionis, transit a vetere homine ad novum hominem in Christo perfectum. Hic transitus, secum trahens
progressivam sensus et morum immutationem, cum suis socialibus consectariis manifestus fieri et tempore
5

