membra illius Corporis efficimur (cf. 1Co 12,27), singuli autem alter alterius membra (Rm 12,5).
Sicut vero omnia corporis humani membra, licet multa sint, unum tamen corpus efformant, ita fideles in Christo (cf. 1Co 12,12). Etiam in aedificatione
corporis Christi diversitas viget membrorum et officiorum. Unus est Spiritus, qui varia sua dona, secundum divitias suas atque ministeriorum
necessitates, ad Ecclesiae utilitatem dispertit (cf. 1Co 12,1-11). Inter quae dona praestat gratia Apostolorum, quorum auctoritati ipse Spiritus etiam
charismaticos subdit (cf. 1Co 14). Idem Spiritus per Se suaque virtute atque interna membrorum connexione corpus unificans, caritatem inter fideles
producit et urget. Unde, si quid patitur unum membrum, compatiuntur omnia membra; sive si unum membrum honoratur, congaudent omnia
membra (cf. 1Co 12,26).
Huius corporis Caput est Christus. Ipse est imago Dei invisibilis, in Eoque condita sunt universa. Ipse est ante omnes et omnia in Ipso constant. Ipse
est caput corporis quod est Ecclesia. Ipse est principium, primogenitus ex mortuis, ut sit in omnibus primatum tenens (cf. Col 1,15-18). Magnitudine
virtutis suae caelestibus et terrestribus dominatur, et supereminenti perfectione et operatione sua totum corpus gloriae suae divitiis replet (cf. Ep
1,18-23).
Omnia membra Ei conformari oportet, donec Christus formetur in eis (cf. Ga 4,19). Quapropter in vitae Eius mysteria adsumimur, cum Eo configurati,
commortui et conresuscitati, donec cum Eo conregnemus (cf. Ph 3,21 2Tm 2,11 Ep 2,6 Col 2,12 etc.). In terris adhuc peregrinantes, Eiusque vestigia
in tribulatione et persecutione prementes, Eius passionibus tamquam corpus Capiti consociamur, Ei compatientes, ut cum Eo conglorificemur (cf. Rm
8,17).
Ex Eo totum corpus, per nexus et coniunctiones subministratum et constructum, crescit in augmentum Dei (Col 2,19). Ipse in corpore suo, scilicet
Ecclesia, dona ministrationum iugiter disponit, quibus Ipsius virtute nobis invicem ad salutem servitia praestamus, ut veritatem facientes in caritate,
crescamus in Illum per omnia, qui est Caput nostrum (cf. Ep 4,11-16 gr.) .
Ut autem in Illo incessanter renovemur (cf. Ep 4,23), dedit nobis de Spiritu suo, qui unus et idem in Capite et in membris exsistens, totum corpus ita
vivificat, unificat et movet, ut Eius officium a sanctis Patribus comparari potuerit cum munere, quod principium vitae seu anima in corpore humano
adimplet.
Christus vero diligit Ecclesiam ut sponsam suam, exemplar factus viri diligentis uxorem suam ut corpus suum (cf. Ep 5,25-28); ipsa vero Ecclesia
subiecta est Capiti suo (ibid. Ep 23-24). Quia in Ipso inhabitat omnis plenitudo divinitatis corporaliter (Col 2,9), Ecclesiam, quae corpus et plenitudo
Eius est, divinis suis donis replet (cf. Ep 1,22-23), ut ipsa protendat et perveniat ad omnem plenitudinem Dei (cf. Ep 3,19).
8 Unicus Mediator Christus Ecclesiam suam sanctam, fidei, spei et caritatis communitatem his in terris ut compaginem visibilem constituit et
indesinenter sustentat, qua veritatem et gratiam ad omnes diffundit. Societas autem organis hierarchicis instructa et mysticum Christi Corpus, coetus
adspectabilis et communitas spiritualis, Ecclesia terrestris et Ecclesia caelestibus bonis ditata, non ut duae res considerandae sunt, sed unam
realitatem complexam efformant, quae humano e divino coalescit elemento. Ideo ob non mediocrem analogiam incarnati Verbi mysterio assimilatur.
Sicut enim natura assumpta Verbo divino ut vivum organum salutis, Ei indissolubiliter unitum, inservit, non dissimili modo socialis compago Ecclesiae
Spiritui Christi, eam vivificanti, ad augmentum corporis inservit (cf. Ep 4,16).
Haec est unica Christi Ecclesia, quam in Symbolo unam, sanctam, catholicam et apostolicam profitemur, quam Salvator noster, post resurrectionem
suam Petro pascendam tradidit (Jn 21,17), eique ac ceteris Apostolis diffundendam et regendam commisit (cf. Mt 28,18 ss.), et in perpetuum ut
columnam et firmamentum veritatis erexit (1Tm 3,15). Haec Ecclesia, in hoc mundo ut societas constituta et ordinata, subsistit in Ecclesia catholica,
a successore Petri et Episcopis in eius communione gubernata, licet extra eius compaginem elementa plura sanctificationis et veritatis inveniantur,
quae ut dona Ecclesiae Christi propria, ad unitatem catholicam impellunt.
Sicut autem Christus opus redemptionis in paupertate et persecutione perfecit, ita Ecclesia ad eamdem viam ingrediendam vocatur, ut fructus salutis
hominibus communicet. Christus Iesus, cum in forma Dei esset, ... semetipsum exinanivit, formam servi accipiens (Ph 2,6) et propter nos egenus
factus est, cum esset dives (2Co 8,9): ita Ecclesia, licet ad missionem suam exsequendam humanis opibus indigeat, non ad gloriam terrestrem
quaerendam erigitur, sed ad humilitatem et abnegationem etiam exemplo suo divulgandas. Christus a Patre missus est evangelizare pauperibus, ...
sanare contritos corde (Lc 4,18), quaerere et salvum facere quod perierat (Lc 19,10): similiter Ecclesia omnes infirmitate humana afflictos amore
circumdat, imo in pauperibus et patientibus imaginem Fundatoris sui pauperis et patientis agnoscit, eorum inopiam sublevare satagit, et Christo in eis
inservire intendit. Dum vero Christus, sanctus, innocens, impollutus (He 7,26), peccatum non novit (2Co 5,21), sed sola delicta populi repropitiare
venit (cf. He 2,17), Ecclesia in proprio sinu peccatores complectens, sancta simul et semper purificanda, poenitentiam et renovationem continuo
prosequitur.
Inter persecutiones mundi et consolationes Dei peregrinando procurrit Ecclesia, crucem et mortem Domini annuntians, donec veniat (cf. 1Co 11,26).
Virtute autem Domini resuscitati roboratur, ut afflictiones et difficultates suas, internas pariter et extrinsecas, patientia et caritate devincat, et
mysterium Eius, licet sub umbris, fideliter tamen in mundo revelet, donec in fine lumine pleno manifestabitur.

3

CAPUT II. DE POPULO DEI

9 In omni quidem tempore et in omni gente Deo acceptus est quicumque timet Eum et operatur iustitiam (cf. Ac 10,35). Placuit tamen Deo homines
non singulatim, quavis mutua connexione seclusa, sanctificare et salvare, sed eos in populum constituere, qui in veritate Ipsum agnosceret Ipsique
sancte serviret. Plebem igitur israeliticam Sibi in populum elegit, quocum foedus instituit et quem gradatim instruxit, Sese atque propositum
voluntatis suae in eius historia manifestando eumque Sibi sanctificando. Haec tamen omnia in praeparationem et figuram contigerunt foederis illius
novi et perfecti, in Christo feriendi, et plenioris revelationis per Ipsum Dei Verbum carnem factum tradendae. Ecce dies veniunt, dicit Dominus, et
feriam domui Israel et domui Iuda foedus novum... Dabo legem meam in visceribus eorum, et in corde eorum scribam eam, et ero eis in Deum, et ipsi
erunt Mihi in populum... Omnes enim cognoscent Me, a minimo usque ad maximum, ait Dominus (Ier. 31, 31-34). Quod foedus novum Christus
instituit, novum scilicet testamentum in suo sanguine (cf. 1Co 11,25), ex Iudaeis ac gentibus plebem vocans, quae non secundum carnem sed in
Spiritu
ad
unitatem
coalesceret,
essetque
novus
Populus
Dei.
Credentes enim in Christum, renati non ex semine corruptibili, sed incorruptibili per verbum Dei vivi (cf. 1P 1,23), non ex carne sed ex aqua et Spiritu
Sancto (cf. Jn 3,5-6), constituuntur tandem a genus electum, regale sacerdotium, gens sancta, populus acquisitionis ... qui aliquando non populus,
nunc
autem
populus
Dei
(1P
2,9-10).
Populus ille messianicus habet pro capite Christum, qui traditus est propter delicta nostra et resurrexit propter iustificationem nostram ( Rm 4,25), et
nunc nomen quod est super omne nomen adeptus, gloriose regnat in caelis. Habet pro conditione dignitatem libertatemque filiorum Dei, in quorum
cordibus Spiritus Sanctus sicut in templo inhabitat. Habet pro lege mandatum novum diligendi sicut ipse Christus dilexit nos (cf. Jn 13,34). Habet
tandem pro fine Regnum Dei, ab ipso Deo in terris inchoatum, ulterius dilatandum, donec in fine saeculorum ab Ipso etiam consummetur, cum
Christus apparuerit, vita nostra (cf. Col 3,4), et ipsa creatura liberabitur a servitute corruptionis in libertatem gloriae filiorum Dei ( Rm 8,21). Itaque
populus ille messianicus, quamvis universos homines actu non comprehendat, et non semel ut pusillus grex appareat, pro toto tamen genere humano
firmissimum est germen unitatis, spei et salutis. A Christo in communionem vitae, caritatis et veritatis constitutus, ab Eo etiam ut instrumentum
redemptionis omnium adsumitur, et tamquam lux mundi et sal terrae (cf. Mt 5,13-16), ad universum mundum emittitur.
Sicut vero Israel secundum carnem, qui in deserto peregrinabatur, Dei Ecclesia iam appellatur (2 Esd. 13,1 cf. Nb 20,4 Dt 23,1 ss ), ita novus Israel
qui in praesenti saeculo incedens, futuram eamque manentem civitatem inquirit (cf. He 13,14), etiam Ecclesia Christi nuncupatur (cf. Mt 16,18),
quippe quam Ipse sanguine suo acquisivit (cf. Ac 20,28) suo Spiritu replevit, aptisque mediis unionis visibilis et socialis instruxit. Deus
congregationem eorum qui in Iesum, salutis auctorem et unitatis pacisque principium, credentes aspiciunt, convocavit et constituit Ecclesiam, ut sit
universis et singulis sacramentum visibile huius salutiferae unitatis. Ad universas regiones extendenda, in historiam hominum intrat, dum tamen
simul tempora et fines populorum transcendit. Per tentationes vero et tribulationes procedens Ecclesia virtute gratiae Dei sibi a Domino promissae
confortatur, ut in infirmitate carnis a perfecta fidelitate non deficiat, sed Domini sui digna sponsa remaneat, et sub actione Spiritus Sancti, seipsam
renovare
non
desinat,
donec
per
crucem
perveniat
ad
lucem,
quae
nescit
occasum.

2

