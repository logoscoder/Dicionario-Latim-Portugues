Lumen Gentium
1

2

CONSTITUTIO DOGMATICA DE ECCLESIA

CAPUT I. DE ECCLESIAE MYSTERIO

1 LUMEN GENTIUM cum sit Christus, haec Sacrosancta Synodus, in Spiritu Sancto congregata, omnes homines claritate Eius, super faciem Ecclesiae
resplendente, illuminare vehementer exoptat, omni creaturae Evangelium annuntiando (cf. Mc 16,15). Cum autem Ecclesia sit in Christo veluti
sacramentum seu signum et instrumentum intimae cum Deo unionis totiusque generis humani unitatis, naturam missionemque suam universalem,
praecedentium Conciliorum argumento instans, pressius fidelibus suis et mundo universo declarare intendit. Condiciones huius temporis huic
Ecclesiae officio urgentiorem vim addunt, ut nempe homines cuncti, variis hodie vinculis socialibus, technicis, culturalibus arctius coniuncti, plenam
etiam unitatem in Christo consequantur.
2 Aeternus Pater, liberrimo et arcano sapientiae ac bonitatis suae consilio, mundum universum creavit, homines ad participandam vitam divinam
elevare decrevit, eosque lapsos in Adamo non dereliquit, semper eis auxilia ad salutem praebens, intuitu Christi, Redemptoris, qui est imago Dei
invisibilis, primogenitus omnis creaturae (Col 1,15). Omnes autem electos Pater ante saecula praescivit et praedestinavit conformes fieri imaginis Filii
sui, ut sit Ipse primogenitus in multis fratribus (Rm 8,29). Credentes autem in Christum convocare statuit in sancta Ecclesia, quae iam ab origine
mundi praefigurata, in historia populi Israel ac foedere antiquo mirabiliter praeparata, in novissimis temporibus constituta, effuso Spiritu est
manifestata, et in fine saeculorum gloriose consummabitur. Tunc autem, sicut apud sanctos Patres legitur, omnes iusti inde ab Adam, ab Abel iusto
usque ad ultimum electum in Ecclesia universali apud Patrem congregabuntur.
3 Venit igitur Filius, missus a Patre, qui nos in Eo ante mundi constitutionem elegit ac in adoptionem filiorum praedestinavit, quia in Eo omnia
instaurare sibi complacuit (cf. Ep 1,4-5 Ep 1,10). Christus ideo, ut voluntatem Patris impleret, regnum caelorum in terris inauguravit nobisque Eius
mysterium revelavit, atque oboedientia sua redemptionem effecit. Ecclesia, seu regnum Christi iam praesens in mysterio, ex virtute Dei in mundo
visibiliter crescit. Quod exordium et incrementum significantur sanguine et aqua ex aperto latere Iesu crucifixi exeuntibus (cf. Jn 19,34), ac
praenuntiantur verbis Domini de morte sua in cruce: Et Ego, si exaltatus fuero a terra, omnes traham ad Meipsum (Jn 12,32 gr.). Quoties sacrificium
crucis, quo Pascha nostrum immolatus est Christus (1Co 5,7), in altari celebratur, opus nostrae redemptionis exercetur. Simul sacramento panis
eucharistici repraesentatur et efficitur unitas fidelium, qui unum corpus in Christo constituunt (cf. 1Co 10,17). Omnes homines ad hanc vocantur
unionem cum Christo, qui est lux mundi, a quo procedimus, per quem vivimus, ad quem tendimus.
4 Opere autem consummato, quod Pater Filio commisit in terra faciendum (cf. Jn 17,4), missus est Spiritus Sanctus die Pentecostes, ut Ecclesiam
iugiter sanctificaret, atque ita credentes per Christum in uno Spiritu accessum haberent ad Patrem (cf. Ep 2,18). Ipse est Spiritus vitae seu fons aquae
salientis in vitam aeternam (cf. Jn 4,14 Jn 7,38-39), per quem Pater homines, peccato mortuos, vivificat, donec eorum mortalia corpora in Christo
resuscitet (cf. Rm 8,10-11). Spiritus in Ecclesia et in cordibus fidelium tamquam in templo habitat (cf. 1Co 3,16 1Co 6,19), in eisque orat et
testimonium adoptionis filiorum reddit (cf. Ga 4,6 Rm 8,15-16 Rm 8,26). Ecclesiam quam in omnem veritatem inducit (cf. Jn 16,13) et in communione
et ministratione unificat, diversis donis hierarchicis et charismaticis instruit ac dirigit, et fructibus suis adornat (cf. Ep 4,11-12 1Co 12,4 Ga 5,22).
Virtute Evangelii iuvenescere facit Ecclesiam eamque perpetuo renovat et ad consummatam cum Sponso suo unionem perducit.Nam Spiritus et
Sponsa ad Dominum Iesum dicunt Veni! (cf. Ap 22,17).
Sic apparet universa Ecclesia sicuti de unitate Patris et Filii et Spiritus Sancti plebs adunata.
5 Ecclesiae sanctae mysterium in eiusdem fundatione manifestatur. Dominus enim Iesus Ecclesiae suae initium fecit praedicando faustum nuntium,
adventum scilicet Regni Dei a saeculis in Scripturis promissi: Quoniam impletum est tempus, et appropinquavit Regnum Dei (Mc 1,15 cf. Mt 4,17).
Hoc vero Regnum in verbo, operibus et praesentia Christi hominibus elucescit. Verbum nempe Domini comparatur semini, quod in agro seminatur
(Mc 4,14): qui illud cum fide audiunt et Christi pusillo gregi (Lc 12,32) adnumerantur, Regnum ipsum susceperunt; propria dein virtute semen
germinat et increscit usque ad tempus messis (cf. Mc 4,26-29). Miracula etiam Iesu Regnum iam in terris pervenisse comprobant: Si in digito Dei
eiicio daemonia, profecto pervenit in vos Regnum Dei (Lc 11,20 cf. Mt 12,28). Ante omnia tamen Regnum manifestatur in ipsa Persona Christi, Filii Dei
et Filii hominis, qui venit ut ministraret, et daret animam suam redemptionem pro multis (Mc 10,45).
Cum autem Iesus, mortem crucis pro hominibus passus, resurrexerit, tamquam Dominus et Christus Sacerdosque in aeternum constitutus apparuit
(cf. Ac 2,36 He 5,6 He 7,17-21), atque Spiritum a Patre promissum in discipulos suos effudit (cf. Ac 2,33). Unde Ecclesia, donis sui Fundatoris instructa
fideliterque eiusdem praecepta caritatis, humilitatis et abnegationis servans, missionem accipit Regnum Christi et Dei annuntiandi et in omnibus
gentibus instaurandi, huiusque Regni in terris germen et initium constituit. Ipsa interea, dum paulatim increscit, ad Regnum consummatum anhelat,
ac totis viribus sperat et exoptat cum Rege suo in gloria coniungi.
6 Sicut in Vetere Testamento revelatio Regni saepe sub figuris proponitur, ita nunc quoque variis imaginibus intima Ecclesiae natura nobis innotescit,
quae sive a vita pastorali vel ab agricultura, sive ab aedificatione aut etiam a familia et sponsalibus desumptae, in libris Prophetarum praeparantur.
Est enim Ecclesia ovile, cuius ostium unicum et necessarium Christus est (Jn 10,1-10). Est etiam grex, cuius ipse Deus pastorem se fore praenuntiavit
(cf. Is 40,11 Ez 34,11 ss.), et cuius oves, etsi a pastoribus humanis gubernantur, indesinenter tamen deducuntur et nutriuntur ab ipso Christo. bono
Pastore Principeque pastorum (cf. Jn 10,11 1P 5,4), qui vitam suam dedit pro ovibus (cf. Jn 10,11-15).
Est Ecclesia agricultura seu ager Dei (1Co 3,9). In illo agro crescit antiqua oliva, cuius radix sancta fuerunt Patriarchae, et in qua Iudaeorum et
Gentium reconciliatio facta est et fiet (Rm 11,13-26). Ipsa plantata est a caelesti Agricola tamquam vinea electa (Mt 21,33-43 par.; cf. Is 5,1 ss.). Vitis
vera Christus est, vitam et fecunditatem tribuens palmitibus, scilicet nobis, qui per Ecclesiam in ipso manemus, et sine quo nihil possumus facere (Jn
15,1-5).
Saepius quoque Ecclesia dicitur aedificatio Dei (1Co 3,9). Dominus ipse se comparavit lapidi, quem reprobaverunt aedificantes, sed qui factus est in
caput anguli (Mt 21,42 par.; cf. Ac 4,11 1P 2,7 Ps 117,22). Super illud fundamentum Ecclesia ab Apostolis exstruitur (cf. 1Co 3,11), ab eoque
firmitatem et cohaesionem accipit. Quae constructio variis appellationibus decoratur: domus Dei (1Tm 3,15), in qua nempe habitat eius familia,
habitaculum Dei in Spiritu (Ep 2,19-22), tabernaculum Dei cum hominibus (Ap 21,3), et praesertim templum sanctum, quod in lapideis sanctuariis
repraesentatum a Sanctis Patribus laudatur, et in Liturgia non immerito assimilatur Civitati sanctae, novae Ierusalem. In ipsa enim tamquam lapides
vivi his in terris aedificamur (l PT 2,5). Quam sanctam civitatem Ioannes contemplatur, in renovatione mundi descendentem de caelis a Deo, paratam
sicut sponsam ornatam viro suo (Ap 21.
Ecclesia etiam, quae sursum est Ierusalem et mater nostra appellatur (Ga 4,26 cf. Ap 12,17), describitur ut sponsa immaculata Agni immaculati (Ap
19,7 Ap 21,2 cf. et9; 22, 17), quam Christus dilexit, et seipsum tradidit pro ea, ut illam sanctificaret (Ep 5,26), quam sibi foedere indissolubili sociavit
et indesinenter nutrit et fovet (Ep 5,29), et quam mundatam sibi voluit coniunctam et in dilectione ac fidelitate subditam (cf. Ep 5,24), quam tandem
bonis caelestibus in aeternum cumulavit, ut Dei et Christi erga nos caritatem, quae omnem scientiam superat, comprehendamus (cf. Ep 3,19). Dum
vero his in terris Ecclesia peregrinatur a Domino (cf. 2Co 5,6), tamquam exsulem se habet, ita ut quae sursum sunt quaerat et sapiat, ubi Christus est
in dextera Dei sedens, ubi vita Ecclesiae abscondita est cum Christo in Deo, donec cum Sponso suo appareat in gloria (cf. Col 3,1-4).
7 Dei Filius, in natura humana Sibi unita, morte et resurrectione sua mortem superando, hominem redemit et in novam creaturam transformavit (cf.
Ga 6,15 2Co 5,17). Communicando enim Spiritum suum, fratres suos, ex omnibus gentibus convocatos, tamquam corpus suum mystice constituit.
In corpore illo vita Christi in credentes diffunditur, qui Christo passo atque glorificato, per sacramenta arcano ac reali modo uniuntur. Per baptismum
enim Christo conformamur: Etenim in uno Spiritu omnes nos in unum corpus baptizati sumus (l Cor. 12, 13). Quo sacro ritu consociatio cum morte et
resurrectione Christi repraesentatur et efficitur: Consepulti enim sumus cum Illo per baptismum in mortem; si autem complantati facti sumus
similitudini mortis Eius: simul et resurrectionis erimus (Rm 6,4-5). In fractione panis eucharistici de Corpore Domini realiter participantes, ad
communionem cum Eo ac inter nos elevamur. Quoniam unus corpus multi sumus, omnes, qui de uno pane participamus (1Co 10,17). Ita nos omnes

1

