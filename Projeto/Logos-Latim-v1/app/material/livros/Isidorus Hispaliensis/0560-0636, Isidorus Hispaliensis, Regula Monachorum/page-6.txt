monasteriis fratres gratia visitandi concurrunt, pro charitate adimplenda interrumpuntur jejunia, si [0565D]
tamen non fuerint generalia. Praeter haec alia tempora libere licenterque jejuniorum inserviunt. Si qui autem
monachorum praedictis temporibus jejunare disponunt, nequaquam prohibendi sunt: nam multi antiquorum
Patrum his diebus in eremo abstinuisse, nec aliquantum jejunia solvisse leguntur nisi tantum diebus Dominicis,
propter resurrectionis Christi laetitiam.

CAPUT XII De jejuniis.
Jejuniorum autem hos dies potissimum veteres elegerunt. Primum jejunium Quadragesimae
quotidianum, in qua major abstinentiae observantia in monachis, quoniam non solum a prandiis, sed etiam
[0566A] a vino et ab oleo abstinetur. Secundum jejunium interdianum post Pentecosten alia die inchoatum,
usque ad aequinoctium autumnale protenditur ternis scilicet diebus per singulas hebdomadas, propter aestivum
solis ardorem. Tertium sequitur quotidianum jejunium, ab octavo decimo Kalendas Octobris, usque ad Natale
Dominicum, in quo quotidiana jejunia nequaquam solvuntur. Quartum item quotidianum jejunium post diem
Circumcisionis exoritur, peragiturque usque ad solemnia Paschae. Hi autem qui vetustate corporis consumpti, aut
tenerae aetatis fragilitate detenti sunt, non sunt quotidianis exercendi jejuniis: ne aut senescens aetas, antequam
moriatur, deficiat; aut crescens priusquam proficiat, cadat, et ante intereat quam bonum [0566B] facere discat.

CAPUT XIII. De habitu monachorum.
Cultus vestium vel indumentorum insignia monacho deponenda. Munitus debet esse monachus, non
delicatus. Sicut autem non oportet in monacho esse notabilis habitus, ita nec satis abjectus. Nam pretiosa vestis
animam ad lasciviam pertrahit; nimis vilis aut dolorem cordis parit, aut morbum vanae gloriae contrahit.
Vestimenta non erunt aequaliter distribuenda omnibus, sed cum discretione, prout cujusque aetas vel gradus
expostulat. Ita enim et apostolos fecisse legimus, sicut scriptum est: Erant illis omnia communia; et
distribuebatur unicuique prout opus erat (Act. IV). Uniuscujusque [0566C] autem fratris supplementum vel
indigentia inspiciatur: ut qui habent, contenti sint; et qui non habent, accipiant. Nam habenti non dabitur, ut sit
unde egentibus tribuatur. Porro linteo non oportet monachum indui: orarium, birros, planetas non est fas uti,
neque illa indumenta vel calceamenta, quae generaliter caetera monasteria abutuntur. Ternis autem tunicis, et
bonis palliis, singulisque cucullis contenti erunt servi Christi, quibus supra adjicietur melotes pellicea, mappula,
manicae quoque pedules, et caligae. His tantum contenti erunt, nihil praeterea in habitu aliud praesumentes.
Pedules autem utentur in monasterio, quandiu hiemis coegerit violentia; sive dum fratres gradiuntur in itinere,
vel proficiscuntur ad urbem. Monachi autem [0566D] in monasterio palliis semper operiantur, ut pro honestate
tecti incedant, et in ministerio operis expediti discurrant. Sane si forte quis pallium non habeat, humeris
mappulam superponat. Nullus monachorum vultus curam gerat, per quod lasciviae et petulantiae crimen incurrat:
non est enim mente castus, cujus aut corporis cultus, aut impudicus exstat incessus. Nullus monachorum comam
nutrire debet: nam qui hoc imitantur, etsi ipsi hoc ad decipiendos homines per speciem simulationis non faciant,
alios tamen scandalizant; ponentes offendiculum infirmis, et sanctum propositum usque ad blasphemiam
perducentes. Tondere ergo debent isti, quando et omnes, imo simul ac pariter omnes. [0567A] Nam
reprehensibile est, diversum habere cultum, ubi non est diversum propositum.

CAPUT XIV. De strato, sive de illusionibus nocturnis.
Abbatem cum fratribus pariter in congregatione commorari oportet; ut communis conversatio, et
testimonium bonae vitae, et reverentiam praebeat disciplinae. Fratres quoque omnes, si possibile est, in uno
conclavi commorari decet. Quod si difficile fuerit, certe vel decem, quibus unus est praeponendus decanus, quasi
rector et custos. Speciosam vel variam supellectilem monachum habere non licet, cujus stratus erit storea, et
stragulum, pellesque lanatae duae, galnabis quoque et faecistergium, geminusque ad caput pulvillus. Per singulas
hebdomadas [0567B] abbas sive praepositus lectulos cunctorum perspiciat, ne quid indigeat frater, seu
superfluum habeat. Nocte dum ad dormiendum itur, seu postquam quiescitur, alteri nemo loquatur. In nocturnis
tenebris nemo loquatur fratri cui obviat. Duobus in lecto uno jacere non liceat. Lux autem nocte dormientium
locum illustret, ut depulsis tenebris testimonium pateat singularis quietis. Monachi stratus in nulla turpi
cogitatione versetur, sed in sola contemplatione Dei accubans, et requiem corporis et quietem habeat cordis,
cogitationesque pravas a se repellat; bonis objectis, turpes a se removeat: nam animi motus imaginibus suis
6

