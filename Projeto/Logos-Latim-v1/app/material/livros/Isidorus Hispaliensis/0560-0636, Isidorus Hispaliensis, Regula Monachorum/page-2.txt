atque indesinenter cor mundum labiaque exhibeat. Affectus quoque animi turpes ab intentione cogitationis
abstergat, seque per compunctionem cordis in studio sanctae meditationis exerceat. Torporem somni atque
pigritiae fugiat, vigiliisque [0558B] et orationibus sine intermissione intendat. Gulae concupiscentiam deprimat,
atque abstinentiae virtutibus semetipsum pro studio domandarum libidinum affligat, domans jejuniis carnem,
quantum valetudo corporis sinit. Livore quoque invidiae de fraternis profectibus nequaquam tabescat, sed
quietus atque pacificus per amorem fraternae dilectionis de cunctorum gaudeat meritis. Iracundiae
perturbationem a se rejiciens, et patienter omnia sustinens, nulla tristitia, nullo temporali moerore afficiatur: sed
contra omnia adversa interiori gaudio fretus, ipsam postremo vanae gloriae laudem procul a se abjiciat, et Deo
tantum interius humili corde placere studeat: ut dum his virtutibus radiat, merito nomen suae professionis
retineat. [0558C]

CAPUT IV. De conversis.
Qui renuntians saeculo ad monasterium venerit, non statim in coetum delegandus est monachorum.
Vitam enim uniuscujusque in hospitalis servitio tribus mensibus considerari oportet, quibus peractis ad coetum
sanctae congregationis accedet; neque enim intus suscipi quemquam convenit, nisi prius foris positus, ejus
humilitas sive patientia comprobetur. Qui relicto saeculo ad militiam Christi pia et salubri humilitate
convertuntur, omnia sua primum aut indigentibus dividant, aut monasterio conferant. Tunc enim servi Christi
liberum animum divinae militiae offerunt, quando a se spei saecularis vincula cuncta praecidunt. Qui non rigida
intentione convertitur, [0558D] cito aut superbiae morbo, aut vitio luxuriae subditur. Nequaquam ergo debet a
tepore inchoare, qui mundo renuntiat, ne per ipsum teporem rursus in amorem saeculi cadat. Omnis conversus
non est recipiendus in monasterio, nisi se prius ibi scriptis suae professionis spoponderit permansurum. Sicut
enim hi qui ad saecularem promoventur militiam in legionem non transeunt nisi antea in tabulas conferantur, ita
et ii qui in spiritalibus castris coelesti militia sunt signandi, nisi prius professione verbi aut scripti teneantur, in
numerum societatemque servorum Christi transire non possint. Quicunque a parentibus propriis in monasterio
fuerit delegatus, noverit se ibi perpetuo permansurum. Nam Anna [0559A] Samuel puerum natum et ablactatum
Deo pietate qua voverat obtulit; quique et in ministerio templi, quo a matre fuerat functus permansit, et ubi
constitutus est, deservivit (I Reg. I). Qui in monasterium prior ingreditur, primus erit in cunctis gradu vel ordine.
Nec quaerendum est si dives sit aut pauper, servus an liber, juvenis an senex, rusticus an eruditus: in monachis
enim nec aetas, nec conditio quaeritur, quia inter servi et liberi animam nulla est apud Deum differentia.
Quicunque jugo alienae servitutis astrictus est, nisi dominus vincula ejus dissolverit, nequaquam recipiendus est;
scriptum est enim: Quis dimisit onagrum liberum? et vincula ejus quis solvit (Job. XXXIX)? Onager enim liber
dimissus monachus est, sine dominatu et impedimento saeculi [0559B] Deo serviens et a turbis remotus; tunc
enim libera servitute Deo quisque famulatur, quando nullius carnalis conditionis pondere premitur: ubi enim jam
suave jugum, et leve onus Christi est (Matth. XI), durum et grave est portare servitium saeculi. Habemus hoc
exemplum etiam in lege mundiali, ubi servi non militant nisi servitute deposita. Si quis vult conjugatus converti
ad monasterium, non est recipiendus, nisi prius a conjuge castimoniam profitente fuerit absolutus: nam si illa,
vivente illo, per incontinentiam alteri nupserit, uxor procul dubio adultera erit, nec recipitur apud Deum
ejusmodi conversio, quam sequitur conjugalis fidei prostitutio. Tales tunc sine culpa sequuntur relicto saeculo
Christum, si habeant ex pari voluntate consensum castitatis. [0559C] Qui aliquid habentes in saeculo
convertuntur, non extollantur si de suis facultatibus quodcunque monasterio contulerunt; sed potius timeant ne
per haec in superbiam labantur et pereant, quibus melius esset, si divitiis suis cum humilitate in saeculo
perfruerentur, quam ut jam pauperes effecti de earum distributione elatione superbiae extollantur. Hi qui saeculi
divitias relinquentes conversi sunt, non despiciant eos qui de paupertate venerunt; quia apud Deum unius ordinis
habentur omnes qui convertuntur ad Christum. Neque enim differt utrum ex inopi vel servili conditione ad
servitium Dei quisque venerit, an ex generosa et locuplete vita. Multi enim ex plebeio censu documentis
virtutum eximiis enitentes, praelatiores nobilibus facti sunt, eosque [0559D] virtutum excellentia praevenerunt,
et qui erant conditione infimi, virtutis merito effecti sunt primi. Nam propterea infirma mundi elegit Deus, ut
confunderet fortia: et ignobilia mundi, et ea quae non sunt, ut ea quae sunt evacuaret: ut non glorietur omnis caro
in conspectu ejus (I Cor. I). Qui ex paupertate ad monasterium veniunt, non extollantur in superbiam; quia se ibi
aequales aspiciunt iis qui aliquid in saeculo videbantur: neque enim dignum est ut ubi divites, celsitudine
deposita saeculari, ad humilitatem descendunt, ibi pauperes elatione mentis superbi efficiantur; quibus oportet ut,
deposita arrogantia, humiliter sapiant suaeque paupertatis et inopiae memores semper existant.
[0560A]
CAPUT V. De familiaris rei vitaeque appetitu.
2

