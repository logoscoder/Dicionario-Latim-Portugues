officiis, sive in collatione, vel in collecta post solis occubitum. Ad hortulanum [0571A] pertinebit munitio
custodiaque hortorum, alvearia apum, cura seminum diversorum, ac denuntiatio quid quando oporteat in hortis
seri aut plantari. Ars autem pistoria ad laicos pertinebit: ipsi enim triticum purgent; ipsi ex more molant. Massam
tantumdem monachi conficiant, et panem sibi propriis manibus ipsi faciant. Porro pro hospitibus vel infirmis
laici faciant panes. Strumentorum custodia et ferramentorum ad unum, quem Pater monachorum elegerit,
pertinebit, qui ea operantibus distribuat, receptaque custodiat. Et licet haec cuncta specialiter singulis maneant
distributa, omnia tamen a Patre monasterii ordinata ad curam praepositi pertinebunt. Ad custodiendam in urbe
cellam unus senior et gravissimus monachorum cum duobus parvulis monachis [0571B] constituendus est ibi,
qui si culpa caret, convenit eum perpetim perdurare. Porro cura nutriendorum parvulorum pertinebit ad virum,
quem elegerit Pater, sanctum sapientemque, atque aetate gravem, informantem parvulos non solum studiis
litterarum, sed etiam documentis magisterioque virtutum. Cura peregrinorum vel pauperum eleemosyna
pertinebit ad eum cui dispensationis potestas commissa est. Iste quod habet distribuat, communicet quod potest,
non ex tristitia aut necessitate: Hilarem enim datorem diligit Deus (II Cor. IX).

CAPUT XX. De infirmis fratribus.
Cura infirmorum sano sanctaeque conversationis viro committenda est, qui pro eis sollicitudinem
[0571C] ferre possit, magnaque cum industria praestare faciat quidquid imbecillitas eorum expostulat. Ipse
autem sic aegrotis deserviat, ut de sumptibus eorum vesci non praesumat. Aegrotis delicatiora praebenda sunt
alimenta, quousque ad incolumitatem perveniant; postquam autem salutem receperint, ad usum pristinum
revertantur. Infirmi pro quo delicatius aluntur, fortiores inde nequaquam scandalizentur: qui enim sani sunt
infirmos tolerare debent; qui autem infirmi sunt, sanos et laborantes anteponendos sibi non dubitent. Nullam
oportet vel veram cordis et corporis infirmitatem tacere, vel falsam praetendere; sed qui possunt, gratias Deo
agant et operentur; qui vero non possunt, manifestent suos languores, [0571D] et levius humaniusque tractentur.
Sub praetextu infirmitatis nihil peculiare habendum, ne lateat libido cupiditatis sub languoris specie. Lavacra
nulli monacho adeunda studio lavandi corporis, nisi tantummodo pro necessitate languoris. Nec differendum est
propter medelam, si expedit; nec murmurandum est; quia non fit pro appetitu voluptatis, sed pro remedio tantum
salutis.

CAPUT XXI. De hospitibus.
Advenientibus hospitibus prompta atque alacris susceptio adhibenda est; scientes ob hoc novissimam
consequi retributionem, sicut et Dominus dicit: Qui vos recipit, me recipit: qui me recipit, recipit eum qui me
misit. Qui recipit prophetam in nomine prophetae, [0572A] mercedem prophetae accipiet: et qui recipit justum in
nomine justi, mercedem justi accipiet: et qui potum dederit uni ex minimis istis calicem aquae frigidae tantum in
nomine discipuli, Amen dico vobis non perdet mercedem suam (Matth. X). Et licet omnibus hospitalitatis bonum
cum gratia oporteat referri, uberior tamen clericis et monachis deferenda est honorificentia hospitalitatis.
Praebeantur eis habitacula, laventur eorum pedes, ut praeceptum Dominicum impleatur. Congruis etiam
sumptibus eisdem humanitatis gratia praebeatur.

CAPUT XXI De profectione.
Nullus monachorum inconsulto abbate audeat uspiam progredi, nec aliquid praesumere sine imperio
[0572B] ejus seu praepositi. Si quando abbas vel praepositus alicubi proficiscuntur, ille ferat fratrum
sollicitudinem, qui est post praepositum secundus in ordine. Nullus propinquum vel extraneum hospitem vel
monachum familiarem seu parentem videre absque imperio audeat senioris: neque sine abbatis jussu quisque
accipere epistolam, vel dare cuiquam praesumat. Quando fratres foris proficiscuntur, vel redeunt, congregatis
omnibus in unum in ecclesia benedictionem accipiant; eodemque modo hebdomadarii vel quarumlibet rerum
dispensatores, sive dum promoventur, sive dum recedunt. Propter necessitatem aliquam monasterii duo fratres
spirituales ac probatissimi eligantur, qui ad urbem vel ad possessionem mittantur. Adolescentuli autem vel nuper
[0572C] conversi a tali ministerio removendi: ne aut infirma aetas carnis desiderio polluatur, aut rudis conversio
ad saeculi desideria revertatur. Monachus dum ad aliud monasterium mittitur visitandum, quandiu cum eis fuerit
ad quos destinatus est, ita eum oportet ibi vivere sicut reliquum coetum sanctorum videt, propter scandalum
scilicet et perturbationem infirmorum.
9

