contumaci animo seniorem despexerit; si rancorem adversus fratrem tenuerit; si peccanti in se et postea
supplicanti veniam non concesserit; si cum parvulis jocaverit; si cum altero in uno lecto jacuerit, si extra
communem mensam privatim vel furtim quippiam sumpserit; si alicubi extra consultum praepositi vel abbatis
discedens medio die vel amplius commoratus fuerit: si, ut otiosus sit, falsam infirmitatem praetenderit. Haec et
similia juxta arbitrium Patris diuturna excommunicatione purganda sunt; ut qui graviter peccare noscuntur,
acriori severitate coerceantur. [0569C]

CAPUT XVII. De excommunicatis.
Satisfactio delinquentium haec est: fratribus in ecclesia constitutis, peracto poenitentiae tempore,
excommunicatus vocatus solvet statim cingulum extra chorum humo prostratus, quousque celebritas expleatur;
cumque jussum fuerit ab abbate de terra consurget, ingrediensque chorum oret. Post haec data oratione pro eo ab
abbate, et respondentibus cunctis, Amen, surget, atque ab omnibus pro negligentia veniam poscat, adepturus
indulgentiam post hujus emendatoriae satisfactionis censuram. In minori aetate constituti non sunt coercendi
sententia excommunicationis, sed pro qualitate negligentiae congruis emendandi sunt plagis; ut quos aetatis
infirmitas [0569D] a culpa non revocat, flagelli disciplina compescat. Excommunicatis autem, ab his locis quibus
fuerint constituti, ante poenitentiae tempus expletum progredi prohibeatur. Ad excommunicatum nulli liceat
ingredi citra imperium senioris. Cum excommunicato neque orare, neque loqui cuique licebit; cum
excommunicato nulli penitus vesci licet, nec ipsi quidem qui alimentum victui praebet. Cujus biduana vel
triduana fuerit illata excommunicationis suspensio, sola panis et aquae in vespertinum erit adhibenda refectio.
Excommunicatis, praeter hiemis violentiam, cubile humus erit tantum, sive storea; amictus autem tegmen rasum
aut forte cilicium: calceamentum vero spartea, aut quodlibet genus solearum. [0570A] Excommunicandi
potestatem habebit Pater monasterii, sive praepositus; reliqui autem excessus monachorum in collecta abbati vel
praeposito deferentur; ut is qui deliquisse cognoscitur, competenti severitate coerceatur

CAPUT XVIII. De rebus Monasterii.
Abbati vel monacho monasterii servum non licebit facere liberum. Qui enim nihil proprium habet,
libertatem rei alienae dare non debet. Nam, sicut et saeculi leges sanxerunt, non potest alienari possessio nisi a
proprio domino. Omne quod in monasterium in nummo ingreditur, sub testimonio seniorum accipiendum.
Eadem pecunia in tribus partibus dividenda est: quarum una erit pro infirmis et senibus, [0570B] et pro aliquo
coemendo in diebus sanctis cultius ad victum fraternum; alia pro egenis; tertia pro vestimentis fratrum et
puerorum, vel quibusve ad necessitatem monasterii coemendis. Quas tres partes custos sacrarii suscipiat, ac
praecipiente abbate sub testimonio praepositi vel seniorum de singulis partibus pro suis necessariis causis
expendat

CAPUT XIX. Quid ad quem pertineat.
Ad praepositum pertinet sollicitudo monachorum, actio causarum, cura possessionum, satio agrorum,
plantatio culturaque vinearum, diligentia gregum, constructio aedificiorum, opus carpentariorum, sive fabrorum.
Ad custodem sacrarii pertinet cura vel custodia templi, signum quoque dandi in vespertinis [0570C]
nocturnisque officiis; vela vestesque sacrae, ac vasa sacrorum, codices quoque, instrumentaque cuncta, oleum in
usus sanctuarii, cera et luminaria. Iste vestiaria monasterii suscipiat, quique etiam fila diversa pro consuendis
vestibus fratrum habebit, et quibuscunque ut necessum est ministrabit. Ad hunc quoque pertinebit aurum et
argentum, caeteraque facta infectaque aeris ferrique metalla: ordinatio quoque linteariorum, fullonum,
cerariorum atque sartorum. Ad janitorem pertinebit cura hospitum, denuntiatio advenientium, custodia
exteriorum claustrorum. Ad eum qui cellario praeponitur, pertinebit sollicitudo eorum quae in promptuario sunt.
Iste praebebit hebdomadariis quidquid necessarium est victui monachorum, hospitum et infirmorum. Isto
praesente dispensantur [0570D] ea quae mensis deferenda sunt. Is etiam quidquid residuum sumptui fuerit pro
pauperum usibus reservabit. Huic quoque hebdomadarius expleta hebdomada vasa sibi tradita exhibebit, ad
perspiciendum utique si negligenter habita non sunt: ac denuo succedenti hebdomadario coram isto tradentur. Ad
hunc quoque pertinent horrea, greges ovium et pecorum, lana et linum, aviaria, sollicitudo cibaria ad
ministrandum pistoribus, jumentis, bobus et avibus; industria quoque calceamentorum, cura pastorum seu
piscatorum. Ad hebdomadarium pertinet cura ferculorum, administratio mensarum, signum dandi in diurnis
8

