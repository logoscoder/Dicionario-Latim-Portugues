Monachi in communi viventes nihil peculiare sibi facere audeant, neque in suis cellulis quidquam quod
ad victum vel ad quamlibet rem aliam pertineat sine regulari dispensatione habere vel possidere praesumant. In
Pentecoste autem, qui est dies remissionis, omnes fratres sub divina professione se alligent nihil peculiare apud
conscientiam suam habere. Si quid a parentibus vel extraneis monacho collatum fuerit, non erit sub jure privatae
rei habendum, sed in potestate abbatis in commune redactum, cui necesse erit praebeatur. Monachus enim
quidquid quomodocunque acquirit, non sibi, sed monasterio acquirit. Nullus peculiariter separatam [0560B] sibi
ad habitandum cellulam expetat, in qua privatim a coetu remotus vivat, praeter eum qui fortasse morbo vel aetate
defessus, hoc ex consulto Patris monasterii promeruerit. Caeteri vero quibus nec languor, nec senectus inest, in
sancta societate communem vitam et conversationem retinebunt. Nullus separatam cellulam a coetu remotus sibi
expetat, in qua sub studio reclusionis aut instanti otio aut latenti vitio serviat, et maxime vanae gloriae aut
mundialis opinionis famae. Nam plerique proinde reclusi latere volunt ut pateant: ut qui viles erant aut
ignorabantur foris positi, sciantur atque honorentur inclusi. Nam revera omnis qui propter vitae quietem a turbis
discedit, quanto magis a publico separatur, tanto minus latet. Oportet ergo tales in sancta societate commorari,
[0560C] atque sub testimonio vitam suam transigere: ut si quid in eis vitiorum est, dum non celatur, curetur; si
quid vero virtutum, ad imitamentum proficiat aliorum, dum humilitatis eorum exempla alii contuentes,
erudiuntur. Nullus monachorum propinquitatis causa terrenis curis se subdat. Sequendum est enim, qui dicit patri
suo et matri nescio vos; et fratribus suis ignoro illos, et nescierunt filios, hi custodierunt eloquium tuum, et
praecepta servaverunt. Multi enim monachorum, juxta cujusdam Patris sententiam, amore parentum saecularibus
actibus et forensibus negotiis involuti, dum propinquitati prodesse cupiunt, suas animas perdiderunt. Nemo
quippe militans Deo implicat se negotiis saecularibus, ut ei placeat cui se probavit (II Tim. II). Proinde et
[0560D] nos liberi ab actibus saeculi esse debemus, ut Christo placeamus: nam et qui mundo militant, a reliquis
saeculi negotiis vacant, ut expediti suo principi placeant. Non est praesumendum sine conscientia abbatis egenis
vel quibuslibet conferre de eo quod regulari dispensatione noscitur monachus possidere; nec cum alio fratre
quidpiam commutare, nisi abbas vel praepositus illi jusserit, nulli licebit, nec habebit quidquam praeter illa quae
communi monasterii lege concessa sunt.

CAPUT VI. De opere monachorum.
Monachus semper operetur manibus suis, ita ut quibuslibet variis opificum artibus laborisque studium
[0561A] suum impendat, sequens Apostolum, qui dicit: Neque panem gratis manducavimus, sed in labore et
fatigatione nocte et die operantes (II Thes. III). Et iterum: Qui non vult operari, non manducet (Ibid.). Per otium
enim libidinis et noxiarum cogitationum nutrimenta concrescunt; per laboris vero exercitium vitia nihilominus
elabuntur. Nequaquam debet monachus dedignari versari in opere aliquo monasterii usibus necessario. Nam et
patriarchae greges paverunt; et gentiles philosophi sutores et sartores fuerunt: et Joseph justus, cui virgo Maria
desponsata exstitit, faber ferrarius fuit. Siquidem et Petrus princeps apostolorum piscatoris officium gessit, et
omnes apostoli corporale opus faciebant, unde vitam corporis sustentabant. Si igitur tantae [0561B] auctoritatis
homines laboribus et operibus etiam rusticanis inservierunt, quanto magis monachi, quos oportet non solum vitae
suae necessaria propriis manibus exhibere, sed etiam indigentiam aliorum laboribus suis reficere? Qui viribus
corporis et integritate salutis consistunt, si in opere otiosi sunt, dupliciter peccare noscuntur: quia non solum non
laborant, sed etiam alios vitiant, et ad imitationem suam invitant. Propterea enim quisque ad Deum convertitur ut
ei serviens laboris habeat curam, non ut otio deditus inertia pigritiaque pascatur. Qui sic volunt lectioni vacare ut
non operentur, ipsi lectioni contumaces existunt, quia non faciunt quod ibi legunt. Ibi enim scriptum est:
Operantes suum panem manducent (II Thes. III). Et [0561C] iterum: Ipsi enim scitis quomodo oportet imitari
nos, quia non inquieti fuimus inter vos; neque panem gratis ab aliquo manducavimus, sed in labore et fatigatione
die ac nocte operantes, ne quem vestrum gravaremus (Ibid.). Qui per infirmitatem corporis operari non possunt
humanius clementiusque tractandi sunt; nec contra eos murmurandum est ab eis qui vires laborandi habent, sed
magis consulendum est eis quos sciunt corpore infirmos. Ipsi autem qui non possunt, eos qui laborant et possunt,
meliores sibi felicioresque fateantur. Qui vero languidus est et laborem operum corporalium sustinere non potest,
consulendum est illi, et ejus infirmitas temperanda est. Qui vero sani sunt et fallunt, procul dubio dolendi atque
lugendi sunt, quia [0561D] non corpore, sed (quod pejus est) mente aegroti sunt; quique etsi humanis oculis
convinci non possunt, Deum tamen latere non possunt. Tales igitur aut ferendi sunt, si aegritudo latet; aut
distringendi, si sanitas pateat. Monachi operantes meditari aut psallere debent, ut carminis verbique Dei
delectatione consolentur ipsum laborem. Si enim saeculares opifices, inter ipsos labores suorum operum,
amatoria turpiaque cantare non desinunt, atque ita horam suam in cantibus et fabulis implicant, ut ab opere
manus non subtrahant: quanto magis servus Christi, qui sic manibus operari debet, ut semper laudem Dei in ore
habeat, et lingua ejus psalmis et hymnis inserviat? Laborandum est [0562A] ergo corpore, animi fixa in Deum
intentione; sicque manus in opere implicanda est, ut mens non avertatur a Deo. Propriis autem temporibus
oportet operari monachum, et propriis orationi lectionique incumbere. Horas enim debet habere monachus
3

