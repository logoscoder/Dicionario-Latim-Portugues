0560-0636- Isidorus Hispaliensis - Regula Monachorum
ISIDORI HISPALENSIS EPISCOPI REGULA MONACHORUM.
INCIPIT REGULA.
PRAEFATIO.
Sanctis fratribus in coenobio Honoriacensi constitutis Isidorus. [0555B]
Plura sunt praecepta vel instituta majorum, quae a sanctis Patribus sparsim prolata reperiuntur; quaeque
etiam nonnulli altius vel obscurius posteritati composita tradiderunt. Ad quorum exemplum nos haec pauca vobis
eligere ausi sumus, usi sermone plebeio vel rustico, ut quam facillime intelligatis quo ordine professionis vestrae
morem retineatis. [0556B] Praeterea quisquis vestrum illam universam veterum disciplinam contendit appetere,
pergat in quantum placet, et arduum illum limitem atque angustum laevigato cursu incedat. Qui vero tanta jussa
[0557A] priorum explere nequierit, in hujus limitis disciplinam gressum ponat, neque ultra declinandum studeat;
ne dum declinatus appetit inferiora, tam vitam quam nomen monachi perdat. Quapropter sicut illa praecepta
priorum perfectum reddunt ac summum, ita facient ista vel ultimum. Illa custodiant perfecti, ista sequantur post
peccatum conversi.

CAPUT PRIMUM. De monasterio.
Inprimis, fratres charissimi, monasterium vestrum miram conclavis diligentiam habeat, ut firmitatem
custodiae munimenta claustrorum exhibeant: inimicus enim noster diabolus, sicut leo rugiens, circuit ore patenti
quaerens unumquemque nostrum quem devoret. Monasterii autem munitio tantum januam [0557B] extrinsecus
habeat, unumque posticum per quem eatur ad hortum. Villa sane longe remota debet esse a monasterio, ne
vicinius posita aut labis inferat periculum, aut famam inficiat dignitatis. Cellulae fratribus juxta ecclesiam
constituantur, ut possint properare quantocius ad officium. Locus autem aegrotantium remotus erit a basilica vel
cellulis fratrum, ut nulla inquietudine vel clamoribus impediantur. Cellarium monachorum juxta coenaculum
esse oportet, ut secus positum sine mora mensis ministerium praebeat. Hortulus sane intra monasterium sit
inclusus quatenus, dum intus monachi operantur, nulla occasione exterius evagentur.

CAPUT II. De eligendo abbate. [0557C]
Abbas interea eligendus est institutione sanctae vitae duratus, atque inspectus patientiae, et humilitatis
expertus: quique etiam et per exercitium vitam laboriosam toleravit, ac transcendens aetatem adolescentiae,
juventutem seu senectutem tetigerit: cui etiam majores non dedignentur parere, obedientes ei tam pro aetate,
quam etiam pro morum probitate. Ipse se imitandum in cunctis operum exemplis exhibebit, neque enim aliquid
imperare cuique illi licebit quod ipse non fecerit. Singulos autem hortamentis mutuis excitabit: alloquens
cunctos, exhortans vel aedificans in eis, si quid eorum vitae pro uniuscujusque gradu prodesse perspexerit. Circa
omnes quoque servans justitiam, contra nullum livore odii inardescens, omnes ex corde amplectens, [0557D]
nullum conversum despiciens, paratus etiam quorumdam infirmitati compatiendi misericordiam, Apostolum
sequens, qui dicit: Facti sumus parvuli in medio vestrum, tanquam si nutrix foveat pullos suos (I Thes. II).

CAPUT III. De monachis.
Monachis autem summopere studendum est ut apostolicam vitam tenentes, sicut in unum constituti esse
noscuntur, ita unum cor habeant in Deo: nihil sibi proprium vindicantes, nec quantulumcunque amorem rei
privatae gerentes; sed juxta exemplum apostolicum, omnia communia habentes (Act. IV), in praeceptis Christi
fideliter permanendo proficiant. [0558A] Patri honorem debitum referentes; erga seniores obedientiam, erga
aequales incitamentum virtutum, erga minores boni exempli magisterium conservabunt. Nemo caeteris se judicet
meliorem, sed inferiorem se omnibus deputans, tanta humilitate clarescat, quanto plus caeteris culmine virtutum
coruscat. Abstineat etiam a furore et a detractione. Parcat monachus linguae. Indecenter quoque vel notabiliter
non incedat. Philargyriae contagium ut lethiferam pestem abhorreat, a turpibus verbis vel otiosis linguam avertat
1

