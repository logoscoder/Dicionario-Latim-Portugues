Satisfiat tandem aliquando pietati; nos de conscientia nostra securitatem plenissimam gerimus; uos sciatis
qualem de tribulationibus nostris rationem deo nostro reddatis, aut nos qualiter priori securitati confirmata nostra
libertate restituatis; quam consecuti, deo et uestrae beatitudini uberes referamus gratias.
Et subscripserunt: ego petrus abbas hunc libellum nostrum subscripsi.
Ego fortunatus presbyter hunc libellum nostrum subscripsi.
Ego octauianus diaconus hunc libellum nostrum subscripsi ego felix diaconus hunc libellum nostrum subscripsi.
Ego renatus hunc libellum nostrum subscripsi.
Et ceteri.
Quo recitato bonifatius episcopus dixit: recitatum libellum acta suscipient.
Proinde cognouit sinceritas uestra fratrem consacerdotem que nostrum liberatum de leuissimis rebus graue
iurgium suscitare, captata que unius iniustissime querellae occasione, priuilegia huius ecclesiae moliri
subtrahere, dum procaci contentione turbans ordinem caritatis putat publicis contentionibus studendum, nec
inuidiae flammam timens accendere aduersum seruos dei, quibus nihil est commune cum saeculo,
congregationes pontificum, sicut pariter audiuimus, frequenter adducens, et cottidianis minis christi famulos
inquietans, ut mutata uice, quos nec generalis ecclesiarum tribulatio molestauit, pax ecclesiastica uideatur
adfligere.
Relegantur itaque singula quae in hoc negotio per alternas epistulas acta sunt, quo facilius uniuersa fraternitas,
reuelante intrinsecus domino quid pacifice definire oporteat, cum auctoritate et ueritate disponat.
Ianuarius episcopus ecclesiae vegeselitanae, prouinciae numidiae, dixit: dolemus satis audientes quia
reuerentiam sanctae huic sedi debitam frater consacerdos que noster liberatus audet in aliquo denegare.
Miramur quae sic tanta pernicies repente surrexerit, quae conpelleret monasteriorum turbari silentia.
Poscimus igitur ut secundum beatitudinis tuae praeceptum cuncta nobis legi censeas; quibus diligenter
consideratis causa tanta iurgii penitus abscidatur et hoc omnes tuae gloriae exhibeamus, quod antiquitas
praecessoribus tuis detulisse euidenter ostenditur.
Episcopi dixerunt: haec etiam nostra postulatio; fiat omnibus notum quicquid in hac causa dinoscitur gestum, ne
remanere aliquid permittatur incertum.
Bonifatius episcopus dixit: fiat quod haec congregatio sacerdotum iustissime flagitat.
Proferantur ex archiuo huius ecclesiae scripta quae direximus et rescripta quae sumpsimus uel quaecumque ad
praesentis negotii pertinent firmitatem.
Redemptiolus notarius ex uolumine chartarum recitauit: data a petro abbate et ab vniversa congregatione eivs.
Rogamus, domine beatissime et apostolica dignitate praedite, christi uenerande pontifex bonifati, nobis aurem
placidam inclinare digneris.
Quoniam uos et in tribulationibus adiutores et in sollicitudinibus nostris consolatores nobis deus proposuit, ut
non solum uestro suffragio in temptationibus adiuuemur, uerum etiam uestro consilio in quibusque dubiis
15

