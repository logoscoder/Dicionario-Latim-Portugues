Diu ad strepitus publicos interrupta quiete peruenire noluimus, diu intra monasterii latebras solis fletibus
occupari uoluimus et amica paenitentibus studuimus seruare silentia.
Vicit modo uerecundiam dolor ac priuata necessitas generale propositum conturbauit.
Ex quo enim desiderii paginam uoluntaria deuotione conscribentes, huic uenerabili sedi libertatem monasterii
nostri commisimus uindicandam.
Noua subito, sanctissimi sacerdotes, aduersum nos exsurrexit tempestas inuidiae.
Sanctus quippe liberatus, episcopus primae sedis prouinciae bizacenae, congregationibus sacerdotum saepe
collectis, in perniciem nostram multa et multipliciter machinatur, dum in nobis quasi quandam materiem suae
adsumptionis inueniens, post audientiae praefixum diem, post pacificae disputationis facultatem datam atque
concessam, monasterium nostrum graui excommunicatione percutere uoluisset.
Absit enim ut percussisse dicamus, scientes nos sub uestro uelamine constitutos nullis posse iaculis quorumlibet
consiliorum penetrabiles deseri.
Succurrite igitur tandem aliquando et a nostris ceruicibus iugum, quod neque nobis neque patribus nostris
quisquam superponere aliquando temptauit, excutite.
Nihil contra fidem neque contra bonos admisimus mores: quia, si discutiatur ratio, licet liberis quocumque
uoluerint pertinere; si consideretur auctoritas, nulla aduersum nos antiquorum patrum definitio profertur; si
quaerantur exempla, multos ante fecisse inreprehensibiliter docemus quidquid modo fecisse culpamur.
Ceterum, quod a proprio subdiacono monasterium, sicut audiuimus, dicunt esse fundatum, quid praeiudicat olim
mortui persona uiuentibus?
quando, etiamsi condicionem clericatus alicui debuit, condicio cum persona defecit.
An fortasse dominus fuit aut sic congregationi fratrum praefuit ut aliquid sibi proprium uindicaret quem,
coenobialis regulae non ignari, dispensationem tantummodo dicimus habuisse.
Nec ideo nos eum, quia subdiaconus, sed propterea quia monachus fuit, abbatem habuimus.
Vnde, etsi forsitan alicui episcopo aliquando subdiaconus, nobis tamen monachus fuit; nec nos heredes honoris
ecclesiastici, quem eum habuisse nescimus, sed sanctissimae professionis extitimus.
Proinde lacrimabiliter obsecramus, nihil nouum fiat in nobis, quia nihil nouum factum docetur a nobis.
Illuc ne opprimeremur confugiuimus, ubi solent etiam clerici, si se opprimi uiderint, appellare.
Cur per dies singulos inauditis minis ab spiritali intentione deponimur?
cur ecclesiae simplex prohibetur accessus? cur etiam in ecclesiis positi inprudenter iubemur foras a sacerdotibus
pelli?
cur etiam hospitalitas, quam semper exhibuimus, denegatur? timent salutare qui diligunt; mutos dei seruos uiator
occurrit; benedictionem nobis transeuntibus nemo dare, nemo audet accipere.

14

