De locis autem de quibus frater noster vincentius giruitanus prouintiae tripolitanae inpetitur, dum ad petitum
eorum qui aduersus eum agunt nobis a memorato concilio fuerit rescriptum, necesse est ut illa ordinentur quae
patrum nostrorum constitutio terminauit.
De prooemio autem mutando, illa nos posse facere profitemur, quae a nobis directis litteris intimata sunt.
De monasterio autem petri abbatis iuste nos fecisse, ut a nobis ordinatio fieret, ipsa res quae prolata est in
medium, praesentibus sanctis fratribus nostris diuersarum prouinciarum, ostendit, ut etiam fratres nostri qui
directi sunt audierunt et proprio ore sensum fratrum nostrorum instruere possunt.
Item recitauit: datvm a petro abbate et ab vniversa congregatione eivs.
Rogamus, beatissime et apostolica dignitate praedite christi uenerande pontifex bonifati episcope, ut
suggestionem nostram intente aduertere iubeas.
Perlatum est ad nos quod sanctus liberatus episcopus primae sedis byzacenae beatitudini uestrae de nomine
nostro querellam mouisse uideatur et satis mirati sumus eius sanctitatis prudentiam de nobis qui, contemptis
facultatibus nostris, ut a conditione liberi efficeremur, deo nostro seruire decreuimus, mentionem facere iuberet
diceret que quod conditione byzacenae prouintiae teneamur obstricti, cum constet nos de diuersis locis africanis
uel de transmarinis ad hunc nos locum in quo esse uidemur congregatos fuisse et numquam alicui obnoxios
fecisse.
Et cum in libertate(m) uocati sumus, sicut apostolus ait, cur de nobis qui ad deum fletibus et orationibus
exclamamus causatio fuerit facta ignoramus: monasterium enim, in quo domino protegente esse uidemur, sumptu
patrum, parentum nostrorum uel aliorum religiosorum fundatum esse firmamus, a sancto reparato episcopo
puppianensi prouintiae proconsularis dedicatum esse non silemus.
Et quousque proprium episcopum, concedente domino, haec sancta ecclesia carthaginensis haberet sustinuimus,
a quo non solum nos uerum etiam et omnes in africa constitui fomenta cotidie accipimus; ad quam salua libertate
arbitrii nostri, quam semper deo protegente habemus defendendam, confugium fecimus, desiderium nostrum
propriis subscriptionibus roborauimus.
Ideo que humiles supplicamus ut inanes querellas beatitudo uestra repellere dignetur et currente iustitia in qua
uestra semper deget beatitudo, a iugo nos clericorum, quod neque nobis neque patribus nostris quisquam
superponere aliquando temptauit, eruere digneris.
Nam docemus monasterium de praecisu quod in medio plebium leptiminensis ecclesiae ponitur, praetermisso
eodem episcopo uicino, vicoateriensis ecclesiae episcopi consolationem habere qui in longinquo positus est; et
baccense monasterium, quod maximianensi ecclesiae uicinum est, ad consolationem primatus byzacenae
prouintiae se conferre; nam et de adrumetino monasterio nullomodo silere possumus, qui praetermisso eiusdem
ciuitatis episcopo de transmarinis partibus sibi semper presbyteros ordinauerunt, idest valentinum, epiphanium,
victorianum et paulum.
Et cum sibi diuersa monasteria, ut ostenderent libertatem suam, unicuique prout uisum est, a diuersis episcopis
consolationem quaesierunt, quomodo nobis denegari potuit qui de hac sede sancta carthaginensis ecclesiae, quae
primatum totius africanarum ecclesiarum habere uidetur, auxilium quaesiuimus?
ob hoc obsecramus iterum que supplices poscimus ut desiderium nostrum nullius suggestione perturbari
permittatur, ut possimus, auxilio huius sanctae ecclesiae muniti, in congregatione qua sumus cum quiete manere.
Extant enim uenerabilium sanctorum patrum dicta libertatem monasteriorum defendentium; quae, si uestra
iusserit recensere beatitudo, prae manibus habentur: ex quorum lectione cognoscant hii qui de nomine nostro
apud beatitudinem uestram talem uidentur facere inuidiam quae congregationibus monachorum fuerint a domino
concessa.
18

