Si uero quisquam insaniae stimulatus habenis hos arietare maluerit, nullatenus admittatur; et aut admonitus
redeat, aut confusus sagacem sentiat disciplinam.
Tuis itaque priuilegiis uindica quod debetur et redde ceteris quod te debere non nescis.
Speramus enim in domino, a quo cuncta quae uidentur aduersa possunt pacatius explanari, quia molimine antiqui
hostis infracto ecclesiam suam concordiae sagenis conclusam faciet pacificis uinculis conligari, ut triumphalis
laetitiae motibus congaudentes, nostrum conlaudemus per omnia redemptorem.
Matriculam uero huius concilii, ne priscorum obliteretur auctoritas, demandaui.
Superest ut fides circa nos reseruetur arciuis atque subsequentum conciliorum superinpositione deposita, nobis
debita prioratus reuerentia non negetur, quo uniuersa possint quae a patribus dudum canonibus indita sunt, firma
stabilitate seruari.
Et subscriptio: ora pro nobis beatissime sancte frater.
Bonifatius episcopus dixit: lecta epistula gestis praesentibus adhaerebit.
Conlaudetur dominus in operibus suis, a quo ita sancto fratri et consacerdoti meo messori, primae sedis concilii
numidiae, reuelata ueritas, inspirata caritas, quasi singula uerba dictauit, ut antiquam reuerentiam sanctae huic
ecclesiae detulisset.
Vere modo apparuit quantum prosit in ecclesiasticis negotiis aetas omnis exacta.
Sic oportuit, sic decebat scribere eum, qui ad tanti concilii regimen meruit peruenire.
Sed iam quid etiam proconsularibus uel tripolitanis fratribus atque coepiscopis nostris scriptum fuerit relegatur.
Redemptiolus notarius recitauit: dilectissimis fratribvs et consacerdotibvs peregrino cvrvbitano, venerio
carpitano, ivniano simminensi, marciano cvlvsitano, cresconio binensi et ceteris per tractvm proconsvlaris
provintiae constitvtis, bonifativs episcopvs.
Honor huius ecclesiae, quem uolumus apud omnes incolumem permanere, sicut semper uobis quoque praestitit
ornamentum, sic aduersus aliquorum temerarias adsumptiones uestrum flagitat ministerium.
Date operam, dilectissimi fratres, ut xviiii kl. februarias die, matris uestrae secretario praesentati generali
festinetis esse tractatui, quidquid emendare uolumus pia nobis cum sollicitudine diligentius audituri; ut spiritu
sancto cooperante nihil amplius relinquatur quod superbia sibi permittatur arrogare uel nos necesse sit sustinere.
Et suscriptio: opto uos fratres deo uiuatis mei memores.
Data iii kl. ianuarias anno secundo.
Similis tripolitanis episcopis.
Et post recitationem, ianuarius episcopus ecclesiae masculitanae, legatus concilii numidiae, dixit: admonitionem
tuae sanctitatis lecta pagina publicauit.
Qua de re satis iusto congruit rationi que concordat ut in his condiscamus si hi qui commoniti sunt oboedientiam
praebuerunt.
4

