Et in spiritum sanctum.
Eos etiam qui dicunt: erat quando non erat et priusquam nasceretur non erat et quia ex nullis extantibus factus uel
ex alia substantia, dicentes mutabilem et conuertibilem filium dei, hos anathematizat catholica et apostolica
ecclesia.
Cum que recitaret, bonifatius dixit: fides ex nicaeno concilio lecta actis indatur.
Superest ut hanc nos sequi subscriptionibus propriis ostendamus.
Ianuarius episcopus masculitanus, prouintiae numidiae, dixit: quamuis uniuersos de salute sua cogitantes fides
quae nunc publice recitate personuit minime lateat, tamen quia propter nuper ordinatos etiam quae sunt nota
salubriter intimantur, singulorum subscriptionibus eam roborari uestra beatitudo praecepit, non ut firmitatem
modo, quam prouisione saluatoris ante multos annos accepit, accipiat, sed ut in eorum cordibus inhaereat
quorum manibus quasi quoddam testimonii genus perenniter obseruanda susceperit.
Ab uniuersis episcopis dictum est: haec est fides quam didicimus et docemus; cui quisquis reluctauerit aut
subscribere deuitauerit, ipse se catholicum negat.
Vnde iam pro beneuolentia animi tui ampliorem fiduciam gerentes beneficium nobis alterum praestari
deposcimus: ecclesiasticas definitiones, quas instructioni nuper promotorum necessarias tua iudicat prouidentia,
in communem notitiam debere perferri suggerimus.
Satis enim consequens est ut, qui rectae credulitatis regulam sumpsimus, disciplinae quoque ecclesiasticae
instituta noscamus, ne a recta credulitate obseruatio inordinata discordet, cum oporteat fidem moribus decorari,
nec sit quispiam religionis integerrimus praedicator, nisi mandatorum fuerit diligentissimus obseruator.
Bonifatius episcopus dixit: ad profectum pertinet scientiae semper quaerere augmenta doctrinae; merito,
quoniam sanctissimae uoluntati respondere celeriter decet, proferantur ex scrinio huius ecclesiae antiquorum
patrum uenerabilia constituta.
Recitetur quid uetustas obseruandum posteris dereliquerit; audiant, qui custodiunt, quod se custodisse
gratulentur; audiant, qui transgrediuntur, quid de reliquo custodire dignentur.
Agileius diaconus ex libro canonum recitauit: nicaeno concilio, inter alia ad locvm: vt clerici de ciuitate ad
ciuitatem non transeant.
Concilio grati episcopi, inter alia ad locvm: contra superbos et contumaces.
Elpidophorus episcopus cuiculitanus prouintiae numidiae dixit: statuat sanctitas uestra ut clerici, qui superbi uel
contumaces sunt, coerceantur; qui minores maioribus inrogauerint iniurias, ut metum habeant disciplinae.
Gratus episcopus dixit: manifestum est illum non esse dei qui humilitatem mandat, sed diaboli qui superbiae
inuentor et princeps est.
Vnde si quis tumidis uel contumeliosus extiterit in maiorem natu uel aliquam causam habuerit, a tribus episcopis
uicinis, si diaconus est qui arguitur, si presbyter a quinque, si episcopus a duodecim consacerdotibus audiatur.
Vniuersi dixerunt: contundi debet contumacia et superbia in omnibus frangi; causae uero pro personis ab statuto
numero audiantur.
Item recitauit ex libro canonum: temporibvs sancti avrelii concilio tertio.
7

