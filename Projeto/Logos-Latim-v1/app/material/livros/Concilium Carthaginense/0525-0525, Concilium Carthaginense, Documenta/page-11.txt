Placuit etiam petitum omnium episcoporum, ut epistolis omnibus de concilio dandis sanctitas uestra subscribat.
Item recitauit: ex concilio xviiii.
Inter alia ad locvm.
Placuit ut primates diuersarum prouinciarum nomina episcoporum siue decedentium siue in eorum locum
succedentium ad ecclesiam carthaginensem mittant.
Item recitauit: concilio tertio.
Inter alia ad locvm.
Aurelius episcopus dixit: sermonem meum admittite, fratres.
Contingit nonnumquam ut postulentur ab ecclesiis quae praepositis egent, uel presbyteris uel episcopis, et tamen
memor statutorum id sequor ut conueniam episcopum eius atque ei inculcem quod eius clericus a qualibet
ecclesia postuletur.
Sed forte in hodiernum diem non reluctati sunt et nequando contingat ut reluctentur, cum fuerint a me in hac
causa postulati, quem scitis multarum ecclesiarum et ordinandorum curam sustinere.
Iustum est ergo ut quemlibet consacerdotum conueniam cum duobus e consortio nostro uel tribus testibus.
Sin uero indeuotus extiterit, quid censet caritas uestra faciendum?
ego enim cunctarum ecclesiarum dignatione dei, ut scitis, fratres, sollicitudinem sustineo.
Numidius episcopus dixit: fuit semper haec licentia huic sedi ut unde uellet <et de> cuius nomine fuisset
conuentus, pro desiderio cuiusquam ecclesiae ordinaret episcopos.
Epigonius episcopus dixit: bonitas sequestrat possibilitatem: minus enim praesumis, frater, cum te bonum et
clementem omnibus reddis: habens enim hoc in arbitrio, sat est in omnia ut satisfiat personae uniuscuiusque
episcopi in prima tantummodo conuentione, si autem quod licet huic sedi uindicandum sibi fuerit arbitratus:
necesse habes tu omnes ecclesias suffulcire.
Vnde tibi non potestatem damus sed tuae adsignamus, ut liceat uoluntati et semper tenere quem uoles ut
praepositos plebibus uel ecclesiis constituas qui postulati fuerint et unde uoles.
Postumianus episcopus dixit: deinde qui unum habuerit numquid debet illi unus ipse presbyter auferri?
aurelius episcopus dixit: sed episcopus unus esse potest per quem dignatione diuina presbyteri multi possint
constitui; unus autem episcopus difficile inuenitur constituendus; quapropter si episcopatui necessarium quis
habuerit presbyterum et unum, ut dixisti, frater, habuerit, etiam ipsum ad promotionem dare debebit.
Postumianus dixit: ergo si habet alius abundantes clericos, debet mihi alia plebs subuenire.
Aurelius episcopus dixit: sane, quomodo tu alteri ecclesiae subueneris, persuadebitur illi qui plures habet clericos
ut unum tibi ordinandum largiatur.

11

