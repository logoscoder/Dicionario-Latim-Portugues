Omnibus placet sub eo tamen ut in quocumque usus exegerit, respondeatur ecclesiae carthaginensi a primae
sedis episcopis, salua reuerentia eiusdem ecclesiae.
Quandocumque autem habere uoluerit quaecumque prouincia primae sedis episcopum, instruat primatum
ecclesiae carthaginensis et sic, quod desiderat, faciat.
Et cum recitaret, episcopi dixerunt: ineffabiles gratias agimus deo, qui paternos sensus dono gratiae spiritalis
inluminans, hanc in animo beatitudinis tuae sollicitudinem generauit, ut pro rudibus informandis uniuersas
patrum definitiones in notitiam nostram iussisses.
Magna haec et uere multo tempore utilis futura prouisio, quam subscriptione singulorum confirmari cupientes
manu propria nos consensisse profitemur.
Bonifatius episcopus dixit: quoniam diei pars maior exempta conspicitur, reliqua, si placet, in crastinum
differantur, ut refectis corporibus ad discutiendas ceteras quaestiones uigor animi reparetur.
Nunc interim quidquid pro ecclesiarum generali utilitate recitatum est et memoriae singulorum diligenti
inculcatione penitus commendatum, ad perennem firmitatem propria, sicut ipsi quoque postulastis, subscriptione
firmemus.
Episcopi dixerunt: fiat, fiat.
Incipit dies secvnda.
Anno secvndo gloriosissimi regis hilderici die nona idvs febrvarias carthagine in secretario basilicae sancti
martyris agilei.
Cum bonifatius episcopus ecclesiae carthaginensis cum <co>episcopis suis diuersarum prouinciarum
africanarum, quorum nomina subscriptiones ostendunt, consedisset, adstantibus diaconis, bonifatius episcopus
dixit: post hesterni diei disputationem, quae nos paene usque ad uesperum detenuit occupatos, quia iam nihil
arbitror superesse quod de generali ecclesiarum utilitate tractemus, si qua sunt specialiter discutienda,
singulorum suggestio manifestet, ne uel priuata commoditas uideatur omissa.
Gaudiosus diaconus regionis quintae dixit: petrus abbas, cum aliquantis senioribus monasterii sui pro foribus
obseruans, rogat se tuae beatitudinis et sanctissimo coetus praesentari iudicio.
Bonifatius episcopus dixit: ingrediantur.
Quibus ingressis, bonifatius episcopus dixit: quae uos causa ad concilium conpulit conuenire?
petrus abbas cum praesentibus monachis fratribus suis dixit: offerimus libellum, cuius series recitata uim doloris
nostri melius proloquetur.
Bonifatius episcopus dixit: susceptum quod ingreditur percurratur.
Et cum tradidisset, redemptiolus notarius recitauit: data a petro abbate et ab vniversa congregatione eivs.
Rogamus, beatissime et apostolica dignitate praedite, christi uenerande pontifex bonifati episcope, et omnes
sancti sacerdotes qui nunc adesse uidemini, ut suggestionem nostram intente aduerti praecipias.

13

