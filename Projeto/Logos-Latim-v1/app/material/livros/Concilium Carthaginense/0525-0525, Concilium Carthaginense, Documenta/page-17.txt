Et svbscriptio: orantem pro nobis beatitudinem tuam summa tueatur diuinitas.
Quod optamus.
Accepta idvs decembres, anno primo.
Post recitationem huius epistulae memorati episcopi uerbo quae mandati sunt dixerunt, idest de sasifensi plebe,
vmbrianensi et villa minorensi; et ut vincentius episcopus giruitanus prouinciae tripolitanae plebes quas
tamallumensibus inuasisse uidetur, admoneatur ut restituat; et ut in prooemio epistularum aliquid honorificentiae
addatur; et de monasterio petri abbatis.
Ad quae omnia sic rescriptum est: seni liberato et ceteris qvi in concilio ivncensi adfvistis bonifativs.
Aduenientibus fratribus consacerdotibus que nostris ponticano et restituto optatam gratulationem suscepi, dum
relecta pagina fraternitatis uestrae de pace et concordia eorum de quibus antehac scripsisse cognoscimur laetari
promerui.
Proinde hisdem fratribus repedantibus necesse habui officiositatis meae paginam dare portandam, salutans
plurimum et me cum adfectu sanctitatis uestrae orationibus commendans.
Creatorem nostrum et dominum deprecor ut haec legentes addatis precibus ut diebus nostris, sublatis his quae
communes animos offendere possunt, quieta nobis omnia praestentur.
Illud autem, dilectissimi et desiderabiles sancti fratres, quod sinceritas uestra per memoratos <co>episcopos
nostros uerbo mandare dignata est, fateor ualde mihi difficillimum.
Neque enim poterimus statuta mutare quae per tot sacerdotes instinctu diuino seruata noscuntur.
Si enim admiserimus ea quae antea constituta sunt in retractationem uocari, nihil in diuinis humanis que actibus,
nihil in sacris publicis que rebus obtinere ullam poterunt habere firmitatem, dum post annorum spatia tamquam
in emendationem patrum uelut instructior nostra uideatur mutare posteritas.
Sed potius exoremus ut, manentibus his quae cum omni adfectu a prioribus custodita sunt uel ex consuetudine
descendunt, pius dominus quae pacis sunt uotis nostris et precibus concedere iubeat, sanctorum canonum
seruantes.
Et quia constitutum est ut ab hac sancta carthagine sede diuersis prouinciis africanis petentibus paschae dies
insinuatur, intimamus resurrectionis dominicae sacramentum septimo iduum aprilium die adfuturum fore; quam
festiuitatem ut cum quiete domus dei celebrare mereamur, adsiduis precibus fraternitas tota et omnis anima
christiana de domini clementia expetere non praetermittat.
Et svbscriptio: opto te, frater, in domino beneualere et mei memor<em> esse.
Data die xvii kalendas ianvarias anno primo.
Item recitauit: quae autem per memoratos episcopos remandata sunt sequentia monstrant.
Ad ea quae sanctum concilium byzacenae prouinciae per fratres nostros uerbo decuit respondere idest de
sasifensi plebe, vmbrianensi et villaminorensi, quia sunt documenta quid in tempore fuerit gestum, atque
reseruatis his quae canonum iudicia continent, tempore quo oportet necesse est ostendantur.

17

