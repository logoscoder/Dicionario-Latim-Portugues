Iuniores maioribus deferenda obsequia praestent et intra sui ordinis metas disciplinae freno se cognoscant esse
constrictos, ne ruinae foeditatibus canones obscurentur, dum minime quae in eis praecepta sunt reseruantur.
Bonifatius episcopus dixit: prosecutionem fratris coepiscopi mei felicis, legati concilii numidiae, diligenter
aduerti; iusta eum postulare omnis me cum sine dubio fraternitas sentit.
Ordo ergo prouintiarum requisitus ex canonibus recitetur.
Agileius diaconus recitauit: gloriosissimo imperatore honorio avgvsto dvodecies consvle.
Kalendas madias.
Carthagine. In secretario basilicae favsti.
Cum aurelius episcopus in uniuersali consilio consedisset, adstantibus diaconis, placuit omnibus episcopis,
quorum nomina et suscriptiones inditae sunt, in sancto synodo carthaginensis ecclesiae constitutis, inter alia quae
gesta sunt: ne diutius uniuersi episcopi, qui ad concilium congregati sunt, tenerentur, ab uniuerso concilio iudices
ternos de singulis prouinciis eligi.
Et electi sunt: de prouincia carthaginensi, vincentius, fortunatianus et clarus; de prouincia numidia, alypius,
augustinus et restitutus; de prouincia byzacena, cum sancto sene donatiano primate, cresconius, iucundus et
aemilianus; de mauritania sitifensi, seuerianus, asiaticus et donatus; de prouincia tripolitana, plautius qui ex more
legatus unus est missus.
Qui omnes cum sancto sene aurelio uniuersa cognoscant, a quo petiuit uniuersum concilium ut cunctis siue gestis
quae confecta iam sunt siue epistulis ipse subscribat.
Et post recitationem bonifatius episcopus dixit: ex paternis definitionibus euidenti ueritate colligimus
proconsularem prouinciam numidiae, numidiam uero byzacenae uel ceteris antelatam.
Quisquis ergo perturbare statutum ordinem quandocumque temptauerit, honoris sui iudicabitur pati iacturam, sed
quatenus nisi corde mundato difficilius ueritas inuenitur, fide autem corda mundantur, fidem primitus, quam
fideliter praedicamus, fidelissima confessione pandamus.
Haec est autem uera et catholica fides, quam nicaeno concilio a trecentis xviii conuenientibus episcopi, sancto
spiritu reuelante, conscriptam, per uniuersum mundum quacumque diffunditur, uniuersa suscipit ecclesia.
Haec, si placet huic sancto coetui, recitetur.
Episcopi dixerunt: placet, placet.
Agileius diaconus ex codice canonum recitauit: exemplvm concilii nicaeni de graeco in latinvm translati, qvod
transmisit atticvs episcopvs ecclesiae constantinopolitanae per innocentivm presbytervm.
Credimus in unum deum patrem omnipotentem, omnium uisibilium necnon et inuisibilium creatorem.
Et in unum dominum iesum christum filium dei natum de patre unigenitum, hoc est de substantia patris, deum ex
deo, lumen de lumine, deum uerum ex deo uero, natum, non creatum, unius substantiae cum patre, quod graeci
dicunt homoousion, per quem omnia facta sunt siue quae in caelo sunt siue quae in terra; qui propter nos
homines et propter nostram salutem descendit et incarnatus est; homo factus, passus est, resurrexit tertia die,
ascendit in caelos, uenturus iudicare uiuos et mortuos.
6

