Post grauissimae tribulationis iugem paene molestiam, quam communiter uniuersa prouintiae africanae tolerauit
ecclesia, renouatae libertatis oportebat quietissimam custodire laetitiam, ne domesticis dissensionibus pax ex
parte reddita turbaretur.
Sed quoniam, siue per apertas obpugnationes, siue per latentes insidias, semper tamen nitetur inimicus murum
caritatis euellere, nolens inter domini sacerdotes ordinem qui seruandus est reseruari, multa sibi quosdam fratres
usurpare potius quam uindicare uelle sentimus.
Quibus ita indiscreta praesumi uidetur aequalitas, ut priores se apud alios haberi uolentes, reuerentiam congruam
suis dedignentur exhibere prioribus.
Occurrendum est, beatissime frater, tam superbae praesumptioni uiribus que omnibus insistendum donec ad
humilitatis uiam, si redire sponte neglexerint, conpellantur.
Nisi enim fuerit, christo adiuuante, prouisum, profecto haec licentia euadet in aliquod magnum malum.
De fraterna igitur congregatione fratres consacerdotes que nostros, firmum tipassensem, marianum tuliensem et
felicem zactarensem, kalendas februarias die, dignare dirigere; quorum sapientia spiritalis in communi
disceptatione uigilanti nobis cum examinatione perpendat quanta sint quae in nostrae mediocritatis contumeliam
fiunt, dum putatur leue esse si huic ecclesiae priuilegia olim debita denegentur.
Sanctitatis quippe uestrae propterea concupitam minime postulauimus mereri praesentiam quia, habita ratione
temporis et aetatis, fatigationem tanti itineris difficilius posse suscipi cogitamus.
Tempus sane dominicae passionis, in qua ille qui sine peccato uixit inter aliena peccata sine peccato mortuus est
propter nostra peccata, tertio kalendarum aprilium die, anniuersaria sollemnitate celebrandum, secundum
priscam consuetudinem nuntiamus.
Praestet rerum omnium dominus ut, mortificatis uoluntatibus prauis, cum fraterna concordia tantae pietatis
mysterium celebremus.
Decedentium uero ac succedentium sibi episcoporum matriculam, memores antiquae consuetudinis, nobis dirigi
suademus, ut de multis prouinciis ad nos uenientes, praecipue hii qui se prioribus suis anteponere non dubitant,
qualiter unusquisque eorum sedere debeat, sciamus.
Et subscriptio: opto te, frater, in domino beneualere et mei memorem esse semper.
Datum vi id. ianuarias, anno secundo.
Bonifatius episcopus dixit: tenor huius epistolae ecclesiasticis inhaereat monumentis.
Suadeo deinceps utrum fratres uenerabiles consacerdotes que mei, qui ex numidiae partibus aduenerunt, senis se
cum missoris scripta detulerunt, dignentur edicere.
Florentianus episcopus ecclesiae vicopatensis, unus ex legatis concilii numidiae, dixit: tanta est beneuolentiae
tuae et tam dulcis hilaritas tam que grauis auctoritas ut, domnum primatem nostrum nisi senectutis inbecillitas
retardaret, ipse tuis aspectibus meruisset suam praesentiam exhibere.
Verumtamen quia salutari consilio omnibus consulens hanc ei facultatem donare dignatus es ut legationem
tantummodo instructam dirigeret, cum epistulari conloquio paruitatem nostram cognoscitur transmisisse.
Quare poscimus ut epistulae seriem coram fratribus iubeas suscipi recitandam.
2

