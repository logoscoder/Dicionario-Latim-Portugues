0525-0525- Concilium Carthaginense - Documenta
Concilia Africae 345-525 - Concilium Carthaginense a. 525
Anno secundo gloriosissimi regis hilderici, nonas februarias kartagine in secretario basilicae sancti martyris
agilei.
Cum bonifatius episcopus ecclesiae carthaginensis cum coepiscopis suis diuersarum prouinciarum africanarum,
quorum nomina suscriptiones ostendunt, consedisset, bonifatius episcopus dixit: dies mihi omni festiuitate
iucundior plus de sacerdotum praesentia quam de sole resplendet.
Benedico dominum qui sinceritatem uestram meis litteris fecit tam faciliter oboedire, meis quoque conspectibus
tam decentius apparere atque ad istius ecclesiae uenerabilem sedem iuxta priscam consuetudinem pro fide et
utilitate ecclesiastica conuenire.
Nunc profectu reparatae libertatis innouata quodammodo uidetur creuisse laetitia, nunc diuinae misericordiae
manifestata potentia, uellem cunctos adesse collegas, totius que africani concilii, sicut spiritaliter ita corporaliter
interesse pontifices.
Verumtamen quia manu caritatis in praesentibus tenemus absentes, omnes simul iudicamus esse praesentes; absit enim ut deesse aliquis aestimetur ubi ipse christus sacerdotum princeps non deesse cognoscitur qui duobus
aut tribus in nomine suo congregatis propterea medium se fore promisit - ne in numero multitudinis statuenda
putaretur inquisitio ueritatis.
Episcopi dixerunt: gaudes quidem, beatissime pater, et ueraciter gaudes, quia diuersarum prouintiarum concilia,
sicut mos antiquus habuit, in conspectum uestrae beatitudinis unum facta concilium uides, sed audemus dicere:
plus gaudemus, quibus restitutum caput et utilitatem contulit et decorem.
Diu tribulationum nebulis obscuratam lucem suam licet numquam perdiderit, palam tamen prodere timuit
ecclesiasticam disciplinam nec transgredientium cohibere permittebatur excessus.
Benedictus dominus, qui beatitudinem tuam tandem aliquando in hac uenerabili sede consecrauit antistitem!
habent nunc quem diligant boni, reuereantur mali, cui subditi atque subdendi discant cedere pertinaces.
Deus enim, qui erexit cornu salutis nobis in domo dauid, ipse te ad hanc gratiam praedestinauit, elegit,
adsumpsit.
Imple, quaesumus, diligenter ministerii tui partes, ut ecclesiae africanae generalis utilitas sanctorum que
canonum uigor iterum reflorescat et quod beatissimae memoriae aurelius, huius urbis antistes, instituit tua nunc
beatitudo restituat: te enim dominus ei constituit successorem honoris, libertatis et pacis.
Iube proinde quod, loquente in corde paternitatis tuae sancto spiritu, peragendum cognoueris proponatur.
Bonifatius episcopus dixit: olim cupio, moris omnibus intermissis, de communi utilitate tractari, sed legitimae
disputationis ordo flagitat ut consacerdotum me cum consedentium ante causam personae firmentur.
Epistula ergo quam beatissimo sancto fratri et consacerdoti meo seni missori, primati prouintiae numidiae, pro
dirigendis legatis transmisimus, ab officio recitetur.
Redemptiolus notarius recitauit: beatissimo et honorabili sancto fratri et consacerdotali seni missori bonifatius.

1

