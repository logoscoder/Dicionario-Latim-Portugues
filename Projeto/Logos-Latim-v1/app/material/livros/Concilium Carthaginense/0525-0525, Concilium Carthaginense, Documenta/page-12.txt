Concilio hipponensi.
Caecilianus et theodorus episcopi inter alia dixerunt: hoc etiam rogamus sinceritatem uestram, ne ultro aliquis
error oriatur in ciuitate sitifensi, deinceps de sede carthaginensis ecclesiae statutis diuersarum prouinciarum
primae sedis episcopos litteris conueniri, ut sciant qua die sanctum pascha debeant celebrare - quo possint etiam
et fratres nostri in mauritania caesariensi positi ex nobis similiter instrui - ut ab omnibus uno tenore dies paschae
celebretur.
Legatione fungimur, salua sanctitate uestra, ore omnium loquimur, ne in aliqua culpa cum numidis inueniamur.
Aurelius episcopus dixit: sicut suggessit sanctitas uestra, si glorioso huic coetui placet, ab omnibus confirmetur.
Vniuersi episcopi dixerunt: omnibus placet ut a sede carthaginensi de die sancto paschae diuersarum
prouinciarum primae sedis episcopi litteris informentur.
Item in eodem concilio.
Caecilianus et honoratus episcopi dixerunt: carthaginensem ecclesiam cognoscimus, fauente diuinitate, habere
primae sedis episcopum omnium prouinciarum africanarum.
Hoc desideramus ut in prouincia nostra consequatur se ordo ut primae sedis episcopum habeamus specialiter de
concilio electum, de quo necesse est eligatur.
Vnde profitemur in conscientiam ecclesiae carthaginensis perferre, quandocumque uoluerimus habere primae
sedis episcopum, ita ut cum primae sedis episcopus de corpore recesserit, qui in eius locum succedet ad
ecclesiam carthaginis mittat et eam instruat, ut fiat primae sedis episcopus; et si qua de eadem carthaginensi
nuntianda sunt ad prouintiam mauritaniam, causa regulae et disciplinae, hoc profitemur episcopum sitifensem
debere conuenire, per quem omnes episcopi in mauritania constituti possint informari.
Aurelius episcopus dixit: vt ecclesia carthaginensis de constituendis primis sedis episcopis consultetur,
impedimento nulli esse posse me cum pariter cognoscit sanctitas uestra.
Nunc igitur ut mauritania habeat primae sedis episcopum, si placet, a nobis omnibus confirmetur.
Epigonius episcopus dixit: numidia consulatur, ut accipiat et prosecutionem legationis maurorum; quod ipsum, si
placuerit, haereat.
Megalius episcopus dixit: ad conpendium uenit ista prouisio, ut et uoluntatibus satisfiat et se prouinciae teneant,
responsuri tamen primae sedis episcopi cunctarum prouinciarum ad ecclesiam carthaginensem in quocumque
usus exegerit.
Caecilianus et honoratus episcopi dixerunt: sanctitas tua prosecuta est ut omnium praesentium fratrum responsio
teneatur; illud oramus ut, quod fauente deo inchoatum est, hoc ad finem deduci praecipias.
Ceterarum prouinciarum desideramus episcopos huic rei adsensum commodare.
Ab uniuersis episcopis dictum est: placet, placet, quod petierunt iustum est.
Concedatur ut singulae prouinciae habeant primae sedis episcopos.
Bona suggestio.

12

