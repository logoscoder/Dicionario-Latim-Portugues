confirmemur; propterea, tui apostolatus orationibus nos commendantes, poscimus ut nostrum monasterium
facias tuae beatitudinis regimini subiacere.
In absentia enim sacerdotis carthaginensis ecclesiae de proximo bonifatium gratianensem sanctum episcopum
primae sedis prouinciae byzacenae petiuimus ut quamdiu huic sanctae ecclesiae carthaginensi rectorem dominus
concessisset, nobis qui diuina ministeria celebrarent ordinaret.
Quod et factum est; ita tamen ut, defuncto primate, non successor plebis illius aliquam in nobis haberet
licentiam, sicut est moris in subditis.
Sed neque plebi nos uicinae aliquando subiecimus aut episcopis uicinis aut interuentori ecclesiae quae proxima
est nobis; exspectantes, ut diximus, huius sanctae ecclesiae carthaginensis libertatem.
Nunc autem, quoniam diuina misericordia dignum te nobis donauit episcopum, supplices exoramus ut uota uel
subscriptiones nostras suscipi iubeas atque congregationem nostram, sicut credimus et speramus, fouere et
consolari digneris; ut tantae sedis, quae primatum totius africanae ecclesiae tenere cognoscitur, defensione
muniti, creatori nostro et domino laudes debitas referamus.
Hunc enim libellum siue a me siue ab omni congregatione subscriptum reuerentiae tuae offerimus, petentes ut
eum a nobis suscipi iubeas et cartis ecclesiae sociare, acturi deo et apostolatui tuo uberes gratias.
Et subscripserunt: ego petrus abbas huic libello nostro in omnibus quae superius continentur relegi, consensi et
subscripsi.
Ego fortunatus presbyter monasterii huic libello nostro in omnibus quae superius continentur relegi, consensi et
subscripsi et fratribus ad subscribendum tradidi.
Ego victor senior monasterii subscripsi.
Ego vincentius senior monasterii subscripsi.
Ego gentius senior monasterii subscripsi.
Item recitauit: domino sancto ac beatissimo nimivm qve svscipiendo merito venerabili fratri et consacerdoti
bonefacio liberatvs cvm omnibvs sanctis fratribvs et consacerdotibvs meis qvi in ivncensi concilio adfvimvs in
domino aeternam salvtem.
Veneranter excepi tuae sanctitatis epistulam, quae mihi eo gratior facta est quo uestrae praeferebat indicium
sospitatis; quam necesse habui sancto concilio adlegare.
Ea uero quae merito maximianensium tua sanctitas scribere dignata est aduertimus.
Ideo que cum omnibus sanctis fratribus et consacerdotibus meis qui in sancta synodo iuncensi simul adfuimus
debito salutans uenerationis obsequio nos que omnes tuae sanctae orationi commendans, insinuo famulis suis
diuina misericordia instigante in omnibus pacem esse firmatam.
Quaeso autem ut quae a sanctis fratribus et coepiscopis nostris ponticano et restituto sanctitati tuae mandauimus
adleganda et clementer audire et sapienter ordinare tua beatitudo dignetur.
Nouimus enim sapientiam tibi diuinitus infusam, qua praecipue hoc studeas ut nullus permittatur
ecclesiasticorum canonum aliquatenus conuellere firmitatem, te que cunctis formam praebere uirtutum, ut
terminos paternis definitionibus constitutos non neglegat seruare posteritas.
16

