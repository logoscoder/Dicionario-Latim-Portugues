collegerunt. A quo loco maria sulcantes, in ultimum septentrionis axem, postquam retro se omnes, de quibus
supra dictum est, insulas viderunt, omnipotenti Deo et sancto confessori Willehado suam commendantes viam et
audatiam, subito collapsi sunt in illam tenebrosam rigentis occeani caliginem, quae vix oculis penetrari valeret.
Et ecce instabilis occeani euripus ad initia quaedam fontis sui archana recurrens, infelices nautas iam desperatos,
immo de morte sola cogitantes, vehementissimo impetu traxit ad chaos [hanc dicunt esse voraginem abyssi -]
illud profundum, in quo fama est omnes recursus maris, qui decrescere videntur, absorberi et denuo revomi,
quod fluctuatio crescens dici solet. Tunc illis solam Dei misericordiam implorantibus, ut animas eorum
susciperet, impetus ille recurrens pelagi quasdam sociorum naves abripuit, ceteras autem revomens excursio,
longe ab alteris post terga reppulit. Ita illi ab instanti periculo, quod oculis viderant, oportuno Dei auxilio liberati,
toto nisu remorum fluctus adiuvarunt.
Capitulum 40.
Et iam periculum caliginis et provintiam frigoris evadentes, insperate appulerunt ad quandam insulam altissimis
in circuitu scopulis ritu oppidi munitam. Huc visendorum gratia locorum egressi, reppererunt homines in antris
subterraneis meridiano tempore latitantes; pro quorum foribus infinita iacebat copia vasorum aureorum et
eiusmodi metallorum, quae rara mortalibus et preciosa putantur. Itaque sumpta parte gazarum quam sublevare
poterant, laeti remiges festine remeant ad naves. Cum subito retro se venientes contemplati sunt homines mirae
altitudinis, quos nostri appellant Cyclopes; eos antecedebant canes magnitudinem solitam excedentes eorum
quadrupedum. Quorum incursu raptus est unus de sociis, et in momento laniatus est coram eis reliqui vero
suscepti ad naves, evaserunt periculum, gygantibus, ut referebant, pene in altum vociferando sequentibus. Tali
fortuna comitati Fresones Bremam perveniunt, ubi Alebrando pontifici ex ordine cuncta narrantes, pio Christo et
confessori eius Willehado reversionis et salutis suae hostias immolarunt.
[Sunt et alia quae non incongrue essent dicenda hoc loco de illo aestu maris in die bis citato; quod miraculum
praebet omnibus maximum; ita ut ipsi, qui archana rerum phisici perscrutantur, in dubitationem cadant eius rei,
cuius ignorant originem. Cumque Macrobius et Beda videantur ex illa re aliquid loqui, Lucanus autem nichil se
scire fateatur, diversi auctores variis pugnant sententiis; omnes autem incertis abeunt rationibus, nobisque sufficit
cum propheta clamare: 'Quam magnificata sunt opera tua, Domine! omnia in sapientia tu fecisti; impleta est terra
possessione tua'. Et iterum: 'Tui sunt coeli, et tua est terra, et tu dominaris potestati maris, et iudicia tua abyssus
multa', ideoque iure dicuntur 'incomprehensibilia' .]
Capitulum 41.
Haec sunt quae de natura septentrionalium regionum comperimus ad honorem sanctae Hammaburgensis
ecclesiae ponenda, quam tanto munere divinae pietatis praeditam videmus, ut innumerabilem populorum
multitudinem, quorum metropolis haec facta est, labore suae praedicationis ex magna iam parte conversos habeat
ad christianitatem, ibi solummodo ponens euangelizandi silentium, ubi mundus terminum habet. Quae salutifera
gentium legatio primum a sancto Anscario incepta, prosperis semper usque in hodiernum diem aucta est
incrementis, usque ad transitum magni Adalberti per annos circiter ducentos quadraginta.
Capitulum 42.
Ecce illa ferocissima Danorum sive Nordmannorum aut Sueonum natio, quae, iuxta verba beati Gregorii, 'nichil
aliud scivit nisi barbarum frendere, iam dudum novit in Dei laudibus alleluia resonare'. Ecce populus ille
pyraticus, a quo totas olim Galliarum et Germaniae provintias legimus depopulatas, suis nunc finibus contentus
est, dicens cum apostolo: 'Non habemus hic manentem civitatem, sed futuram inquirimus', et 'Credimus videre
bona Domini in terra viventium'. Ecce patria illa horribilis, semper inaccessa propter cultum ydolorum,
- 'et Scythicae non mitior ara Dianae', deposito iam naturali furore, praedicatores veritatis ubique certatim
admittit, destructisque demonum aris, ecclesiae passim eriguntur et nomen Christi communi ab omnibus effertur
praeconio. Nimirum 'haec est mutacio dexterae Excelsi', et tam velociter currit sermo omnipotentis Dei, ut a solis
ortu et occasu, ab aquilone et meridie laudabile sit nomen Domini, et omnis lingua confiteatur, quia dominus
noster Iesus Christus in gloria est Dei Patris, cum Patre et Sancto Spiritu vivens et regnans per omnia saecula
saeculorum. Amen.

M. ADAMI EPILOGUS AD LIEMARUM EPISCOPUM.

68

