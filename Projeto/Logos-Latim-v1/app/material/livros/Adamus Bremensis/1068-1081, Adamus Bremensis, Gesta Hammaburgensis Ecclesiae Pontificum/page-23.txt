pyratarum excursionibus, quorum ibi est magna copia, saepius impugnati, cum vi et armis nequeunt resistere,
callida hostes aggrediuntur arte decipere. Qui sinum maris impacati per centum et amplius stadia latentium
molibus saxorum obstruentes, periculosum aeque suis ac praedonibus iter meandi fecerunt. Ad quam stationem,
quia tutissima est in maritimis Suevoniae regionibus, solent omnes Danorum vel Nortmannorum itemque
Sclavorum ac Semborum naves aliique Scithiae populi pro diversis commerciorum necessitatibus sollempniter
convenire.
Capitulum 63.
In eo portu confessor Domini egressus, insolita populos appellare coepit legatione. Quippe Sueones et Gothi, vel
si ita melius dicuntur Nortmanni, propter barbaricae excursionis tempora, qua paucis annis multi reges cruento
imperio dominati sunt, christianae religionis penitus obliti, haut facile poterant ad fidem persuaderi. Accepimus a
saepe dicto rege Danorum Suein, tunc apud Sueones imperitasse quendam Ring cum filiis Herich et Edmund,
ipsumque Ring ante se habuisse Anund, Bern, Olaph, de quibus in Gestis sancti Anscharii legitur, et alios,
quorum non occurrit vocabulum. Et credibile est athletam Dei Unnim eosdem reges, quamvis non crediderint,
adisse eorumque licentia verbum Dei per Sueoniam praedicasse. Meo autem arbitratu, sicut inutile videtur,
eorum acta scrutari, qui non crediderunt, ita impium est, praeterire salutem eorum, qui primum crediderunt, et
per quos crediderunt. Sueones igitur et Gothi a sancto Ansgario primum in fide plantati, iterumque ad
paganismum relapsi, a sancto patre Unni sunt revocati. Sufficit hoc scire, ne, si plura dicimus, mentiri velle
dicamur. 'Melius enim est', ut ait beatus Ieronimus, 'vera dicere rustice, quam falsa diserte proferre'.
Capitulum 64.
Perfecto autem legationis suae ministerio, cum tandem redire disponeret, euangelista Dei apud Bircam
aegritudine correptus, ibidem fessi corporis tabernaculum deposuit. Anima vero, cum multo animarum triumpho
stipata, coelestis patriae capitolium semper laetatura conscendit. Tunc discipuli pontificis exequias eius cum fletu
et gaudio procurantes, cetera quidem membra sepelierunt in eodem oppido Birca, solum caput Bremam
reportantes, quod decenti honore condiderunt in ecclesia sancti Petri coram altari. Obiit autem peracto boni
certaminis cursu in Scitia, ut scribitur, anno dominicae incarnationis 936, indictione 9, circa medium Septembris.
Hic est annus Ottonis Magni primus, a transitu sancti Willehadi primi Bremensis episcopi 148.
Capitulum 65.
Eia vos episcopi, qui domi sedentes, gloriae, lucri, ventris et somni breves delicias in primo episcopalis officii
loco ponitis; respicite, inquam, istum pauperem seculi et modicum, immo laudabilem magnumque sacerdotem
Christi, qui nuper tam nobili fine coronatus, exemplum dedit posteris, nulla temporum vel locorum asperitate
vestram pigriciam excusari posse: cum per tanta pericula maris et terrae feroces aquilonis populos ipse
pertransiens, ministerium legationis suae tanto impleret studio, ut in ultimis terrae finibus exspirans animam
suam poneret pro Christo.

LIBER SECUNDUS.
Hic habeas libri, lector bone, gesta secundi.
Capitulum 1.
Adaldagus archiepiscopus sedit annos 53. Iste est qui nobis, ut dicitur, rem publicam restituit. Genere illustris,
aetate iuvenis, decorus specie morumque probitate speciosior, a choro sumptus est Hiltineshemensi,
consanguineus et discipulus beati Adalwardi, Ferdensis episcopi, cuius tunc vita probata, fama illaesa et fides in
palatio erat cognitissima. Quem ferunt etiam doctrina et miraculis celebrem, Sclavorum populos eo tempore
praedicasse, quo noster Unni ad Scythas legatus extitit. Eius nimirum opera et testimonio commendatus in curia
Adaldagus ferulam pastoralem suscepit a magno Ottone; palleum episcopale sumpsit a papa VII. Leone, manus
impositionem, sicut praedecessores eius, a Magontino praesule. Necdum autem Hammaburgensis cathedra
habuit suffraganeos, quos huius Adaldagi studio recepit.
Capitulum 2.
Adaldagus itaque primo ut ingressus est episcopatum, Bremam longo prius tempore potestatibus ac iudiciaria
manu compressam, praecepto regis absolvi, et instar reliquarum urbium immunitate simulque libertate fecit
donari. Praecepta regis haec continentia praesto sunt, et alia. Mox de legatione sua, quae pro gentium salute
23

