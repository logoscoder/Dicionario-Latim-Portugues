Interea condicionibus utrimque protractis, sanctissimus papa Leo migravit. Eodemque anno fortissimus
imperator Heinricus decessit. Quorum obitus contigit anno archiepiscopi 12. Quorum morte non solum ecclesia
turbata est, verum etiam res publica finem habere videbatur. Itaque ex illo tempore nostram ecclesiam omnes
calamitates oppresserunt, nostro pastore tantum curiae intento negotiis. Ad gubernacula regni mulier cum puero
successit, magno imperii detrimento. Indignantes enim principes aut muliebri potestate constringi aut infantili
ditione regi, primo quidem communiter vindicarunt se in pristinam libertatem, ut non servirent; dein
contentionem moverunt inter se, quis eorum videretur esse maior; postremo armis audacter sumptis dominum et
regem suum deponere moliti sunt. Et haec omnia oculis pocius videri possunt, quam calamo scribi.
Tandem seditionibus ad pacem inclinatis, Adalbertus et Anno archiepiscopi consules declarati sunt, et in eorum
consilio deinceps summa rerum pendebat. Sed cum ambo essent viri prudentes et strennui in procuratione rei
publicae, tamen alter alterum felicitate aut industria sua longe praecurrisse videtur. [Itaque ficta sodalitas
episcoporum modico duravit tempore, et quamvis lingua utriusque pacem sonare videretur, cor tamen odio
mortali pugnabat in invicem. Et Bremensis quidem praesul eo iustiorem induit causam, quoniam pronior fuit ad
misericordiam, regique domino suo fidem docuit servandam esse usque ad mortem. At vero Coloniensis, vir
atrocis ingenii, etiam violatae fidei arguebatur in regem. Praeterea per omnes, quae suo tempore factae sunt
conspirationes, medioximus semper erat.]
Capitulum 34.
Coloniensis enim, quem avaritiae notabant, omnia, quae domi vel in curia potuit corradere, in ornamentum suae
posuit ecclesiae. Quam, cum prius magna esset, ita maximam fecit, ut iam comparationem evaserit omnium quae
in regno sunt ecclesiarum. Exaltavit etiam parentes suos et amicos et capellanos, primis honorum dignitatibus
omnes cumulans, ut illi alteris succurrerent infirmioribus. Quorum primores erant germanus archiepiscopi,
Wecilo Magadeburgensis , eorumque nepos Burkardus Halverstadensis episcopus, similiter Cuono, Treveris
electus, sed invidia cleri martyrio coronatus antequam intronizatus. Item Mindensis Eilbertus et Traiectensis
Willehelmus; praeterea in Ytalia Aquilegiensis atque Parmensis, et alii, quos enumerare longum est, studio et
favore Annonis elevati sunt, qui et fautori suo in temptationibus auxilio decorique fuisse certarunt. Multa igitur
ab illo viro in divinis et humanis egregie facta comperimus.
Capitulum 35.
Noster vero metropolitanus tamen pro nobilitate certans et gloria terrena, indignum habuit aliquem suorum
exaltare, licet multos in obsequium traxisset egentes, arbitrans sibi hoc esse dedecus, si aut rex aut quisquam
magnatium suis benefaceret, 'quos ipse', inquit, 'tam bene aut melius possum remunerare'. Ergo admodum pauci
suorum illo annuente pervenerunt ad apicem episcopalem; multi vero, si tantum apti ad verbum seu callidi essent
ad servitium, ingentibus cumulati sunt divitiis. Unde factum est, ut pro gloria mundi captanda homines diversi
generis et multarum artium, Schol.78 praecipue vero adulatores, ad suam ascisceret familiaritatem. Quorum
onerosam multitudinem traxit secum in curia et per episcopium, sive quacumque iter esset, affirmans se frequenti
commeantium multitudine non modo non gravari, verum etiam opipare delectari. Pecuniam autem, quam recepit
a suis sive ab amicis, porro seu ab his qui frequentabant palatium, vel qui regiae maiestati obnoxii fuerunt, illam,
inquam, pecuniam, licet maxima esset, sine mora dispersit infamibus personis et ypocritis, medicis et
histrionibus et id genus aliis, scilicet non sapienter aestimans, talium personarum favoribus se effecturum, ut vel
solus placeret in curia vel maior domus fieret prae omnibus, et eo modo perfici posse, quod in animo habuit de
provectu ecclesiae suae. Praeterea cum omnes, qui erant in Saxonia sive in aliis regionibus dari et magnifici viri,
adoptaret in milites, multis dando quod habuit, ceteris pollicendo quod non habuit, inutile nomen vanae gloriae
magno corporis et animae dampno mercatus est. Et corrupti quidem mores archiepiscopi ab initio tales, in
processu temporis et circa finem semper deteriores fuerunt.
Capitulum 36.
Tunc igitur magnis curiae honoribus inflatus, vixque iam tolerandus inopi parrochiae, venit Bremam cum
ingenti, ut solebat, multitudine armatorum, novis populum et regionem exactionibus aggravans. Et tunc levata
sunt illa castella, quae vel maxima nostros ad iram duces incenderunt, deficiente illo studio, quod prius habuit in
aedificatione sanctarum congregationum. Miranda nimirum voluntas hominis impatiensque ocii, quae domi
forisque tantis occupata laboribus nunquam posset fatigari. Nam cum saepe antea miser episcopatus eius tantis
expeditionum sumptibus tantisque voracis curiae studiis laborasset, nunc vero in aedificationem praepositurarum
et castellorum sine misericordia profligatus est. [Nam et hortos et vineas in terra plantans arida, licet studio
inefficaci multa temptasset, nichilominus tamen hiis, qui morem gererent suae voluntati, magnifice voluit
omnibus compensari laborem.] Ita mens alta viri pugnans contra naturam patriae, quicquid usquam magnificum
didicit, hoc non habere ipse noluit. Cuius morbi causas cum diligenter et diu perscrutarer, inveni sapientem
47

