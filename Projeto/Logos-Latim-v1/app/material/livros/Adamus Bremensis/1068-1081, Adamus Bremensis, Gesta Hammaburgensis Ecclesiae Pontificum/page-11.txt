legibus firmatum, ut nulla pars in copulandis coniugiis propriae sortis terminos transferat; sed nobilis nobilem
ducat uxorem et liber liberam, libertus coniungatur libertae et servus ancillae. Si vero quispiam horum sibi non
congruentem et genere praestantiorem duxerit uxorem, cum vitae suae dampno componat. Legibus etiam ad
vindictam malefactorum optimis abutebantur. Et multa utilia atque secundum legem naturae honesta, in morum
probitate studuerunt habere; quae eis ad veram beatitudinem promerendam proficere potuissent, si ignorantiam
creatoris sui non haberent et a veritate culturae illius non essent alieni.'
Capitulum 7.
'Coluerunt enim eos qui natura non erant dii, inter quos praecipue Mercurium venerabantur, cui certis diebus
humanis quoque hostiis litare consueverant. Deos suos neque templis includere, neque ulla humani oris specie
assimilare, ex magnitudine et dignitate coelestium arbitrati sunt. Lucos ac nemora consecrantes, deorumque
nominibus appellantes, secretum illud sola reverentia contemplabantur . Auspicia et sortes quam maxime
observabant. Sortium consuetudo simplex erat. Virgam frugiferae arbori decisam in surculos amputabant, eosque
notis quibusdam discretos super candidam vestem temere ac fortuito spargebant; mox si publica consultatio fuit,
sacerdos populi, si privata, ipse pater familias precatus Deos, celumque suspiciens ter singulos tulit, sublatos
secundum impressam ante notam interpretatus est. Si prohibuerunt, nulla de eadem re ipsa die consultatio; si
permissum est, eventuum adhuc fides exigebatur.'
Capitulum 8.
'Avium voces et volatus interrogare proprium erat illius gentis. Equorum quoque presagia ac motus experiri,
hinnitusque ac fremitus observare. Nec ulli auspicio maior fides, non solum apud plebem, sed etiam apud
proceres habebatur. Erat et alia observatio auspiciorum, qua gravium bellorum eventus explorare solebant. Eius
quippe gentis cum qua bellandum fuit, captivum quoquo modo interceptum, cum electo popularium suorum,
patriis quemque armis committere et victoriam huius vel illius pro iudicio habere. Quomodo autem certis diebus,
cum aut inchoatur luna aut impletur, agendis rebus auspicatissimum initium crediderint, aliaque innumerabilia
vanarum supersticionum genera, quibus implicati sunt, observaverint, praetereo. Haec vero ideo commemoravi,
quo prudens lector agnoscat, a quantis errorum tenebris per Dei gratiam et misericordiam sint liberati, quando
eos ad cognitionem sui nominis lumine verae fidei perducere dignatus est. Erant enim, sicut omnes fere
Germaniam incolentes, et natura feroces et cultui demonum dediti, veraeque religioni contrarii, neque divina
neque humana iura vel polluere vel transgredi inhonestum arbitrabantur. Nam et frondosis arboribus fontibusque
venerationem exhibebant. Truncum quoque ligni non parvae magnitudinis in altum erectum sub divo colebant,
patria eum lingua Irminsul appellantes, quod Latine dicitur universalis columpna, quasi sustinens omnia'. Haec
tulimus excerpta ex scriptis Einhardi de adventu, moribus et superstitione Saxonum, quam adhuc Sclavi et
Sueones ritu paganico servare videntur.
Capitulum 9.
Qualiter autem gens dura Saxonum pervenerit ad cognitionem divini nominis, aut quibus praedicatoribus ad
christianae religionis normam pertigerit, explicare locus quaerit, si prius de bello Karoli, quod cum Saxonibus
longo tempore profligatum est, mentionem facimus et belli causas simul connectimus. Thuringi vel Saxones,
itemque caeterae quae circa Renum sunt nationes, ex antiquo Francis tributariae leguntur. Quibus deinde a regno
eorum deficientibus Pippinus, genitor Karoli, bellum intulit, quod tamen filius peregit maiore felicitate; de quo
idem scriptor Heinhardus brevi epilogo meminit dicens: 'Susceptum est igitur bellum adversum Saxones, quod
magna utrimque animositate, tamen maiore Saxonum quam Francorum dampno, per continuos triginta tres annos
gerebatur; poterat siquidem citius finiri, si Saxonum hoc perfidia pateretur.'
Capitulum 10.
'Omnibus igitur qui resistere solebant profligatis et in suam potestatem redactis, ea conditio a rege proposita et ab
illis suscepta est, ut abiecto demonum cultu, relictisque patriis cerimoniis, christianae fidei sacramenta
susciperent et Francis adunati, unus cum eis populus efficerentur'. Tractumque per tot annos bellum, ita constat
esse finitum. Nunc autem spiritales animarum triumphos ad scribendum succincti, praedicatoribus, de his qui
ferocissimos Germaniae populos ad divinam religionem perduxerint , tale sumamus exordium.
Capitulum 11.
Primus omnium qui australes Germaniae partes, ydolorum cultui deditas, ad cognitionem divinae ac christianae
religionis adduxit, Winifridus erat natione Anglus, verus Christi philosophus, cui postea cognomentum ex virtute
erat Bonefacius. Et quamvis alii scriptorum vel Gallum in Alemannia vel Hemmerannum in Baioaria sive
Kylianum in Francia seu certe Willebrordum in Fresia priores verbum Dei asserant praedicasse, hic tamen omnes
alios, uti Paulus apostolus, studio ac praedicationis labore antevenit. Ipse enim, ut in Gestis suis legitur,
11

