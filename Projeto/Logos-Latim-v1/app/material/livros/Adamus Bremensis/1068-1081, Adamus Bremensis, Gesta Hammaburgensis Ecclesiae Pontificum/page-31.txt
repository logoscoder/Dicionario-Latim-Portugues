dicens cum apostolo: 'Quidam praedicant per invidiam et contentionem, quidam autem propter bonam
voluntatem et karitatem. Quid enim? Dum omni modo sive per occasionem, sive per veritatem Christus
annuncietur, et in hoc', inquit, 'gaudeo et gaudebo'.
Capitulum 36.
Hericus igitur Suedorum rex in Dania conversus ad christianitatem, ibidem baptizatus est. Qua occasione
praedicatores in Suediam transeuntes a Dania, fiducialiter agebant in nomine Domini. Audivi ego a
prudentissimo rege Danorum, Hericum post susceptam christianitatem denuo relapsum ad paganismum. Quod
vero cum Ottone tercio pugnaverit et victus sit, ab aliis comperi; rex tacuit.
Capitulum 37.
Post mortem diu optatam Herici Suein ab exilio regressus optinuit regnum patrum suorum, anno depulsionis vel
peregrinationis suae 14; et accepit uxorem Herici relictam, matrem Olaph, quae peperit ei Chnut. Sed nichil illi
profuit affinitas conubii, cui Deus iratus est. [Olaph rex Sueonum christianissimus erat filiamque Sclavorum
Estred nomine de Obodritis accepit uxorem, ex qua genitus est filius Iacobus et filia Ingrad, quam rex sanctus
Gerzlef de Ruzzia duxit in coniugium.] Olaph sane, qui post obitum patris Herici regnum super Suevos accepit,
cum exercitu superveniens infelicem Suein a regno expulit et ipse optinuit Daniam. Cognovit autem Suein, quod
Dominus ipse est Deus, et reversus in semetipsum, peccata sua prae oculis habuit poenitensque oravit ad
Dominum, qui exaudivit eum et dedit illi gratiam in conspectu inimicorum suorum, et restituit eum Olaph in
regnum suum, eo quod matrem suam habuerit. Feceruntque pactum ad invicem firmissimum, ut christianitatem
in regno suo plantatam retinerent et in exteras effunderent nationes.
Capitulum 38.
Audiens autem rex Nortmannorum Olaph, filius Trucci, de coniunctione regum, iratus est contra Suein nimis,
ratus eum quasi derelictum a Deo tociensque depulsum, a sua etiam multitudine facile posse depelli. Collecta
igitur classe innumera bellum intulit regi Danorum. Hoc factum est inter Sconiam et Seland, ubi solent reges
navali bello confligere. Est autem brevis traiectus Baltici maris apud Halsinburg, in quo loco Seland a Sconia
videri possit, familiare latibulum pyratis. Ibi ergo congressi, Nortmanni a Danis sunt victi et fusi sunt. Olaph rex,
qui forte solus remansit, in mare se praecipitans, dignum vitae finem invenit. [Uxor eius post mortem viri fame
inediaque miserabiliter vitam consumpsit, ut digna erat.] Narrant eum aliqui illum christianum fuisse, quidam
christianitatis desertorem; omnes autem affirmant peritum auguriorum, servatorem sortium, et in avium
prognosticis omnem spem suam posuisse. Quare etiam cognomen accepit, ut Olaph Schol.27 Cracabben diceretur.
Nam et artis magicae, ut aiunt, studio deditus, omnes, quibus illa redundat patria, maleficos habuit domesticos,
eorumque deceptus errore periit.
Capitulum 39.
Suein, interfecto Cracabben, duo regna possedit. Ipse igitur, mox destructo ritu ydololatriae, christianitatem in
Nortmannia per edictum suscipere iussit. Tunc etiam Gotebaldum quendam ab Anglia venientem episcopum in
Sconia posuit doctorem, qui aliquando in Suedia, saepe dicitur euangelizasse in Norvegia.
Capitulum 40.
Interea millesimus ab incarnatione Domini annus feliciter impletus est, et hic est annus archiepiscopi 12.
Sequenti anno fortissimus Otto imperator, qui iam Danos, Sclavos itemque Francos et Italos domuerat, cum iam
tercio Romam victor intrasset, inmatura morte preventus occubuit. Post mortem eius regnum in contentione
remansit. Tunc vero et Sclavi a christianis iudicibus plus iusto compressi, excusso tandem iugo servitutis,
libertatem suam armis defendere coacti sunt. Principes Winulorum erant Mystiwoi Schol.28 et Mizzidrog, quorum
ductu sedicio inflammata est. His ducibus Sclavi rebellantes totam primo Nortalbingiam ferro et igne depopulati
sunt. Deinde reliquam peragrantes Sclavoniam, omnes ecclesias incenderunt et ad solum diruerunt. Sacerdotes
autem et reliquos ecclesiarum ministros variis suppliciis enecantes, nullum christianitatis vestigium trans Albiam
reliquerunt.
Capitulum 41.
Apud Hammaburg eo tempore ac deinceps multi ex clero et civibus in captivitatem abducti sunt, plures etiam
interfecti propter odium christianitatis. Narravit nobis diu memorandus rex Danorum, qui omnes barbarorum
gestas res in memoria tenuit acsi scriptae essent, Aldinburg Schol.29 civitatem populosissimam de christianis
inventam esse. 'Sexaginta', inquit, 'presbyteri, ceteris more pecudum obtruncatis, ibi ad ludibrium servati sunt,
quorum maior loci praepositus Oddar nomen habuit, noster consanguineus. Ille igitur cum ceteris tali martyrio
consummatus est, ut, cute capitis in modum crucis incisa, ferro cerebrum singulis aperiretur. Deinde ligatis post
31

