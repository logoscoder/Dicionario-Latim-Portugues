officium minus habere videretur, in ea scilicet, qua gloriatur apostolus, sollicitudine omnium ecclesiarum. Itaque
domi forisque clarus, taliter se gessit, ut par divitum maiorque magnatium, nichilominus pater orphanorum
iudexque viduarum esse certaret, talem curam habens omnium, ut necessitatibus etiam minimorum sollertissimus
provisor adesset. Cumque terrenis gravatus negotiis et ad spiritalia mox languescere cogeretur, in sola gentium
legatione permansit integer officii et sine querela et talis qualem et tempora et mores hominum mallent habere.
Ita affabilis, ita largus, ita hospitalis, ita cupidus divinae pariter et humanae gloriae, ut parvula Brema, ex illius
virtute instar Romae divulgata, ab omnibus terrarum partibus devote peteretur, maxime ab omnibus aquilonis
populis. Inter quos extremi venerant Islani, Gronlani et Orchadum legati, petentes, ut praedicatores illuc
dirigeret; quod et fecit.
Capitulum 24.
In diebus illis Wal, Danorum episcopus, migravit e seculo. Cuius diocesim rex Suein in quatuor episcopatus
distribuens, praebente suam auctoritatem metropolitano, singulis suos intronizavit episcopos. Tunc etiam
pontifex noster in Suigiam vel Norvegiam et in insulas maris ad messem dominicam operarios misit. De quorum
ordinatione singulorum habundantius dicetur in fine.
Capitulum 25.
Tocius itaque parrochiae suae diligentissimam adhibens provisionem, metropolem Hammaburg in principio
leticiae posuit archiepiscopus, fecundissimam gentium matrem illam appellans omnique devotionis officio
venerandam, protestatus, ei tanto maiorem offerri debere consolationem, quanto maiori plaga et propioribus
insidiis et tam longiturna paganorum infestatione cribraretur. Ergo accepta pace temporum, dum saepe meditatus
est Hammaburgensem munire simulque ornare toparchiam, quoddam utile opus inchoavit contra incursus
barbaricos, in quo et populus et ecclesia Nordalbingorum perhenne haberent praesidium. Igitur cum provincia
Sturmariorum, in qua Hammaburg sita est, tota in planitiem campi descendat, ex ea parte, qua Sclavos attingit,
neque mons neque flumen est in medio, quod incolis mummentum praestet, absque silvis passim occurrentibus,
quarum latebris protecti hostes incertis aliquando excursibus repentini superveniunt nostrosque securos et nil
minus cogitantes vel perimunt vel, quod eis morte gravius est, captivos abducunt. Solus mons in ea regione
prominet iuxta Albiam, longo in occasum dorso protentus, quem incolae Sollonberg vocant. Eum pontifex
oportunum arbitrans, in quo firmaretur castellum, quod genti praesidio foret, statim silvam, quae montis verticem
obtexit, exscindi mundarique locum praecepit. Itaque multis inpensis multoque sudore hominum voti compos
effectus, montem asperum fecit habitabilem. Ubi praeposituram constituens, disposuit congregationem facere
Deo servientium, Schol.75 quae mox conversa est in turmam latronum. Ex illo enim castro nostri quidam populares
in circuitu, quos ad tuendum positi sunt, depraedari et persequi coeperunt. Ideoque locus ille postea tumultu
comprovintialium destructus est, populus vero Nordalbingorum excommunicatus . Compertum est nobis in
gratiam ducis factum hoc, qui more solito felicibus ecclesiae actibus invidebat.
Capitulum 26.
Nam et dux eo tempore, relicto veteri castello Hammaburg, novum quoddam praesidium sibi suisque fundavit
infra Albiam flumen et rivum qui Alstra vocatur. Ita nimirum cordibus vel mansionibus ab invicem divisis, dux
novum, archiepiscopus vetus coluit oppidum. Diligebat sane pontifex eum locum sicut omnes praedecessores
sui, eo quod metropolis sedes fuerit omnium septentrionalium nationum et caput suae parrochiae. Ideoque dum
adhuc pax fuit trans Albiam, omnes fere sollempnitates paschae ac pentecostes itemque Dei matris ibi celebrare
voluit, collecto ex singulis congregationibus maximo cleri numero, praecipue his, qui vocalitate sua populos
mulcere poterant. Et tunc plenario gaudens ordine ministrorum, omnia divinae servitutis officia cum magna
iussit reverentia compleri et gloria etiam exteriori. Cui nimirum gloriae tantum ipse indulsit, Schol.76 ut iam non
Latino more vellet ecclesiastica obire mysteria, sed nescio qua Romanorum sive Graecorum consuetudine fultus,
per tres missas, ubi astitit, duodecim modulari officia praecepit; omnia magna quaerens, omnia mirabilia, omnia
gloriosa in divinis et humanis, et propterea dicitur fumo delectatus aromatum et fulguratione luminum et
tonitruis alie boantium vocum. Quae omnia traxit a lectione Veteris Testamenti, ubi maiestas Domini apparuit in
monte Synai. Et alia multa facere solebat, rara modernis et ignorantibus; cum tamen sine auctoritate scripturarum
ipse nil fecerit, iam tunc scilicet meditatus ecclesiam divitiis et honore ceteris anteferre, si papam et regem suae
haberet voluntati morigeros. Eos igitur complacare properabat omnibus modis.
Capitulum 27.
Ea tempestate caesar Heinricus, ingentibus regni divitiis utens, in Saxonia Goslariam fundavit, quam de parvo, ut
aiunt, molendino vel tugurio formans venatorio, in tam magnam, sicut nunc videri potest, civitatem bono
auspicio et celeriter perduxit. In qua etiam sibi construens palatium, duas omnipotenti Deo congregationes
instituit; unam ex his nostro donans regendam tenendamque pontifici, eo quod illi individuus comes vel
45

