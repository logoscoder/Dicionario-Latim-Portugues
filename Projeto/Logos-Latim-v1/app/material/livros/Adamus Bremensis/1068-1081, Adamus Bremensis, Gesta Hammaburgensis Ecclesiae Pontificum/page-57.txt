clarus non potes habere partem cum humilibus', et abscessit in haec verba. Sane ex illa hora penitens super his
quae incaute protulit verbis, omnes decessores suos in ingenti veneratione habuit, seque multis gemitibus
testabatur indignum sanctorum consortio virorum. Unde etiam mox statuit, per singulos antecessorum
anniversarios dies de corte Bromstede convivia dari fratribus plenissima atque pauperibus, quod prius a penitus
nullo episcopo solebat exhiberi.] Nam et alia multa reliquit signa penitentiae vel conversionis suae; ex quibus
hoc memorabile est, quod post vastationem ecclesiae vel diem expulsionis suae, cum superviveret
quinquennium, numquam est balneis usus, numquam est hylaris visus, raro processit in publicum vel ad
convivium, nisi ad curiam isset aut diei festi necessitas poposcisset. [O quotiens vidimus cum planctu faciem
turbatam, si quando vastationis ecclesiae recordatus est, sive cum ipsos vastatores conspexisset? In die festo
natalis Domini, cum Magnus dux adesset praesens itemque magna coesset recumbentium multitudo, hilares
convivae pro sua consuetudine finitis epulis plausum cum voce levaverunt, quod tamen non parum displicuit
archiepiscopo. Itaque innuens fratribus nostris, qui simul aderant, praecepit cantori, ut imponeret antiphonam:
'Hymnum cantate nobis'. At vero laicis denuo perstrepentibus, inchoari fecit: 'Sustinuimus pacem et non venit'.
Tercio vero cum adhuc in poculis ulularent, multum iratus, levari mensam praecepit, magna voce pronuncians:
'Converte', inquit, 'Domine, captivitatem nostram'; respondente choro: 'sicut torrens in austro'. Ita ille, nobis pone
sequentibus, in oratorium reclusus, flevit amare. 'Non cessabo a fletu', ait, 'donec iustus iudex fortis et patiens
liberabit ecclesiam meam, vel potius suam, quam pastore contempto videt miserabiliter a lupis discerpi.
Impletum est enim desiderium eorum, qui dixerunt: 'Haereditate possideamus sanctuarium Dei, et quiescere
faciamus omnes dies festos Dei a terra, et disperdamus eos de gente, et non memoretur nomen Israel ultra'.
Exurge: quare obdormis, Domine, et ne repellas in finem. Quia superbia eorum qui te oderunt ascendit semper.
Miserere nostri, quoniam multum repleti sumus despectione. Quoniam quem tu percussisti, persecuti sunt, et
super dolorem vulnerum meorum addiderunt'. Haec et alia nos in illo compunctionis tempore lamenta saepe
contemplati sumus, adeo ut monachus multotiens fieri desideraverit. Aliquando etiam optabat, ut in ministerio
legationis suae aut in Sclavania vel in Suedia sive in ultima Island obire mereretur. Saepe vero talis erat voluntas
eius, qui pro veritate vel decollari malle non dubitaverit in Christi confessione. Ceterum novit ille cognitor
omnium secretorum Deus, si melior fuit in conspectu suo, quam apparuit coram hominibus. Homo namque videt
in facie, Deus autem in corde.]
Capitulum 70.
Ignosce igitur, quaeso, lector, si tam diversi hominis diversam hystoriam diverso themate compaginans; cum non
potui breviter aut dilucide, ut ars praecipit, omnem operam dedi, ut scriberem veraciter, secundum quod scientia
et opinio se habet in hac parte; quamvis multa reticens ad ea praesertim festinarim, quae generaliter posteris ad
sciendum sunt digna, vel spetialiter ad retinendum Hammaburgensi ecclesiae utilia. Postremo, si qua sunt quae
auditori displiceant in male gestis et fortasse peius descriptis, summopere te moneo et postulo, ut, dum
scriptorem vituperas, tu vitiose dicta corrigas; dum illum, de quo scribitur, accusas, in sapientis viri casu tu
cautior fias, considerans te ipsum, ne et tu condempneris.
[In legatione autem Hammaburgensis ecclesiae, quae ad gentes fieri solet, quamvis magnus pontifex Adalbertus
vigilanter omnes decessores suos laborasse cognoverit, ipse tamen magnificentius quam ceteri potentiam
archiepiscopalem longe lateque in exteras protendebat nationes. Quam ob rem tractavit sedulo per se ipsum
ingredi legationem illam, si quam necdum conversis posset gentibus afferre salutem aut iam conversis addere
perfectionem. Ad quod laboriosum iter peragendum, solita gloriari coepit iactantia: primum fuisse Ansgarium,
deinde Rimbertum, postea Unni, se vero quartum euangelistam postulari, quia ceteros decessores suos viderit per
suffraganeos, non per se tanto oneri insudasse. Itaque iam certus eundi, vitam suam disposuit taliter finire, ut
circuiens latitudinem septentrionis, hoc est Daniam, Suediam et Nordmanniam pertransiens, inde ad Orchadas
extremamque orbis patriam Island posset attingere. Illi enim suo tempore et suo labore conversi sunt ad fidem
christianam. A cuius perfectione itineris, quod iam publice moliebatur, de hortatu prudentissimi regis Danorum
commodo deflexus est, qui dixit ei, barbaras gentes facilius posse converti per homines suae linguae morumque
similium quam per ignotas ritumque nationis abhorrentes personas; itaque nil illi opus esse, nisi ut sua largitate
et affabilitate redderet illos benivolos et fideles, quos ad praedicandum gentibus verbum Dei paratos inveniret. In
qua exhortatione metropolitanus noster orthodoxo regi consentiens, ea largitate, quam in omnes habuit, multo
indulgentius uti coepit in episcopos gentium et legatos orientalium regum. Quos tanta hilaritate singulos recepit,
tenuit dimisitque, ut eum, posthabito papa, quasi patrem multorum populorum ultro universi expeterent, ingentia
viro munera offerentes eiusque benedictionem reportantes pro munere. Archiepiscopus itaque in legatione sua
talis erat, qualem et tempora et mores hominem mallent habere, ita affabilis, ita munificus, ita hospitalis erga
omnes homines, ut parvula Brema ex illius magnitudine instar Romae divulgata, ab omnibus terrarum partibus
catervatim peteretur, maxime a septentrionalibus populis. Inter quos extremi venerant Islani, Gronlani
Gothorumque et Orcnadum legati, petentes, ut illuc praedicatores dirigeret; quod et statim fecit. Nam et in
57

