illaesum, ex eo autem tempore odio habuit omnem familiam ecclesiae. Dicunt et alium fomitem odii, quod, dum
aliquando pontifex nescio quem de familia superbius agentem iussisset comprehendi, reliqui proinde commoti ad
insaniam, cubiculum pontificis armati petunt, etiam vim facturi, nisi redderetur comprehensus, et alia, quae furor
persuasit iratis. Tercia causa erat, quod episcopus, ut bonis suis parceret, annum integrum aut saepe biennium a
domo peregrinatus est. Post multum vero temporis in episcopatum regressus, coepit rationem ponere cum servis
et villicis suis, invenitque omnia bona et reditus fructuum non minus dissipata, quam si domi esset. Est enim hoc
'genus hominum', ut bene Salustius describit, 'mobile et infidum, neque beneficio neque metu coercetur'.
Praeterea ingurgitationem potus, quod peculiare est vitium illis gentibus, ita est abhominatus pontifex in eis, ut
saepe de illis dicere solitus sit, 'quorum venter Deus est.' Nam contentiones et pugnas, oblocutiones et
blasphemias, et quaecumque maiora scelera commiserint in ebrietate, in crastinum illi pro ludo habent.
Querebatur etiam usque ad sua tempora multos paganorum erroribus implicitos, ita ut diem sextae feriae carnis
esu macularent, ut vigilias sollempnitatesque sanctorum ac venerabilem quadragesimam gula fornicationeque
polluerent, ut periuria pro nichilo computent, ut effusionem sanguinis in laude habeant; similiter adulteria,
incestuositates aliaeque naturam excedentes immunditiae vix culpantur ab aliquo eorum. Plerique duas vel tres
aut innumerabiles simul uxores tenent. Item morticina et sanguinem et suffocata carnesque iumentorum licite
utuntur. Postremum est, quod archiepiscopus adprime doluit super invidia, quam in advenas habent, et quod
adhuc duci fideliores erant quam sibi aut ecclesiae suae. Haec et alia populi delicta dum saepe metropolitanus in
ecclesia declamatorio sermone fieri prohiberet, illi correptionem paternam derisioni habere, nec, ut sacerdotibus
aut ecclesiis Dei ullam reverentiam haberent, flecti moverique potuere. Quibus rerum causis impellentibus,
statuit eis archiepiscopus, ut populo durae cervicis neque parcendum esse, neque credendum, ita dicens: 'In
chamo et freno maxillas eorum constringe'; rursumque: 'Visitabo in virga iniquitates eorum'; et alia. Itaque
inventa occasione, si quis eorum offendisset, eum mox in vincula conici iussit, aut spoliare omnibus bonis,
asserens cum risu, afflictionem corporis animae utilem, dampna bonorum hoc esse purgationem delictorum.
Unde factum est, ut praepositi operum, quibus ipse vicem suam commisit, in rapiendo et affligendo modum
excesserint. Impletumque est vaticinium, quod ait: 'Ego iratus sum parum, ipsi vero adiuverunt me in malum,
dicit Dominus'.
Capitulum 56.
Tunc igitur Bremae commoratus pontifex, cum nil haberet residui, de rapinis pauperum vixit et bonis sanctarum
congregationum. Praeposituram maiorem episcopii servus eius quidam Suidger administravit. Is cum, dispersis
fratrum bonis, propter homicidium diaconi esset depositus iterumque restitutus, nec haberet quod fratribus aut
domino servicii daret, conscientiae metu perculsus, aufugit iram pontificis. Sicque praepositura in ditionem
episcopi redacta
per vicarios sua quaerentes miserabiliter eo tempore laniata est. Similiter per singulas fiebat congregationes;
pontifice in praepositos irato, illis autem in vulgus zelantibus, dissipata sunt omnia bona ecclesiae. Huius cladis
solum expers erat xenodochium, quod a sancto Ansgario primitus inceptum, postea succedentium patrum
diligentia usque ad novissima tempora donani Adalberti salvum permansit et integrum. Et tunc quidem
vicedomnus noster, quasi fidelis dispensator et prudens, ad custodiendum pauperum elemosinas deputabatur.
Non audeo dicere, quantum peccatum sit defraudare pauperum res, quod alii canones sacrilegium vocant, alii
homicidium; hoc solum fas est pace omnium dici fratrum, quia toto septennio, quo supervixit archiepiscopus, ex
illo famoso et opulento Bremensis ecclesiae hospitali nulla prorsus data est elemosina. Quod ex eo miserabile et
inhumanum videtur, quoniam et tempus incubuit famis, et multi pauperes in plateis ubique reperti sunt mortui.
Ita intento ad curiam pastore nostro, sanctissimi vicarii eius dominicum ovile vastantes, more luporum in
episcopio grassati sunt, ibi solummodo parcentes, ubi nichil invenerunt, quod posset auferri.
Capitulum 57.
Cerneres eo tempore lamentabilem Bremae tragoediam in afflictionibus civium militumque ac mangonum, item,
quod gravius erat, clericorum et sanctimonialium. Et de nocentibus quidem iuste actum videtur, ut corriperentur;
de aliis vero non sic. Primo igitur, si quis divitum putabatur innocens, ei aliqua iubebantur, ut nocens fieret, vix
possibilia, quae dum ille praeteriret aut forte impossibilia clamaret, statim onmibus bonis exspoliatus est; si
murmurare praesumpsit, in vincula coniectus. Erat autem videre alios flagris torqueri, multos in nervum mitti,
quosdam pelli a domo, plerosque deportari in exilium. Ac velut in civili Sillae victoria contigit, quem aliquis
potentium privato odio infensum habuit, eum saepe ignorante archiepiscopo dampnavit, quasi ex eius praecepto.
Tum vero, ne aliquis sexus aut ordo immunis haberetur in tanto scelere, vidimus etiam mulierculas auro
vestibusque nudatas et infamis praedae auctores cum presbyteris vel episcopis existere. Porro ex illis, quibus
ablata sunt bona sua, aut qui durius a quaestore gravati sunt, compertum est nobis, aliquos eorum nimio dolore
permotos in amentiam venisse, quosdam vero nuper divites ostiatim mendicasse. Cumque rapinarum quaestio in
53

