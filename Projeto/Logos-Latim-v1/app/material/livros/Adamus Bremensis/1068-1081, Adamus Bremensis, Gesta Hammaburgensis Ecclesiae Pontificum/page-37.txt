episcopis, et hoc in urbe metropoli Hammaburg cum ingenti gloria. Ad laudem beati viri parum est omne quod
dicimus, a cuius laude necdum aliquem audivi discordantem. Ut enim brevi quodam indiculo complectamur
ymaginem virtutis eius, pater patriae fuit, decus cleri et salus populi, terror malepotentium exemplarque
benivolentium, egregius pietate, vel qui omnia vellet ad perfectum ducere; dicta et facta eius omnia dulci
memoria posteris comprehensa. Et cum omnibus esset talis, qualem singuli desiderabant, singularis cura eius et
amor super clericis fuit, Schol.53 de quibus vix tolerare potuit, ut malum diceretur verbum. Nam et claustrum
renovavit et mensam canonicis ipse primus instituit. Schol.54 Prius enim cum praebenda tenuis fere videretur,
triginta convivia quae Libentius episcopus per annum dare statuit, adiectis ex sua parte quibusdam decimis, ita
ordinare videtur, ut cotidie panis albus fratribus detur ultra solitam annonam, in dominicis vero diebus unicuique
duplex mellitae copia. Nam et vinum dari fratribus contra naturam Saxoniae disposuit, quod etiam in diebus suis
ferme peregit. Composita mensa, manum vertit ad claustrum, quod ipse, dum prius ligneum esset, lapideum fecit,
forma, ut mos est, quadrangula, vario cancellorum ordine distinctum et visu delectabile. Deinde murum civitatis
ab Herimanno decessore orsum in giro construens, in aliquibus eum locis usque ad propugnacula erexit, alias
quinque aut septem cubitorum altitudine semiperfectum dimisit. Cui ab occasu contra forum porta grandis
inhaesit, superque portam firmissima turris, opere Italico munita, et septem ornata cameris ad diversam oppidi
necessitatem.
Capitulum 68.
Haec dum Bremae operis insignia relinqueret, mox ad ecclesiae Hammaburgensis aedificationem toto cordis
amore accingitur. Ibi enim post cladem Sclavanicam, quam supra contigisse retulimus, Unwanus archiepiscopus
et cum eo dux Bernardus castrum nobile de ruinis antiquae civitatis elevantes, ecclesiam et diversoria
construxerunt omnia lignea. Alebrandus vero pontifex adversum crebras hostium incursiones aliquod fortius
praesidium pro inopia loci necessarium arbitratus, primo omnium ecclesiam, quae constructa erat in matris Dei
honore, lapide quadro aedificavit. Aliam deinde sibi domum lapideam fecit, turribus et propugnaculis valde
munitam. Cuius aemulatione operis dux provocatus, et ipse domum suis in eodem castro paravit. Ita prorsus
civitate renovata, basilica eadem ex una parte habuit domum episcopi, ex alia praetorium ducis. Voluit etiam
nobilis archiepiscopus Hammaburg metropolem muro circumdare ac munire turribus, Schol.55 nisi velocior eius
transitus impedisset votum eius.
Capitulum 69.
Trans Albiam suo tempore ac per totum regnum pax firma erat. Principes Sclavorum Anatrog et Gneus et
Ratibor pacifice ad Hammaburg venientes duci ac praesuli militabant. Sed cum diverso modo et tunc et nunc in
gente Winulorum dux et episcopus laborarent, duce scilicet pro tributo, pontifice vero pro augenda christianitate
laborantibus, videtur mihi iam dudum studio sacerdotum christianam religionem ibidem convaluisse, si
conversionem gentis avaricia principum non praepediret. Schol.56
Capitulum 70.
Archiepiscopus igitur pro legatione sibi ad gentes credita more praedecessorum sollicitus, coadiutores
praedicationis ordinavit episcopos, Rodulfum ex capellanis in Sliaswig, Abh–πlinum in Sclavaniam, Wal alinum in Sclavaniam, Wal a
Bremensi choro consecravit in Ripam, ceteris qui supra fuerunt adhuc viventibus et in vinea Dei non ociosis.
Capitulum 71.
Anno pontificis sexto manu fortis imperator Conradus obiit, et successit ei filius Heinricus, ille qui Ungros
domuit. Eodemque tempore memorabiles aquilonis reges obierunt Chnut et Olaph, germani fratres. Quorum
alter, videlicet Olaph, rex Sueonum, successorem regni habuit filium, de quo supra diximus, Iacobum. Sub quo
iunior Suein, filius Wolf, militavit in Suedia 12 annis, qui retulit nobis, Iacobo regnante christianitatem late in
Sueonia diffusam esse. Alter frater, scilicet Chnud, in Anglia decessit, tenuitque regna Danorum, Anglorum ac
Nortmannorum in ditione sua per viginti duos annos.
Capitulum 72.
Post cuius mortem, ut ipse disposuit, succedunt in regnum filii eius, Haroldus in Angliam, Suein in
Nortmanniam, Hardechnut autem in Daniam. Iste cum esset filius Imme reginae; sororem habuit eam quam
caesar Heinricus in coniugium postea recepit. Ceterum Suein et Harold a concubina geniti erant; qui, ut mos est
barbaris, aequam tunc inter liberos Chnut sortiti sunt partem hereditatis. Haroldus in Anglia triennium regnavit.
Contra quem frater a Dania veniens, in Flandria classem adunavit. Sed rex Anglorum morte praeventus, bellum
diremit. Hardechnut Angliam simul possedit et Daniam.
Capitulum 73.
37

