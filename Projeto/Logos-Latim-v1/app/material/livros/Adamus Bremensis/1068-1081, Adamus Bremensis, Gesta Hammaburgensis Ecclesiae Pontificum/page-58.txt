Daniam, Suediam et Nordwegiam et in insulas maris ordinavit episcopos multos; de quibus et ipse gaudens
dicere solebat: 'Messis quidem multa, operarii autem pauci. Rogate ergo Dominum messis, ut mittat operarios in
messem suam'. Quorum speciosa multitudine tandem exhilaratus pontifex, primus omnium statuit in Dania
synodum celebrare cum suffraganeis suis, quoniam et temporis opportunitatem habuit, et quoniam illud regnum
sufficientibus habundaret episcopis, et quoniam multa corrigi necesse fuerat in novella plantatione, sicut hoc,
quod episcopi benedictionem vendunt, et quod populi decimas dare nolunt, et quod in gula et mulieribus
enormiter omnes excedunt. Adquae omnia Romani papae fultus auctoritate, regisque Danorum promptissimum
sperans auxilium, magnificum prorsus, ut semper solebat, concilium fieri voluit omnium aquilonalium
episcoporum. Soli diucius expectabantur transmarini. Ea res hactenus synodum remorata est; ad cuius rei fidem
praesto sunt epistolae, quas papa in Daniam legavit episcopis ad synodum rebellibus, et ipsius archiepiscopi
litterae aliis directae. Ex quibus duarum exemplar hic ponere duxi necessarium: 'Alexander episcopus, servus
servorum Dei, omnibus episcopis in regno Danorum constitutis, apostolicae sedi et nostro vicario obedientibus,
salutem et apostolicam benedictionem. Adalbertus, Hammaburgensis archiepiscopus venerabilis, vicarius noster,
litteris et legatis suis conquestus est, quod quidam Edbertus, Farriensis episcopus, multis criminibus involutus,
ad synodum suam per triennium vocatus venire contempserit; quod quia consilio quorundam vestrorum dicitur
esse factum, mandamus et apostolica auctoritate praecipimus, ut ab huiusmodi recedatis omnino consilio,
eumque ad audientiam praedicti fratris nostri ire admoneatis, quatinus post factam examinationem canonice
iudicetur'. Et alia, quibus ibidem praecipitur, ut ei obediant et subiectionem exhibeant. Item aliarum litterarum
exemplar:
'Adalbertus, sanctae Romanae et apostolicae sedis legatus, necnon universarum septentrionalium nationum
archiepiscopus, Hammaburgensis quoque ecclesiae provisor indignus, W. Roskildensi episcopo salutem. Ad
synodum, quam apud Sleswich celebrandam esse constitui, vos venisse aut nuncium vestrum misisse, grato
animo perciperem. Sed de hoc alias. Nunc autem fraternitatem vestram latere nolo, quid molestiae mihi
Adalwardus episcopus intulit, quem vobis teste qui ordinationi eius interfuistis, Sictonensis ecclesiae consecravi
pontificem. Quem dum barbara gens sibi praeesse noluit, Scariensem ecclesiam invadere coepit. Peto igitur, ut
nuncium meum, qui illuc iturus est, ad Dalbogiensem velitis episcopum dirigere'.
Haec habui de synodo quae dicerem, cum et alia multa sint, quae fastidii causa omitto.
Isti vero, quos metropolitanus ad gentes ordinavit, plures sunt, quorum sedes et nomina didicimus ipso narrante.
In Dania itaque novem constituit, Ratolfum ad Sleswich civitatem, Oddonem ad civitatem Ripam, Christianum
ad civitatem Arhusin, Heribertum ad Wibergh civitatem, Magnum monachum et Albricum in Wendilam insulam
Eilbertum monachum in Farriam et Fiunem insulas, Willelmum in insulam Seland, Eginonem in Scaniam
provinciam. In Suediam consecravit sex: Adalwardum et Acilinum, item Adalwardum et Tadicum Schol.94 necnon
Symeonem atque Iohannem monachum. In Norwegiam duos tantum ipse consecravit, Tholf et Sewardum .
Ceterum aliunde ordinatos, cum sibi satisfacerent, et secum misericorditer tenuit, et abeuntes dimisit hilariter;
sicut Meinardum, Osmundum, Bernardum et Asgotum aliosque multos. Praeterea Thurolfum quendam posuit ad
Orchadas. Illuc etiam misit Iohannem in Scotia ordinatum et alium quendam Adalbertum, cognominem suum.
Isleph ad Island insulam. Sunt episcopi quos omnes ordinavit viginti, quorum tres abortivi et extra vineam ociosi
remanserunt, sua quaerentes, non quae Iesu Christi. Quos universos gloriosus archiepiscopus decenti honore
habens, ad praedicandum barbaris verbum Dei prece et praemio commonebat. Ita saepissime vidimus cum
quatuor aut quinque stipatum episcopis; prout ipsum audivimus dicentem, absque multitudine esse non posse.
Cum vero eos a se dimiserat, solito molestior esse propter solitudinem videbatur. Numquam tamen carere maluit
vel tribus, quorum frequentissimi erant Tangwardus Brandenburgensis, vir sapiens et comes episcopi etiam ante
episcopatum; alter erat Iohannes, quidam Scotorum episcopus, vir simplex et timens Deum, qui postea in
Sclavaniam missus, ibidem cum principe Gotescalco interfectus est; tercius Bovo nomen habuit, incertum unde
natus aut ubi ordinatus, qui se tamen peregrinationis amore Iherosolimam ter accessisse iactabat, indeque
Babiloniam deportatum a Sarracenis, tandemque solutum multas per orbem transisse provincias. Hos tres, cum
non essent eius suffraganei, comperimus eum, quod sedes proprias non haberent, maiori fovisse clementia.
Eodemque studio benignitatis utebatur erga Romanae sedis legatos. Quorum clientelam et contubernium in
summo coluit amicitiarum loco, pariter gloriatus, se duos tantum habere dominos, hoc est papam et regem,
quorum dominio iure subiaceant omnes seculi et ecclesiae potestates; illos nimirum sibi esse timori ac honori.
Apparuit hoc in fide viri, quam ita integram servavit utrisque, ut auctoritati apostolicae nichil praeponens, antiqui
honoris privilegia sedi apostolicae contenderet integra servari debere, eiusque legatos summo recipiendos amore
censeret. Maiestatem vero imperatoriam quanti faceret, episcopatus eius testis est, ideo vel maxime destructus,
quod a fidelitate regis nec minis nec blandimentis principum rescindi potuit. Formidolosa est enim malis regia
potestas. Unde etiam frequentes in regno conspirationes fieri solent. Quibus ipse tamen nec in verbo
communicare umquam voluit. Pro cuius fidei merito a rege quidem ut maior domus in palatio constitutus, dono
58

