defendunt. Si quando pugnandum est, canibus aciem struunt. Schol.120 Ibi sunt hommes pallidi, virides et macrobii,
quos appellant Husos; postremo illi qui dicuntur Antropofagi et humanis vescuntur carnibus. Ibi sunt alia
monstra plurima, quae recitantur a navigantibus sepe inspecta, quamvis hoc nostris vix credibile putetur.
Capitulum 20.
Haec habui quae de sinu illo Baltico dicerem, cuius nullam mentionem audivi quempiam fecisse doctorum, nisi
solum, de quo supra diximus, Einhardum. Et fortasse mutatis nominibus arbitror illud fretum ab antiquis vocari
paludes Scithicas vel Meoticas, sive deserta Getarum , aut litus Scithicum, quod Martianus ait: 'confertum esse
multiplici diversitate barbarorum'. 'Illic', inquit, 'Gethae, Daci, Sarmatae, [Neutri,] Alani, Geloni, Antropofagi,
Trogloditae'. Schol.121 Quorum errori condolens noster metropolitanus statuit Bircam illis gentibus metropolem,
quae in medio Sueoniae posita contra civitatem Sclavorum respicit Iumnem, paribusque spaciis omnes illius
ponti amplectitur horas. Schol.122 In qua civitate primum ex nostris ordinavit Hiltinum abbatem, quem ipse voluit
appellari Iohannem. Itaque de insulis Danorum dictum est satis. Nunc vero ad Sueonum sive Nordmannorum
populos, qui proximi sunt, convertamus articulos.
Capitulum 21.
Transeuntibus insulas Danorum alter mundus aperitur in Sueoniam vel Nordmanniam, quae sunt duo latissima
regna aquilonis et nostro orbi adhuc fere incognita. De quibus narravit mihi scientissimus rex Danorum, quod
Nordmannia vix queat transiri per mensem, cum Sueonia duobus mensibus non facile percurratur. Schol.123 'Quod
ipse', inquit, 'probaveram, qui nuper sub Iacobo rege 12 annis militavi in illis regionibus, quae altissimis ambae
montibus includuntur, magis autem Nordmannia, quae suis alpibus circumdat Sueoniam'. De Sueonia vero non
tacent antiqui auctores Solinus et Orosius, qui dicunt, plurimam partem Germaniae Schol.124 Suevos tenere, necnon
montana eius usque ad Ripheos montes extendi. Schol.125 Ibi est etiam Albis fluvius, de quo Lucanus meminisse
videtur. Ille oritur in praedictis alpibus, perque medios Gothorum populos currit in occeanum, unde et Schol.126
Gothelba dicitur. Fertilissima regio est Sueonia, ager frugibus et melle opimus, extra quod pecorum fetu omnibus
antefertur, oportunitas fluminum sylvarumque maxima ubique peregrinis mercibus omnis regio plena. Ita nullis
egere Sueones dicas opibus, excepta quam nos diligimus sive potius adoramus, Schol.127 superbia. Omnia enim
instrumenta vanae gloriae, hoc est aurum, argentum, sonipedes regios, pelles castorum vel marturum, quae nos
ammiratione sui dementes faciunt, illi pro nichilo ducunt. In sola mulierum copula modum nesciunt. Quisque
secundum facultatem suarum virium duas aut tres et amplius simul habet; divites et principes absque numero.
Nam et filios ex tali coniunctione genitos habent legitimos. Capitali vero pena multatur, si quis uxorem alterius
cognoverit, aut vi oppresserit virginem, sive qui alterum spoliaverit bonis suis, aut iniuriam fecerit. Hospitalitate
quamvis omnes Yperborei sint insignes, praecipui sunt nostri Sueones; quibus est omni probro gravius
hospicium negare transeuntibus, ita ut studium vel certamen habeant inter illos, quis dignus sit recipere
hospitem. Cui exhibens omnia iura humanitatis, quot diebus illic commorari voluerit, ad amicos eum suos
certatim per singulas dirigit mansiones. Haec illi bona in moribus habent. Praedicatores autem veritatis, si casti
prudentesque ac ydonei sunt, ingenti amore fovent, adeo ut concilio populorum communi, quod ab ipsis warh
vocatur, episcopos interesse non renuant. Ubi de Christo et christiana religione crebro audiunt non inviti. Et
fortasse facili sermone ad nostram fidem illi persuaderentur, nisi quod mali doctores, dum sua quaerunt, non
quae Iesu Christi, scandalizant eos, qui possent salvari'.
Capitulum 22.
Populi Sueonum multi sunt, viribus et armis egregii, praeterea tam in equis quam in navibus iuxta optimi
bellatores. Unde etiam sua potentia ceteras aquilonis gentes constringere videntur. Reges habent ex genere
antiquo, quorum tamen vis pendet in populi sentencia; quod in commune omnes laudaverint, illum confirmare
oportet, nisi eius decretum pocius videatur, quod aliquando secuntur inviti. Schol.128 Itaque domi pares esse
gaudent. In praelium euntes omnem praebent obedientiam regi, vel ei qui doctior ceteris a rege praefertur. Si
quando vero praeliantes in angustia positi sunt, ex multitudine deorum quos colunt unum invocant auxilio; ei
post victoriam deinceps sunt devoti illumque ceteris anteponunt. Deum autem christianorum iam communi
sentencia fortiorem clamant omnibus esse; alios deos sepe fallere, illum porro semper astare certissimum
adiutorem in oportunitatibus.
Capitulum 23.
Ex ipsis populis Suediae proximi ad nos habitant Gothi, Schol.129 qui occidentales dicuntur; alii sunt orientales.
Verum Westragothia confinis est provinciae Danorum, quae Sconia dicitur. A qua etiam fertur diebus septem
perveniri usque ad civitatem Gothorum magnam Scarane. Deinde Ostrogothia protenditur iuxta mare illud quod
Balticum vocant, usque ad Bircam. Primus Gothorum episcopus Schol.130 Thurgot fuit, secundus vero Godescalcus,
vir sapiens et bonus, ut praedicant, nisi quod domi sedens ocium labori praetulit. Tercium ordinavit noster
63

