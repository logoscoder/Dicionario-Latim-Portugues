tergum manibus confessores Dei per singulas civitates Sclavorum tracti sunt [et aut verbere aut alio modo
vexati], usque dum deficerent. Ista illi spectacula facti et angelis et hominibus in stadio medii cursus
exhalaverunt victorem spiritum'. Multa in hunc modum per diversas Sclavorum provintias tunc facta
memorantur, quae scriptorum penuria nunc habentur pro fabulis. De quibus cum regem amplius interrogarem:
'Cessa', inquit, 'fili, tantos habemus in Dania vel Sclavania martyres, ut vix possint libro comprehendi'.
Capitulum 42.
Omnes igitur Sclavi, qui inter Albiam et Oddaram habitant, per annos 70 et amplius christianitatem coluerunt,
omni tempore Ottonum, talique modo se absciderunt a corpore Christi et ecclesiae, cui antea coniuncti fuerant. O
vere occulta super homines Dei iudicia, qui miseretur cui vult, et quem vult indurat. Cuius omnipotentiam
mirantes, videmus eos ad paganismum esse relapsos, qui primi crediderunt, illis autem conversis ad Christum,
qui videbantur novissimi. Ille igitur iudex iustus, fortis et patiens, qui olim, deletis coram Israel septem gentibus
Chanaan, solos reservavit Allophilos, a quibus transgressi punirentur, ille, inquam, modicam gentilium
portionem nunc indurare voluit, per quos nostra confunderetur perfidia.
Capitulum 43.
Schol.30 Schol.31 Schol.32 Schol.33 Schol.34

Haec facta sunt ultimo tempore senioris Libentii, sub duce Bernardo, filio Bennonis,
qui populum Sclavorum graviter afflixit. Eodemque tempore contentio Ferdensis episcopi Bernarii de Ramsolan
coram papa Sergio terminata est.
Capitulum 44.
Anno archiepiscopi 22. Benno, dux Saxonum, obiit et Liudgerus, frater eius, qui cum uxore sua venerabili Emma
Bremensi ecclesiae plurima fecerunt bona. Apud Magadburg vero Gisillario archiepiscopo Daganus successit,
deinde Walthardus meruit cathedram.
Interea noster archiepiscopus de legatione sua in gentes sollicitus, plures ordinavit episcopos, quorum nomina et
sedes incertae sunt, quia tempus persecutionis incubuit. Sicut vero patrum relatione cognovimus, Esico apud
Sliaswig Popponi successit. Odinkar, de quo supra diximus, apud Ripam insignis fuit. Et sermo est, post obitum
Adeldagi archiepiscopi totam regionem Iudlant usque ad nostram aetatem in duos episcopatus bipartitam esse,
tercio apud Arhusan deficiente. In Sclavania vero ordinavit archiepiscopus Folcwardum, deinde Reginbertum;
quorum prior a Sclavania pulsus, in Suediam vel Nordveiam missus est ab archiepiscopo, et ipse multos in
Domino lucratus, cum gaudio remeavit. Posthaec omnibus bene compositis obiit beatus archimandrita Libentius
unaque Ferdensis episcopus anno Domini 1013. et sepultus est in medio chori ante gradus sanctuarii, quod
factum est pridie Nonas Ianuarii, indictione undecima.
Capitulum 45.
Unwanus archiepiscopus sedit annis 16. Ferulam suscepit ab Heinrico, palleum a maiore papa Benedicto. De
choro Podarbrunnensi assumptus est, clarissimo genere Inmedingorum oriundus, Schol.35 praeterea dives et largus,
omnibus hominibus acceptus, clero autem adprime benivolus, quibus etiam hortatu Libentii tunc praepositi
curtem Botegun optulit, cuius servitium esset per natales apostolorum .
Capitulum 46.
Unwanus primus omnium congregationes ad canonicam regulam traxit, quae antea quidem mixta ex monachis
vel canonicis conversatione degebant. Ille omnes ritus paganicos, quorum adhuc supersticio viguit in hac
regione, praecepit funditus amoveri, ita ut ex lucis, quos nostri paludicolae stulta frequentabant reverentia,
faceret ecclesias per diocesim renovari; ex quibus etiam basilicam sancti Viti extra oppidum construi et capellam
sancti Willehadi combustam iussit reparari.
Ipso tempore ferunt aggerem Bremensis oppidi firmatum contra insidias et impetus inimicorum regis, praecipue
quoniam dux Bernardus, Heinrico imperatori ausus rebellare, terruit ac turbavit omnes ecclesias Saxoniae. Ex
illo enim tempore, quo dux constitutus est in hac regione, nunquam discordia cessavit inter geminas domos,
scilicet archiepiscopi et ducis: illis impugnantibus regem et ecclesiam, istis pro salute ecclesiae ac fidelitate
regum certantibus. Haec aemulatio partium, dum prius occulta esset, ex eo tempore vires accepit et crevit in
immensum. Bernardus enim dux, tam avitae humilitatis quam paternae religionis oblitus, primo quidem per
avaritiam gentem Winulorum crudeliter opprimens, ad necessitatem paganismi coegit; deinde per superbiam
beneficiorum immemor, totam secum ad rebellandum caesari movit Saxoniam; novissime surgens in Christum,
ecclesias huius patriae non dubitavit impugnare, praecipue vero nostram, quae et ditior eo tempore ceteris et
longinquior videbatur a manu imperatoris. Eius impetum viri dicitur noster archiepiscopus Unwan Schol.36 sua
magnanimitate taliter refregisse, ut prae pudore sapientiae ac liberalitatis episcopi cogeretur ipse dux ecclesiae,
32

