iuvenis quidem aetate, verum sapientia et pietate praecessit omnes, qui fuerunt ante eum; nec quispiam regum
fuit populo Sueonum tam acceptus sicut Anundus.
Capitulum 58.
Eo tempore cum esset pax firma inter Sclavos et Transalbianos, Unwanus archiepiscopus metropolem
Hammaburg renovavit, clerumque dispersum colligens, magnam ibidem tam civium quam fratrum adunavit
multitudinem. Itaque cum duce Bernardo frequenter inhabitans locum saepe dimidium annum vixit in
Hammaburg, gloriosissimum regem Chnut invitans ad colloquium Sclavorumque satrapas Utonem et Sedericum.
Tali modo pontifex Unwanus domi forisque clarus legationem suam in gentibus narratur implesse. Nunc ea
restant dicenda, quae de martyrio regis Olaph fama volante cognovimus.
Capitulum 59.
Olaph igitur, clarissimus rex Nortmannorum, contra Chnut, regem Danorum, qui regnum suum impugnaverat,
perpetuo decertabat praelio. Tandemque ferunt beatissimum regem Olaph seditione principum, quorum mulieres
ipse propter maleficia sustulit, a regno depulsum Norvegiae. Et regnavit Chnut in Nortmannia simul et Dania et,
quod nulli regum prius contingere potuit, in Anglia. Olaph vero totam spem suam in Deo ponens, ad
comprimendos ydololatras denuo bellum instaurat. Itaque de rege Sueonum, cuius filiam habuit, et populis
Islanorum infinitam congregans armatorum multitudinem, patrium regnum vi et armis recepit. Rex igitur
christianissimus fortitudine in hostes et iusticia in suos celebris, ad hoc se credidit in regnum a Deo restitutum, ut
iam tunc nemini parcere debuisset, qui vel magus permanere vellet aut christianus fieri nollet. Et iam magna ex
parte votum implevit, cum pauci, qui remanserant ex magis, in ultionem eorum, quos rex dampnavit, etiam
ipsum obtruncare non dubitarunt. Schol.42 Alii dicunt eum in bello peremptum, quidam vero in medio populi circo
ad ludibrium magis expositum. Sunt alii qui asserunt, illum in gratiam regis Chnut latenter occisum, quod et
magis verum esse non diffidimus, eo quod regnum eius invasit. Igitur Olaph rex et martyr, ut credimus, tali fine
consummatus est; corpus eius in civitate magna regni sui Trondemnis cum decenti est honore tumulatum. Ubi
hodieque pluribus miraculis et sanitatibus, quae per eum fiunt, Dominus ostendere dignatur, quanti meriti sit in
coelis, qui sic glorificatur in terris. [Regnavit autem annis 12.] Agitur festivitas eius 4. Kal. Augusti, omnibus
septentrionalis occeani populis Nortmannorum, Sueonum, Gothorum, [Semborum], Danorum atque Sclavorum
aeterno cultu memorabilis.
Capitulum 60.
Per idem tempus sermo est, quendam ab Anglia nomine Wolfredum, divini amoris instinctu Suediam ingressum,
verbum Dei paganis cum magna fiducia praedicasse. Qui dum sua praedicatione multos ad christianam fidem
convertisset, ydolum gentis nomine ThQr, stans in concilio paganorum coepit anathematizare; simulque arrepta
bipenni simulacrum in frusta concidit. Et ille quidem pro talibus ausis statim mille vulneribus confossus, animam
laurea dignam martyrii transmisit in coelum. Corpus eius barbari laniatum post multa ludibria merserunt in
paludem. Haec veraciter comperta memoriae tradidi, quamvis sint et alia, quae adhuc scribi digna sint. Verum de
Unwano et quae suo tempore gesta sunt dictum est sufficienter et, sicut aestimo, fideliter. Apud Magedburg ipso
tempore Walthardo successit Gero, deinde Hunfrid, ambo viri sancti et episcopali nomine digni. Deinde obiit
gloriosus archiepiscopus, qui transisse dicitur 6. Kalend. Februarii, anno Domini 1029, indictione 12, et sepultus
est iuxta decessorem suum a latere sinistro.
Capitulum 61.
Libentius sedit annos fere quatuor. Schol.43 Is cum esset nepos alterius Libentii, et tunc maior domus praepositus,
favore Gislae imperatricis ferulam suscepit a Conrado caesare, palleum vero a papa Iohanne XIX; vir simplex ac
rectus ac timens Deum. Cumque omnibus esset affabilis, singulari quodam amore clerum dilexit et inopum
necessitatibus erat valde compatiens. Ipse igitur vicum trans flumen ab incolis terrae pretio redemit, quem
fratribus offerens, 30 ex eo [per annum] statuit dari convivia. At vero xenodochii talem omnino sollicitudinem
curavit habere, ut qui in hac parte sola negligentias omnium praecessorum sanare videretur. Adeo redundavit
episcopatus ut praepositura et xenodochium, ut vix egens quisquam posset inveniri. Forte hoc videtur incredibile
his, qui huius temporis egestatem vident, nec fortasse quisquam tunc crederet, ea futura, quae nunc facta
videntur. Libentius itaque bonus in praepositura, multo melior in cathedra, legationem suam ad gentes ferventi
animo ingressus est.
Capitulum 62.
Et primo omnium concilians sibi Chnut, regem Danorum, Gerbrando subrogavit in Seland Avoconem, in
Aldinburg ordinavit Meinherum, Schol.44 Thorgato autem successorem posuit de Ramsola Gotescalcum episcopum.
Schol.45
Illis namque diebus beatissimus Thorgat episcopus pro labore praedicationis Bremae cum archiepiscopo
35

