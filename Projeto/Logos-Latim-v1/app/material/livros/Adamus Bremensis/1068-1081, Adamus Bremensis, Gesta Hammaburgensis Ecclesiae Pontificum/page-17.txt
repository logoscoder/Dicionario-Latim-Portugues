Danorum atque Sclavorum; quod et antea Gregorius papa concessit. Igitur Bremensis atque Hammaburgensis
parrochiae coadunatio facta est ultimo tempore sancti Ansgarii. Vita eius annum non ponit, praeceptum autem
regis ponit annum regni vicesimum primum; privilegium papae notat annum Domini 858, qui est ab ordinatione
archiepiscopi vicesimus nonus.
Capitulum 30.
Post haec scribitur in Vita beati antistitis, qualiter in Daniam veniens iuniorem Horicum in regno repperit. Cui
tempori congruit Hystoria Francorum, quae sic de Danis meminit: Nortmannos per Ligerim Thurones
succendisse, per Sequanam Parisios obsedisse, Karolum timore compulsum terram eis dedisse ad habitandum.
Deinde Lotharingia inquit, vastata, et subacta Fresia,
in sua victrici conversos viscera dextra.
Contendentibus namque ad invicem Gudurm, principe Nortmannorum, cum patruo, scilicet rege Danorum
Horico, tanta caede utrique mactati sunt, ut wulgus omne caderet, de styrpe autem regia nemo omnium
remaneret, praeter puerum unum, nomine Horicum. Iste mox ut regnum Danorum suscepit, ingenito furore super
christicolas efferatus, sacerdotes Dei expulit et ecclesias claudi praecepit.
Capitulum 31.
Ad quem sanctus Dei confessor Ansgarius venire non trepidans, comitante gratia divina, crudelem tyrannum sic
placatum reddidit, ut Christianitatem ipse susciperet, suisque omnibus, ut Christiani fierent, per edictum
mandaret, insuper et in alio portu regni sui apud Ripam extrueret ecclesiam in Dania secundam. Et his
ecclesiastico ordine compositis, beatus pastor noster ecclesiam illam Rimberto commendavit presbytero, et
reversus est ad Hammaburg, ubi de venditione christianorum Nordalbingos correxit. Inde Fresos adiens,
castigavit eos pro labore dominici diei; pertinatius vero agentes igne coelesti multavit; et alia, quae antiquis
miraculis non imparia leguntur in Vita eius.
Capitulum 32.
Et quoniam totum eius studium erat pro salute animarum, si quando a praedicatione gentilium foris liber erat,
domi congregationum suarum curam egit. Quarum primam, quae ab Hammaburg olim barbarica incursione
depulsa est, ipse, ut praediximus, ad Ramsolas transtulit. Secundam in Bremis habuit sanctorum virorurn, qui
habitu quidem usi canonico, regula vivebant monastica usque ad nostri fere temporis aetatem. Terciam
sanctarum virginum congregationem in Birxinon adunavit. Ubi devota Christi matrona Liutgart totum
patrimonium suum offerens coelesti sponso, magnum chorum castitatis suo ducatu nutrivit. Ad curam autem
pauperum et susceptionem peregrinorum multis locis hospitalia praeparavit. Unum autem vel praecipuum habuit
Bremae, ubi per se ipsum cotidie veniens, infirmis non erubuit ministrare. Quorum plurimos dicitur verbo vel
tactu sanasse.
Capitulum 33.
Ipse retranstulit corpus sancti Willehadi in matricem ecclesiam beati Petri apostoli, [ab illo australi oratorio, quo
deportatum est a Willerico]. Et tunc facta sunt illa miracula, quae per merita sancti Willehadi populo ostensa sunt
ab anno Domini 861, qui est ab ordinatione archiepiscopi 30. Ipse enim qui transtulit, et vitam et miracula eius
singulis libris comprehendit.
Capitulum 34.
Sique temporum seriem diligenter computemus, ipsum est tempus quo in Saxoniam translatio sancti Alexandri
contigit. In qua illud memorabile videtur, confessorem nostrum cum advena martyre certasse, quis eorum
videretur esse maior et in gratia sanitatum populis acceptior. Einhardus in Gestis Saxonum haec dulci calamo
prosequitur.
Capitulum 35.
Interea beatus Ansgarius captivos redimendo, tribulatos refovendo, erudiendo domesticos, barbaris
euangelizando, foris apostolus, intus monachus, nunquam legitur ociosus. Nec solum erga suos, verum et alios
quomodo viverent, sollicitus. Episcopos etiam tam voce quam litteris, ut vigilarent supra dominicum gregem,
hos arguit, illos obsecravit. At vero regibus Romanorum pro sua legatione, regibus Danorum pro christiana fide
crebro mandavit. Extant epistolae eius plures huiusmodi. Unam vero, quam scribit omnibus episcopis de sua
legatione, quam ab Ebone orsam asserit, ita claudit: 'Deprecor', inquiens, 'ut apud Deum intercedatis, quatinus
haec legatio crescere et fructificare mereatur in Domino. Iam enim Deo propitio et apud Danos et apud Sueones
17

