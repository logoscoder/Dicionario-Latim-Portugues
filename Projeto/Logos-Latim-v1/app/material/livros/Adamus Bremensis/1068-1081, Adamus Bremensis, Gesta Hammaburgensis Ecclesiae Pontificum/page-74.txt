Schol. 72. In ostio Peanis fluvii civitas maxima est, quae Dimine vocatur; ibi est terminus Hammaburgensis
parrochiae.
Schol. 73. Clarissimus rex Danorum sola mulierum incontinentia laboravit, non tamen sponte, ut arbitror, sed
vitio gentis. Nec tamen illi malo defuit ultio, quia una ex concubinis eius, Thore nomine, legitimam ipsius
reginam Gude veneno extinxit. Cumque rex Suein filium Thore, Magnum vocabulo, Romam transmitteret, ut ibi
consecraretur ad regnum, infelix puer invia defunctus est, post quem mater impia non suscepit alium filium.
Schol. 74. Dicit enim scriptura Pharaoni: 'Quia in hoc ipsum excitavi te, ut ostendam virtutem meam in te, et
glorificetur nomen meum in gentibus. Ergo cuius vult miseretur Deus, et quem vult durat'.
Schol. 75. Ibique locavit caput sancti Secundini, qui unus ex legione Thebeorum ducum fuisse legitur, cuius
patrocinia metropolitanus suscepit in Italia, largiente quodam episcopo Taurinensi.
Schol. 76. 'Difficile est, ut laudabiliter viventem laus humana non capiat'. Leo papa.
Schol. 77. Audivimus saepenumero piissimum archiepiscopum nostrum Adalbertum cum de continentia tenenda
suos hortatus est clericos : 'Admoneo vos', inquit, 'et postulans iubeo, ut pestiferis mulierum vinculis
absolvamini, aut si ad hoc non potestis cogi, quod perfectorum est, saltem cum verecundia vinculum matrimonii
custodite, secundum illud quod dicitur: Si non caste, tamen caute'.
Schol. 78. Inter quos advena Paulus ex iudaismo conversus est ad christianam fidem. Quique, nescio an pro
avaritia vel pro sapientia, exulatus in Graeciam, cum inde remearet, nostro adhaesit pontifici, glorians se
multarum artium callere ingenio, adeo ut ex insciis litterarum philosophos redderet per triennium, et ex cupro
formaret aurum obrizum. Facile persuasit ille archiepiscopo, credere omnia quae dixit, adiciens hoc omnibus
mendaciis suis, quod cito faceret apud Hammaburg monetam publicam ex auro fieri et pro denariis bizantos dari.
Schol. 79. Ex omni victu et servitio episcopali decima capellano legaliter cotidie reddebatur ad sustentationem
infirmorum et egentium peregrinorumque hospitium. Sed capellanus ad suum usum fraudulenter multa
reservans, nichil pauperibus impendebat.
Schol. 80. Fertur idem Ansverus, cum ad passionem veniret, flagitasse paganos, ut prius socii, quos deficere
metuebat, lapidarentur. Quibus coronatis, ipse gaudens cum Stephano genua posuit.
Schol. 81. Iohannes iste peregrinationis amore Scotiam egressus, venit in Saxoniam, et clementer ut omnes a
nostro susceptus archiepiscopo, non multo post in Sclavaniam ab eo directus est ad principem Godescalcum.
Apud quem illis diebus commoratus, multa paganorum milia baptizasse narratur.
Schol. 82. Ipso eodemque tempore Sliaswig, civitas Saxonum Transalbianorum, quae sita est in confinio Danici
regni, opulentissima aeque ac populosissima, ex improviso paganorum incursu funditus excisa est.
Schol. 83. Haec est Sclavorum tertia negatio, qui primo facti sunt a Karolo christiani, secundo ab Ottone, tertio
nunc ab Godescalco principe.
Schol. 84. Haroldus iste rex Nordmannorum 300 naves magnas habuit, quae omnes ibi remanserunt. Insuper
massa auri, quam Haroldus a Graecia duxit, ad Bastardum tali fortuna pervenit. Erat autem pondus auri, quod vix
bisseni iuvenes cervice levarent.
Schol. 85. Duobus Hericis in praelio interfectis, Halzstein, filius Stenkel regis, in regnum levatus est. Quo mox
pulso, accersitus est Amunder a Ruzzia, et illo nichilominus amoto, Sueones quendam elegerunt Haquinum.
Schol. 86. Iste accepit niatrem Olavi iuvenis in matrimonio. Rex autem Nordmannorum duxit filiam regis
Danorum uxorem, et facta est pax ad invicem.
Schol. 87. Isti erant filii Haroldi.
Schol. 88. Multotiens etiam cum fletu asseruit, omnes decessores suos in persecutione ducum et malitia
parrochianorum velut in igne recoctos et assatos. 'Unde non diffido', inquit, 'me quoque pro veritate ab eisdem
martyrio coranandum esse'.
Schol. 89. Nothebaldus vir maleficus, adulator et mendax apertissimus.
Schol. 90. Ex illo tempore balneis, quibus fere cotidie solebat uti, sale recoctis abstinuit, et reliquis multis, quae
gravia esse populo persensit.

74

