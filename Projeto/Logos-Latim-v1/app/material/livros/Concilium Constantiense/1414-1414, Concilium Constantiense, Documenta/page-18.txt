Paulus numquam fuit membrum diaboli licet fecerit quosdam actus actibus ecclesiae malignantium consimiles.
Praesciti non sunt partes ecclesiae cum nulla pars eius ab ea finaliter excidat eo quod praedestinationis charitas
quae ipsam ligat non excidit.
Duae naturae divinitas et humanitas sunt unus christus.
Praescitus etsi aliquis sit in gratia secundum praesentem iustitiam tamen numquam est pars sanctae ecclesiae: et
praedestinatus semper manet membrum ecclesiae licet aliquando excidat a gratia adventitia sed non a gratia
praedestinationis.
Sumendo ecclesiam pro convocatione praedestinatorum sive sit in gratia sive non secundum praesentem
iustitiam isto modo ecclesia est articulus fidei.
Petrus non fuit nec est caput sanctae ecclesiae catholicae.
Sacerdotes quomodolibet criminose viventes sacerdotii polluunt potestatem et sicut filii infideles sentiunt
infideliter de septem sacramentis ecclesiae de clavibus officiis censuris moribus caeremoniis et sacris rebus
ecclesiae veneratione reliquiarum indulgentiis et ordinibus.
Papalis dignitas a Caesare inolevit et papae praefectio et institutio a Caesaris potentia emanavit.
Nullus sine revelatione assereret rationabiliter de se vel de alio quod esset caput ecclesiae particularis sanctae:
nec Romanus pontifex est caput Romanae ecclesiae.
Non oportet credere quod iste quicumque particularis Romanus pontifex sit caput cuiuscumque particularis
ecclesiae sanctae nisi deus eum praedestinaverit.
Nemo gerit vicem christi vel Petri nisi sequatur eum in moribus cum nulla alia sequela sit pertinentior nec aliter
recipiat a deo procuratoriam potestatem: quia ad illud officium vicarii requiritur et morum conformitas et
instituentis auctoritas.
Papa non est manifestus et verus successor principis apostolorum Petri si vivit moribus contrariis Petro: et si
quaerit avaritiam tunc est vicarius Iudae Iscarioth.
Et pari evidentia cardinales non sunt manifesti et veri successores collegii aliorum apostolorum christi nisi
vixerint more apostolorum servantes mandata et consilia domini nostri Iesu christi.
Doctores ponentes quod aliquis per censuram ecclesiasticam emendandus si corrigi noluerit saeculari iudicio est
tradendus pro certo sequuntur in hoc pontifices scribas et phariseos qui christum nolentem eis oboedire in
omnibus dicentes nobis non licet interficere quemquam ipsum saeculari iudicio tradiderunt eo quod tales sunt
homicidae graviores quam Pilatus.
Oboedientia ecclesiastica est oboedientia secundum adinventionem sacerdotum ecclesiae praeter expressam
auctoritatem scripturae.
Divisio immediata humanorum operum est quod sint vel virtuosa vel vitiosa: quia si homo est vitiosus et agit
quicquam tunc agit vitiose et si est virtuosus et agit quicquam tunc agit virtuose.
Quia sicut vitium quod crimen dicitur sive mortale peccatum inficit universaliter actus hominis vitiosi sic virtus
vivificat omnes actus hominis virtuosi.

18

