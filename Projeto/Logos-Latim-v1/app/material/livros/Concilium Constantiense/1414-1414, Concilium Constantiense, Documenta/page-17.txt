Sed cum infrascripti articuli expresse contineantur in libris seu tractatibus suis videlicet in libro quem intitulavit
de ecclesia et aliis suis opusculis ideo libros praedictos et doctrinam suam et singulos alios tractatus et opuscula
in latino sive vulgari Bohemico per ipsum editos aut in quocumque alio idiomate per alium vel alios translatos
haec sacrosancta synodus reprobat atque damnat ipsos comburendos publice et solemniter in praesentia cleri et
populi in civitate Constantiensi et alibi decernit et definit adiiciens propter praemissa omnem eius doctrinam
merito esse et fore suspectam de fide et ab omnibus christi fidelibus evitandam.
Et ut de medio ecclesiae illa perniciosa doctrina eliminetur haec sancta synodus prorsus iubet per locorum
ordinarios tractatus et opuscula huiusmodi per censuram ecclesiasticam etiam si sit opus cum adiectione poenae
et fautoriae haereseos diligenter inquiri et repertos ignibus publice concremari.
Si quis autem huius sententiae ac decreti violator aut contemptor exstiterit statuit eadem sancta synodus per
locorum ordinarios et inquisitores haereticae pravitatis contra talem vel tales veluti suspectum vel suspectos de
haeresi procedendum.
Visis insuper actis et actitatis in causa inquisitionis de et super haeresi contra praedictum Ioannem Huss habitis
et factis et habita prius fideli et plenaria commissariorum in huiusmodi causa deputatorum relatione aliorum que
magistrorum in theologia et iuris utriusque doctorum in de et super actis actitatis et dictis testium fide dignorum
et plurimorum quae dicta ipsi Ioannis Huss palam et publice lecta fuerunt coram patribus et praelatis huius sacri
concilii per quorum testium dicta apertissime constat eumdem Ioannem multa mala scandalosa et seditiosa et
periculosas haereses dogmatizasse et publice per multa annorum curricula praedicasse christi nomine invocato
haec sacrosancta synodus Constantiensis solum deum prae oculis habens per hanc definitivam sententiam quam
profert in his scriptis pronunciat decernit et declarat dictum Ioannem Huss fuisse et esse verum et manifestum
haereticum ipsum que errores et haereses ab ecclesia dei dudum damnatos et damnatas ac plurima scandalosa
piarum aurium offensiva temeraria et seditiosa dogmatizasse et publice praedicasse in non modicam offensam
divinae maiestatis ac universalis ecclesiae scandalum et fidei catholicae detrimentum claves etiam ecclesiae et
censuras ecclesiasticas vilipendisse in quibus per annos multos perstitit animo indurato christi fideles per suam
pertinaciam nimium scandalizans cum appellationem ad dominum nostrum Iesum christum tamquam ad
supremum iudicem omissis ecclesiasticis mediis interposuerit in qua multa falsa et iniuriosa posuit et scandalosa
ipsius sedis apostolicae censurarum ecclesiasticarum et clavium in contemptum.
Idcirco propter praemissa et alia plura praefatum Ioannem Huss haereticum fuisse haec sancta synodus
pronunciat et tamquam haereticum iudicandum et condemnandum fore iudicat et condemnat per praesentes:
dictam que appellationem tamquam iniuriosam et scandalosam et illusoriam iurisdictioni ecclesiasticae
reprobando ipsum que Ioannem Huss populum christianum maxime in regno Bohemiae in praedicationibus suis
publicis et scripturis per eum compilatis seduxisse ac eiusdem populi christiani non veracem praedicatorem
evangelii christi secundum expositionem sanctorum doctorum sed fuisse verius seductorem.
Verum quia per ea quae haec sacrosancta synodus vidit et audivit cognovit eumdem Ioannem Huss pertinacem et
incorrigibilem et adeo talem quod non cupiebat ad gremium sanctae matris ecclesiae redire neque haereses et
errores per eum publice defensatos et praedicatos velle abiurare idcirco haec sancta synodus Constantiensis
eumdem Ioannem Huss ab ordine sacerdotali et aliis ordinibus quibus exsistit insignitus deponendum et
degradandum fore declarat et decernit: committens nihilominus reverendis in christo patribus archiepiscopo
Mediolanensi Feltrensi Astensi Alexandrino Bangorensi et Vaurensi episcopis ut in praesentia huius
sacrosanctae synodi dictam degradationem secundum quod ordo iuris requirit debite exsequantur.
Haec sancta synodus constantiensis Ioannem Huss attento quod ecclesia dei non habeat ultra quod agere valeat
iudicio saeculari relinquit et ipsum curiae saeculari relinquendum fore decernit.
Unica est sancta universalis ecclesia quae est praedestinatorum universitas.
Et infra sequitur universalis sancta ecclesia tantum est una sicut tantum unus est numerus omnium
praedestinatorum.

17

