hoc venerabile sacramentum tamen hoc non obstante sacrorum canonum auctoritas laudabilis et approbata
consuetudo ecclesiae servavit et servat quod huiusmodi sacramentum non debet confici post coenam neque a
fidelibus recipi non ieiunis nisi in casu infirmitatis aut alius necessitatis a iure vel ab ecclesia concesso vel
admisso.
Et sicut haec consuetudo ad vitanda aliqua pericula et scandala rationabiliter introducta est sic potuit simili aut
maiori ratione introduci et rationabiliter observari quod licet in primitiva ecclesia huiusmodi sacramentum
reciperetur a fidelibus sub utraque specie tamen postea a conficientibus sub utraque et a laicis tantummodo sub
specie panis suscipiatur cum firmissime credendum sit et nullatenus dubitandum integrum christi corpus et
sanguinem tam sub specie panis quam sub specie vini veraciter contineri.
Unde cum huiusmodi consuetudo ab ecclesia et sanctis patribus rationabiliter introducta et diutissime observata
sit habenda est pro lege quam non licet reprobare aut sine ecclesiae auctoritate pro libito innovare.
Quapropter dicere quod hanc consuetudinem aut legem observare sit sacrilegum aut illicitum censeri debet
erroneum: et pertinaciter asserentes oppositum praemissarum tamquam haeretici arcendi sunt et graviter
puniendi per dioecesanos locorum seu officiales eorum aut inquisitores haereticae pravitatis in regnis seu
provinciis in quibus contra hoc decretum aliquid fuerit forsan attentatum aut praesumptum iuxta canonicas et
legitimas sanctiones in favorem catholicae fidei contra haereticos et eorum fautores salubriter adinventas.
Item ipsa sancta synodus decernit et declarat super ista materia reverendissimis in christo patribus et dominis
patriarchis primatibus archiepiscopis episcopis et eorum in spiritualibus vicariis ubilibet constitutis processus
esse dirigendos in quibus eis committatur et mandetur auctoritate huius sacri concilii sub poena
excommunicationis ut effectualiter puniant eos contra hoc decretum excedentes.
Eos vero qui in communicando populum sub utraque specie panis et vini exorbitaverunt et sic faciendum esse
docuerunt si ad poenitentiam redeant ad gremium ecclesiae suscipiant iniuncta eis pro modo culpae poenitentia
salutari.
Qui vero ex illis ad poenitentiam redire non curaverint animo indurato per censuras ecclesiasticas per eos ut
haeretici sunt coercendi invocato etiam ad hoc si opus fuerit auxilio brachii saecularis.
Cum principium cuiuslibet rei potissima pars sit ut principium decens et amabile deo et possibilis ecclesiae
reintegratio fiat sacrosancta generalis synodus Constantiensis in spiritu sancto congregata legitime ecclesiam
catholicam repraesentans ut istae duae oboedientiae videlicet illa quae profitetur dominum Ioannem xxiii olim
fuisse papam et illa quae profitetur dominum Gregorium xii esse papam unanimiter una alteri et altera alteri
coniungantur sub capite christo dictas convocationem auctorizationem approbationem et confirmationem nomine
illius domini qui in sua oboedientia dicitur Gregorius xii nunc factas quantum ad ipsum spectare videtur quia
abundans ad certitudinem pro bona cautela nemini nocet sed omnibus prodest in omnibus et per omnia admittit et
aliquo modo has supradictas duas oboedientias coniunctas et unitas esse decernit et declarat in uno corpore
domini nostri Iesu christi et huius sacri universalis concilii generalis in nomine patris et filii et spiritus sancti.
Sacrosancta generalis synodus Constantiensis et caetera ut ecclesiae sanctae dei eo melius sincerius et securius
provideatur statuit pronunciat ordinat et decernit quod proxima electio futuri Romani pontificis fiat modo forma
loco tempore et materia per sacrum concilium ordinandis.
Et quod idem concilium possit et valeat in futurum quascumque personas cuiuscumque status vel oboedientiae
sint aut fuerint ad electionem huiusmodi active et passive et alios quoscumque actus ecclesiasticos et omnia alia
opportuna non obstantibus quibuscumque processibus poenis aut sententiis habilitare recipere et deputare modo
et forma quibus tunc videbitur expedire.
Quod que sacrum concilium non dissolvatur donec electio huiusmodi fuerit celebrata.

10

