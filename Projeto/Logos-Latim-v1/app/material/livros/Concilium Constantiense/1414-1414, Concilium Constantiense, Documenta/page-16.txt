Quilibet est deus.
Quaelibet creatura est deus.
Ubique omne ens est cum omne ens sit deus.
Omnia quae eveniunt absolute necessario eveniunt.
Infans praescitus et baptizatus necessario vivet diutius et peccabit in spiritum sanctum ratione cuius merebitur ut
perpetuo condemnetur.
Et ita nullus ignis ipsum potest comburere pro hoc tempore vel instanti.
Ut fidem asseram quod omnia quae evenient de necessitate evenient.
Sic paulus praescitus non potest vere poenitere hoc est contritione peccatum finalis impoenitentiae delere aut
ipsum non habere debere.
Sacrosanctum generale concilium Constantiense divinitus congregatum et ecclesiam catholicam repraesentans ad
perpetuam rei memoriam.
Quia teste veritate arbor mala fructus malos facere consuevit hinc est quod vir damnatae memoriae Ioannes
Wicleff sua mortifera doctrina non in christo Iesu per evangelium ut olim sancti patres fideles filios genuere sed
contra christi salutarem fidem velut radix virulenta plures genuit filios pestiferos quos sui perversi dogmatis
reliquit successores.
Adversus quos haec sancta synodus Constantiensis tamquam contra spurios et illegitimos filios cogitur insurgere
et eorum errores ab agro dominico tamquam vepres nocivas cura pervigili et cultro auctoritatis ecclesiasticae
resecare ne ut cancer serpant in perniciem aliorum.
Cum itaque in sacro generali concilio nuper Romae celebrato decretum fuerit doctrinam damnatae memoriae
Ioannis Wicleff damnandam esse et libros eius huiusmodi doctrinam continentes fore tamquam haereticos
comburendos et doctrinam ipsam damnatam et libros eius tamquam doctrinam insanam et pestiferam includentes
combustos fuisse cum effectu et huiusmodi decretum huius sacri auctoritate concilii fuerit approbatum
nihilominus tamen quidam Ioannes Huss in hoc sacro concilio hic personaliter constitutus non christi sed potius
Ioannis Wicleff haeresiarchae discipulus post et contra damnationem et decretum huiusmodi ausu temerario
contraveniens errores eius plures et haereses tam ab ecclesia dei quam etiam a ceteris olim reverendis in christo
patribus dominis archiepiscopis et episcopis diversorum regnorum et magistris in theologia plurium studiorum
condemnatos dogmatizavit asseruit et praedicavit praesertim condemnationi scholasticae ipsorum articulorum
Ioannis Wicleff factae pluries in universitate Pragensi cum suis complicibus in scholis et in praedicationibus
publice resistendo ac ipsum Ioannem Wicleff virum catholicum et doctorem evangelicum in favorem eius
doctrinae coram multitudine cleri et populi declaravit: certos etiam articulos infrascriptos et plures alios merito
damnabiles tamquam catholicos asseruit et publicavit qui in libris ipsius Ioannis Huss et opusculis notorie
continentur.
Quapropter habita prius plenaria informatione de praemissis et diligenti deliberatione reverendissimorum in
christo patrum dominorum sanctae Romanae ecclesiae cardinalium patriarcharum archiepiscoporum
episcoporum et ceterorum praelatorum et doctorum sacrae paginae et iuris utriusque in multitudine copiosa haec
sacrosancta synodus Constantiensis declarat et diffinit articulos infrascriptos qui habita collatione per plures
magistros in sacra pagina reperti fuerunt contineri in eius libris et opusculis manu propria scriptis et quos etiam
idem Ioannes Huss in publica audientia coram patribus et praelatis huius sacri concilii confessus fuit in suis libris
et opusculis contineri non esse catholicos nec tamquam tales esse dogmatizandos sed ex eis plures esse erroneos
alios scandalosos aliquos piarum aurium offensivos plures que eorum esse temerarios et seditiosos et nonnullos
eorumdem esse notorie haereticos et iam dudum a sanctis patribus et generalibus conciliis reprobatos et
damnatos ipsos que praedicare dogmatizare aut quomodolibet approbare districte inhibendo.
16

