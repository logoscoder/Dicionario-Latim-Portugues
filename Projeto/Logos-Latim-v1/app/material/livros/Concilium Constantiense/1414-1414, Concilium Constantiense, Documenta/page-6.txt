Si quis ingreditur religionem privatam qualemcumque tam possessionatorum quam mendicantium redditur
ineptior et inhabilior ad observantiam mandatorum dei.
Sancti instituentes religiones privatas sic instituendo peccaverunt.
Religiosi viventes in religionibus privatis non sunt de religione christiana.
Fratres tenentur per labores manuum victum acquirere et non per mendicitatem.
Omnes sunt simoniaci qui se obligant orare pro aliis eis in temporalibus subvenientibus.
Oratio praesciti nulli valet.
Omnia de necessitate absoluta eveniunt.
Confirmatio iuvenum clericorum ordinatio locorum consecratio reservantur papae et episcopis propter
cupiditatem lucri temporalis et honoris.
Universitates studia collegia graduationes et magisteria in eisdem sunt vana gentilitate introducta et tantum
prosunt ecclesiae sicut diabolus.
Excommunicatio papae vel cuiuscumque praelati non est timenda quia est censura antichristi.
Peccant fundantes claustra et ingredientes sunt viri diabolici.
Ditare clerum est contra christi mandatum.
Silvester papa et Constantinus imperator erraverunt ecclesiam dotando.
Omnes de ordine mendicantium sunt haeretici et dantes eis eleemosynam sunt excommunicati.
Ingredientes religionem aut aliquem ordinem eo ipso inhabiles sunt ad observandum divina praecepta et per
consequens perveniendi ad regna caelorum nisi apostataverint ab eisdem.
Papa cum omnibus clericis suis possessionem habentibus sunt haeretici eo quod possessionem habent et omnes
consentientes eis omnes scilicet domini saeculares et caeteri laici.
Ecclesia Romana est synagoga satanae nec papa est immediatus et proximus vicarius christi et apostolorum.
Decretales epistolae sunt apocryphae et seducunt a christi fide et clerici sunt stulti qui student eas.
Imperator et domini saeculares seducti sunt a diabolo ut ecclesiam dotarent de bonis temporalibus.
Electio papae a cardinalibus per diabolum est introducta.
Non est de necessitate salutis credere Romanam ecclesiam esse supremam inter alias ecclesias.
Fatuum est credere indulgentiis papae et episcoporum.
Iuramenta illicita sunt quae fiunt ad roborandum humanos contractus et commercia civilia.
6

