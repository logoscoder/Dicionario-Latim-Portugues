Sacerdos christi vivens secundum legem eius et habens scripturae notitiam et affectum ad aedificandum populum
debet praedicare non obstante praetensa excommunicatione.
Et infra: quod si papa vel aliquis praepositus mandet sacerdoti sic disposito non praedicare non debet subditus
oboedire.
Quilibet praedicantis officium de mandato accipit qui ad sacerdotium accedit: et illud mandatum debet exsequi
praetensa excommunicatione non obstante.
Per censuras ecclesiasticas excommunicationis suspensionis et interdicti ad suam exaltationem clerus populum
laicalem sibi suppeditat avaritiam multiplicat malitiam protegit et viam praeparat antichristo.
Signum autem evidens est quod ab antichristo tales procedant censurae quas vocant in suis processibus
fulminationes quibus clerus principalissime procedit contra illos qui denudant nequitiam antichristi quam clerus
pro se maxime usurpavit.
Si papa est malus et praesertim si est praescitus tunc ut Iudas apostolus est diabolus fur et filius perditionis et non
est caput sanctae militantis ecclesiae cum nec sit membrum eius.
Gratia praedestinationis est vinculum quo corpus ecclesiae et quodlibet eius membrum iungitur ipso capiti
insolubiliter.
Papa vel praelatus malus et praescitus est aequivoce pastor et vere fur et latro.
Papa non debet dici sanctissimus etiam secundum officium quia alias rex etiam deberet dici sanctissimus
secundum officium et tortores et praecones dicerentur sancti: immo etiam diabolus deberet vocari sanctus cum
sit officiarius dei.
Si papa vivit contrarie christo etiamsi ascenderet per ritam et legitimam electionem secundum constitutionem
humanam vulgatam tamen aliunde ascenderet quam per christum dato etiam quod intraret per electionem a deo
principaliter factam.
Nam Iudas Iscarioth rite et legitime est electus a deo Iesu christo ad apostolatum et tamen ascendit aliunde in
ovile ovium.
Condemnatio quadragintaquinque articulorum Ioannis Wicleff per doctores facta est irrationabilis et iniqua et
male facta et ficta est causa per eos allegata videlicet quod nullus ex eis sit catholicus sed quilibet eorum aut est
haereticus aut erroneus aut scandalosus.
Non eo ipso quo electores vel maior pars eorum consenserunt viva voce secundum ritus hominum in personam
aliquam eo ipso illa persona est legitime electa vel quod eo ipso est verus et manifestus successor vel vicarius
Petri apostoli vel alterius apostoli in officio ecclesiastico.
Unde sive electores bene vel male elegerunt operibus electi debemus credere.
Nam eo ipso quo quis copiosius operatur meritorie ad profectum ecclesiae habet a deo ad hoc copiosius
potestatem.
Non est scintilla apparentiae quod oporteat esse unum caput in spiritualibus regens ecclesiam quod semper cum
ipsa militante ecclesia conversetur.

19

