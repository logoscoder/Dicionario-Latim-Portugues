Haec verba: accipiam te in uxorem eligibiliora sunt in contractu matrimoniali quam ista: ego te accipio in
uxorem.
Et quod contrahendo cum una per haec verba de futuro et post cum alia per haec verba de praesenti non debent
frustrari verba prima per verba secundaria de praesenti.
Papa qui se falso nominat servum servorum dei sub nullo gradu est in opere evangelii sed mundano.
Et si sit in ordine aliquo est in ordine daemonum deo plus culpabiliter servientium.
Papa non dispensat cum simonia vel voto temerario cum ipse sit capitalis simoniacus vovens temerarie servare
statum suum damnabiliter hic in via.
Error in fine.
Quod papa sit summus pontifex est ridiculum.
Et christus nec in Petro nec in alio talem approbavit dignitatem.
Papa est patulus antichristus.
Non solum illa persona simplex sed multitudo paparum a tempore donationis ecclesiae cardinalium episcoporum
et suorum complicum aliorum est antichristi persona composita monstruosa.
Non tamen repugnat quin Gregorius et alii papae qui in vita sua fecerunt multa bona de genere fructuoso finaliter
poenitebant.
Petrus et Clemens cum ceteris adiutoribus in fide non fuerunt papae sed dei adiutores ad aedificandam ecclesiam
domini nostri Iesu christi.
Quod ex fide evangelii ista papalis praeminentia coepit ortum est aeque falsum sicut quod ex prima veritate error
quilibet exortus.
Duodecim sunt procuratores et discipuli antichristi: papa cardinales patriarchae archiepiscopi episcopi
archidiaconi officiales decani monachi bifurcati canonici pseudofratres introducti iam ultimo et quaestores.
Patet luce clarius quod quicumque est humilior ecclesiae servicinior et in amore christi quoad suam ecclesiam
amacinior est in ecclesia militante maior et proximus christi vicarius reputandus.
Omnis iniuste occupans quodcumque bonum dei capit rapina furto vel latrocinio aliena.
Nec testium depositio nec iudicis sententiatio nec corporalis possessio sicut nec descensus haereditarius nec
humana commutatio sive donatio confert homini sine gratia dominium vel ius ad aliquid vel omnia ista simul.
Error si intelligatur de gratia gratum faciente.
Nisi adsit lex charitatis intrinsecus nemo propter chartas vel bullas habet habilitatem vel iustitiam plus vel minus.
Nos non debemus praestare aut donare aliquid peccatori dum cognoscimus ipsum esse talem.

13

