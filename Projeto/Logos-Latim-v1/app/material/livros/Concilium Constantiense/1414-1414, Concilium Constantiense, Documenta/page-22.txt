Ipsum que Petrum quatenus de facto papatum secundum se tenet eadem sancta synodus papatu et summo
ecclesiae Romanae pontificio omni que titulo gradu honore dignitate beneficiis et officiis quibuscumque ad
omnem cautelam privat et deponit et abiicit.
Eidem que inhibet ne deinceps pro papa aut Romano et summo pontifice se gerat omnes que christicolas ab eius
oboedientia et omni debito oboedientiae ipsius atque iuramentis et obligationibus eidem quomodolibet praestitis
absolvit et absolutos fore declarat ac omnibus et singulis christi fidelibus inhibet sub poena fautoriae schismatis
et haeresis atque privationis omnium beneficiorum dignitatum et honorum ecclesiasticorum et mundanorum et
aliis poenis iuris etiam si episcopalis et patriarchalis cardinalatus regalis sit dignitas ac imperialis quibus si
contra hanc inhibitionem fecerint sint auctoritate huius decreti et sententiae ipso facto privati et alias iuris
incurrant poenas ne eidem Petro de Luna schismatico et haeretico incorrigibili notorio declarato et deposito
tamquam papae oboediant pareant vel intendant aut eum quovis modo contra praemissa sustineant vel receptent
sibi que praestent auxilium consilium vel favorem.
Declarat insuper et decernit omnes et singulas inhibitiones omnes que processus sententias constitutiones et
censuras et alia quaecumque per eum factos factas et facta quae possent praemissis obviare irritos irritas irrita
atque irritat revocat et annullat: ceteris poenis quas in praemissis casibus iura statuunt semper salvis.
Frequens generalium conciliorum celebratio agri dominici praecipua cultura est quae vepres spinas et tribulos
haeresium errorum et schismatum exstirpat excessus corrigit deformata reformat et vineam domini ad frugem
uberrimae fertilitatis adducit illorum vero neglectus praemissa disseminat atque fovet.
Haec praeteritorum temporum recordatio et consideratio praesentium ante oculos nostros ponunt.
Propter hoc edicto perpetuo sancimus statuimus decernimus atque ordinamus ut amodo concilia generalia
celebrentur: ita quod primum a fine huius concilii in quinquennium immediate sequens secundum vero a fine
illius immediate sequentis concilii in septennium et deinceps de decennio in decennium perpetuo celebrentur in
locis quae summus pontifex per mensem ante finem cuiuslibet concilii approbante et consentiente concilio vel in
eius defectu ipsum concilium deputare et assignare teneatur.
Ut sic per quamdam continuationem semper aut concilium vigeat aut per termini pendentiam exspectetur: quem
terminum liceat summo pontifici de fratrum suorum sanctae Romanae ecclesiae cardinalium consilio ob
emergentes forte casus abbreviare sed nullatenus prorogetur.
Locum autem pro futuro concilio celebrando deputatum absque evidenti necessitate non mutet.
Sed si forte casus aliquis occurreret quo necessarium videretur ipsum locum mutari puta obsidionis guerrae
pestis aut similis tunc liceat summo pontifici de praedictorum fratrum suorum aut duarum partium ipsorum
consensu atque subscriptione alium locum prius deputato loco viciniorem et aptum sub eadem tamen natione
subrogare nisi idem vel simile impedimemtum per totam illam nationem vigeret.
Et tunc ad aliquem alium viciniorem alterius nationis locum aptum huiusmodi concilium poterit convocare: ad
quem praelati et alii qui ad concilium solent convocari accedere teneantur ac si a principio locus ille fuisset
deputatus.
Quam tamen loci mutationem vel termini abbreviationem teneatur summus pontifex legitime et solenniter per
annum ante praefixum terminum publicare et intimare ut ad ipsum concilium celebrandum possint praedicti
statuto termino convenire.
Si vero quod absit in futurum schisma oriri contingeret ita quod duo vel plures pro summis pontificibus se
gererent a die quo ipsi duo vel plures insignia pontificatus publice assumpserint seu administrare coeperint
intelligatur ipso iure terminus concilii tunc forte ultra annum pendens ad annum proximum breviatus.

22

