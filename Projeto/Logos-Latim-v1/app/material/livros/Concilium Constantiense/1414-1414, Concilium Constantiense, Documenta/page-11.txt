Exhortans dicta sancta synodus invictissimum principem dominum Sigismundum Romanorum et Hungarorum
regem pariter et requirens quatenus tamquam pius ecclesiae advocatus et sacri concilii defensor et protector
omnem ad hoc operam efficaciter impendat et verbo regio velle facere hoc promittat ac litteras suae maiestatis
desuper fieri decernat.
Sacrosancta generalis synodus Constantiensis in spiritu sancto legitime congregata universalem ecclesiam
catholicam repraesentans cessionem renunciationem et resignationem pro parte illius domini qui in sua
oboedientia dicebatur Gregorius xii iuris tituli et possessionis quod quem et quam habuit in papatu vel si quod
quem vel quam habuit in papatu nunc per magnificum et potentem dominum Carolum de Malatestis hic
praesentem eius ad hoc procuratorem irrevocabilem pro eodem domino qui dicebatur Gregorius xii factas
admittit approbat et collaudat in nomine patris et filii et spiritus sancti.
Sacrosancta Constantiensis synodus generalis ecclesiam catholicam repraesentans ad exstirpationem schismatis
errorum que et haeresium in spiritu sancto legitime congregata auditis diligenter et examinatis libris et opusculis
damnatae memoriae Ioannis Wicleff per doctores et magistros studii generalis Oxoniensis qui de eisdem libris et
opusculis ducentos et sexaginta reprobos excerpendo collegerunt et scholastice reprobarunt articulos quos omnes
haec sacra synodus fecit examinari et saepius recenseri per plures reverendissimos patres ecclesiae Romanae
cardinales episcopos abbates magistros in theologia doctores utriusque iuris et alios plures notabiles diversorum
generalium studiorum numero copioso.
Quibus articulis sic examinatis fuit et est repertum aliquos et plures ex ipsis fuisse et esse notorie haereticos et
dudum a sanctis patribus reprobatos quosdam piarum aurium offensivos nonnullos eorumdem temerarios et
seditiosos.
Propterea in nomine domini nostri Iesu christi haec sancta synodus praedictos articulos et eorum quemlibet hoc
perpetuo decreto reprobat et condemnat: inhibens omnibus et singulis catholicis sub anathematis interminatione
ne de cetero dictos articulos aut ipsorum aliquem audeant praedicare dogmatizare offerre vel tenere.
Super quibus exsequendis et debite conservandis mandat praedicta sancta synodus ordinariis locorum ac
inquisitoribus haereticae pravitatis vigilanter intendere prout ad quemlibet pertinet secundum iura et canonicas
sanctiones.
Si quis vero praemissorum huius sacri concilii decretorum et sententiarum temerarius violator exstiterit
animadversione debita per locorum ordinarios quocumque privilegio non obstante sacri huius auctoritate concilii
puniatur.
Sicut christus est simul deus et homo sic hostia consecrata est simul corpus christi et verus panis.
Quia est corpus christi ad minimum in figura et panis verus in natura vel quod idem sonat est verus panis
naturaliter et corpus christi figuraliter.
Cum mendacium haereticum de hostia consecrata inter haereses singulas teneat principatum ut ipsa ab ecclesia
exstirpetur secure denuncio modernis haereticis quod non possunt declarare nec intelligere accidens sine
subiecto.
Et ideo omnes istae sectae haereticae in capitulo ignorantium Ioannis quartum: nos adoramus quod scimus.
Audacter praenostico omnibus istis sectis et suis complicibus quod non defendant fidelibus quod sacramentum
erit accidens sine subiecto antequam christus et tota triumphans ecclesia venerit in finali iudicio equitans super
flatum angeli Gabrielis.
Sicut Ioannes figuraliter fuit Elias et non personaliter sic panis in altari figuraliter est corpus christi.
Et absque omni ambiguitate haec est figurativa locutio: hoc est corpus meum sicut ista locutio: Ioannes est Elias.
11

