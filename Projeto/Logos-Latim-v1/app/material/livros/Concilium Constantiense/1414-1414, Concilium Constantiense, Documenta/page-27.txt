pontifex habeatur qui a duabus partibus cardinalium in conclavi exsistentium et a cuiuslibet nationis duabus
partibus eisdem cardinalibus adiungendorum et tunc adiunctorum electus fuerit et receptus.
Quod que non valeat electio nec electus pro summo pontifice habeatur nisi duae partes cardinalium in conclavi
exsistentium et cuiuslibet nationis duae partes cum cardinalibus ad eligendum adiungendorum et tunc
adiunctorum consentiant et consenserint in Romanum pontificem eligendum.
Statuit insuper ordinat et decernit quod vota quorumcumque in electione huiusmodi emittenda sint nulla nisi ut
praemittitur duae partes cardinalium et duae partes cuiuslibet nationis adiungendorum et tunc adiunctorum
praedictorum principaliter aut per accessionem in unum concurrant.
Hoc etiam adiecto quod praelati et alii cum ipsis cardinalibus ad electionem huiusmodi adiungendi et tunc
adiuncti omnes et singulas constitutiones apostolicas etiam poenales circa electionem Romani pontificis editas
atque consuetudines observari consuetas quemadmodum ipsi cardinales observare teneantur et ad illorum
observantiam adstringantur.
Teneantur insuper iurare et iurent dicti electores et cardinales et alii antequam ad electionem procedant quod in
huiusmodi electionis negotio attendentes quid eis imminebit cum de creatione agitur vicarii Iesu christi
successoris beati Petri universalis ecclesiae rectoris gregis dominici directoris puris et sinceris mentibus et
quantum credent publicae utilitati universalis ecclesiae proficere omni cuiuscumque nationis personae vel alio
inordinato affectu odio gratia vel favore abiectis procedere: ut eorum ministerio de utili et idoneo universalis
ecclesiae provideatur pastore.
Ordinat insuper statuit et decernit eadem sancta synodus quod infra decem dies ex tunc continue numerandos
quos decem dies omnibus et singulis sanctae Romanae ecclesiae cardinalibus praesentibus et absentibus ac
ceteris electoribus supradictis attenta Romanae ecclesiae notoria vacatione ad intrandum conclave in hac civitate
Constantiensi in maiori domo communitatis eiusdem civitatis ad hoc iam ordinata praefigit et assignat praefati
electores cardinales et alii supradicti intrent ipsum conclave ad electionem huiusmodi celebrandam cetera que
faciendum et prosequendum quemadmodum in ceteris praeter praemissa de cardinalibus et aliis electoribus in
electione Romani pontificis iura statuunt et decernunt.
Quae omnia praemissis observatis vult eadem sancta synodus in suo robore permanere.
Hanc autem formam et hunc modum electionis approbat ordinat statuit et decernit pro hac vice: et ad omnem
scrupulum submovendum eadem sancta synodus et singulos in eadem synodo praesentes et venturos qui eidem
synodo adhaerebunt ad omnes actus legitimos in eadem synodo agendos active et passive quatenus opus est
habilitat et habiles esse declarat ceteris eiusdem sacri concilii decretis semper salvis supplens omnes defectus si
qui forsan intervenerint in praemissis apostolicis etiam et in generalibus conciliis editis constitutionibus et aliis in
contrarium facientibus non obstantibus quibuscumque.
Martinus episcopus servus servorum dei attendentes quod a tempore obitus felicis recordationis Gregorii papae
XI praedecessoris nostri nonnulli Romani pontifices aut pro Romanis pontificibus se gerentes et in suis diversis
oboedientiis reputati pro sua voluntate aut per importunitatem petentium nonnullas ecclesias monasteria capitula
conventus prioratus beneficia loca et personas a iurisdictionibus ordinariorum tempore dicti Gregorii nullatenus
exemptas vel exempta de novo a dictorum ordinariorum iurisdictionibus exemerunt in grave ipsorum
ordinariorum praeiudicium: nos volentes huiusmodi praeiudicio obviare omnes exemptiones ecclesiarum
cathedralium monasteriorum capitulorum conventuum praepositurarum beneficiorum locorum et personarum
quorumcumque etiamsi ex praedictis aliquod monasterium fuerit exemptum et postea subiectum monasterio
diversi habitus vel coloris a tempore obitus dicti Gregorii XI per quoscumque pro Romanis pontificibus se
gerentes etiam si per nos forsan approbatae fuerint ex certa scientia vel innovatae parte non vocata de novo
factas quae tamen ante exemptionem huiusmodi nulla exemptione gaudebant sed simpliciter subiiciebantur
ordinariae iurisdictioni nullum que ante illud tempus initium habuerant exceptis etiam exemptionibus quae uni
toti ordini et quae ecclesiis monasteriis capitulis conventibus beneficiis sive locis a praedicto tempore sub
exemptionis modo aut conditione fundatis aut contemplatione novae fundationis seu universitatibus studiorum
generalium aut collegiis scholarium aut per modum confirmationis augmenti aut additionis factae fuerint aut
concessae aut super quibus praesentibus et auditis quorum intererat auctoritate competenti ordinatum fuerit seu
27

