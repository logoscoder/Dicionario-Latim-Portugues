Ad quod omnes praelati et ceteri qui ad concilium ire tenentur sub poenis iuris et aliis per concilium imponendis
absque alia convocatione conveniant necnon imperator ceteri que reges et principes vel personaliter aut per
solemnes nuncios tamquam ad commune incendium exstinguendum per viscera misericordiae domini nostri Iesu
christi ex nunc exorati concurrant.
Et quilibet ipsorum pro Romano pontifice gerentium infra mensem a die qua scientiam habere potuit alium vel
alios assumpsisse papatus insignia vel in papatu administrasse teneatur sub intimatione maledictionis aeternae et
amissione iuris si quod forte sibi quaesitum esset in papatu quam ipso facto incurrat et ultra hoc ad quaslibet
dignitates active et passive sit inhabilis concilium ipsum ad terminum anni praedictum in loco prius deputato
indicere et publicare et per suas litteras competitori vel competitoribus ipsum vel ipsos provocando ad causam et
ceteris praelatis ac principibus quantum in eo fuerit intimare nec non termino praefixo sub poenis praedictis ad
concilii locum personaliter se transferre nec inde discedere donec per concilium causa schismatis plenarie sit
finita hoc adiuncto quod nullus ipsorum contendentium de papatu in ipso concilio ut papa praesideat.
Quin immo ut tanto liberius et citius ecclesia unico et indubitato pastore gaudeat sint ipsi omnes de papatu
contendentes postquam dictum concilium inceptum fuerit auctoritate huius sacrae synodi ipso iure ab omni
administratione suspensi nec eis aut eorum alteri donec causa ipsa per concilium terminata fuerit a quoquam sub
poena fautoriae schismatis quomodolibet oboediatur.
Quod si forte electionem Romani pontificis per metum qui caderet in constantem seu impressionem de cetero
fieri contingat ipsam nullius decernimus efficaciae vel momenti nec posse per sequentem consensum etiam metu
praedicto cessante ratificari vel approbari.
Non tamen liceat cardinalibus ad aliam electionem procedere nisi ille qui fuit electus forte renunciet vel decedat
donec per generale concilium de electione illa fuerit iudicatum.
Et si procedant nulla sit electio ipso iure sint que sic secundo eligentes et electus si se papatui ingesserit omni
dignitate honore et statu etiam cardinalatus et pontificali ipso iure privati et inhabiles de cetero ad easdem ac
etiam ad papatum nec aliquis eidem secundo electo ut papae sub poena fautoriae schismatis oboediat quoquo
modo.
Et eo casu concilium de electione papae provideat illa vice: sed liceat immo et teneantur electores omnes aut
saltem maior pars eorum quam cito sine periculo personarum poterunt etiam si periculum omnium bonorum
immineat se transferre ad locum tutum et metum praedictum allegare coram notariis publicis et notabilibus
personis ac multitudine populi in loco insigni: ita tamen quod allegantes metum huiusmodi habeant in illius
metus allegationem exprimere speciem et qualitatem dicti metus et iurare solemniter quod metus taliter allegatus
sit verus et quod credant se ipsum posse probare et quod per malitiam vel per calumniam huiusmodi metum non
proponant.
Nec ultra proximum futurum concilium ullo modo differri possit allegatio dicti metus.
Teneantur insuper postquam se transtulerunt et metum allegaverunt modo praedicto provocare sic electum ad
concilium.
Quod concilium si ultra annum pendeat a die provocationis huiusmodi intelligatur ad annum ut supra ipso iure
terminus abbreviatus.
Et nihilominus teneatur electus ipse sub poenis praedictis et cardinales sub poena amissionis cardinalatus et
omnium beneficiorum suorum quam ipso facto incurrant infra mensem a die provocationis concilium ipsum
indicere et publicare ut supra dicitur et quam citius poterunt intimare: ac cardinales ipsi ceteri que electores ad
locum concilii tempore convenienti personaliter se transferre et usque ad finem causae exspectare teneantur.
Teneantur que praelati ceteri ut supra ad convocationem cardinalium tantum si forte electus convocare cessaret
accedere: qui sic electus in concilio ipso non praesideat quin immo sit a termino initiandi concilii ipso iure ab
omni administratione papatus suspensus nec sibi a quoquam sub poena fautoriae schismatis quomodolibet
oboediatur.
23

