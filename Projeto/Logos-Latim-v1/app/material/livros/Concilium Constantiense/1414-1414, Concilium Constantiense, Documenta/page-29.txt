Per nos autem nullatenus imponentur generaliter super totum clerum nisi ex magna et ardua causa et utilitate
universalem ecclesiam concernente et de consilio consensu et subscriptione fratrum nostrorum sanctae Romanae
ecclesiae cardinalium et praelatorum quorum consilium commode haberi poterit.
Nec specialiter in aliquo regno vel provincia inconsultis praelatis illius regni vel provinciae et ipsis non
consentientibus vel eorum maiori parte et eo casu per personas ecclesiasticas et auctoritate apostolica dumtaxat
leventur.
Martinus et cetera Inter ceteros clericorum et praelatorum excessus hoc maxime inolevit quod spreta in vestibus
forma ecclesiasticae honestatis plurimi delectantur esse deformes et cupiunt laicis conformari et quidquid mente
gerunt habitu profitentur.
Unde praeter cetera quae circa vestes tonsuram et habitus clericorum tam in formis quam in coloribus atque
comam seu capillos vitam que et honestatem clericorum iura statuunt et quae nimium collapsa sunt tam in
saecularibus quam in regularibus sacro approbante concilio innovamus et praecipimus diligentius observari.
Illum specialiter abusum eodem approbante concilio decernimus penitus abolendum quod in quibusdam partibus
nonnulli clerici et personae ecclesiasticae saeculares et regulares etiam quod magis exsecramur praelati
ecclesiarum manicas ad cubitum pendentes et longas cum magna et sumptuosa superfluitate vestes etiam scissas
retro et in lateribus cum foderaturis ultra oram excedentibus etiam in scissuris deferunt et cum talibus in ecclesiis
cum suppelliciis ac aliis vestibus ad cultum et officium ecclesiasticum ordinatis etiam intra ecclesias ipsas in
quibus beneficiati exsistunt non verentur divinis officiis interesse.
Hanc vestium deformitatem in quibuscumque personis ecclesiasticis reprobamus ac usum talium inhibemus
contrarium autem facientes ut transgressores canonum puniantur: specialiter statuentes ut quicumque
beneficiatus aut officium in ecclesia gerens in habitu huiusmodi divinis officiis praesumpserit interesse pro
qualibet vice a perceptione proventuum ecclesiasticorum per mensem noverit se suspensum fructus que illi
fabricae illius ecclesiae applicentur.
Martinus et cetera Decernimus et declaramus sacro approbante concilio per decreta statuta et ordinata tam lecta
in praesenti sessione quam concordata cum singulis nationibus eiusdem concilii et quae in nostra cancellaria poni
volumus et litteras in forma publica sub sigillo vicecancellarii nostri volentibus habere confici atque tradi huic
sacro concilio super articulis contentis in decreto super fienda reformatione die sabbati 30 mensis octobris
proxime praeteriti promulgato fuisse et esse iam satisfactum.
Martinus et cetera Cupientes et etiam volentes decreto huius generalis concilii satisfacere inter alias disponenti
quod omnimode generalia concilia celebrentur in loco quem summus pontifex per mensem ante finem huius
concilii approbante et consentiente concilio deputare et assignare teneatur pro loco dicti proxime futuri concilii
celebrandi a fine praesentis concilii supradicti: eodem consentiente et approbante concilio civitatem Papiensem
tenore praesentium deputamus et etiam assignamus statuentes et decernentes quod praelati et alii qui ad generalia
concilia debent convocari tempore praedicto civitatem ipsam Papiensem accedere teneantur.
Nulli ergo ....
Si quis autem ....
Datum et actum Constantiae in loco sessionis publicae ....
Martinus et cetera Hoc etiam requirente praesente sacro concilio ex certis et rationabilibus et iustis causis ipsum
concilium absolvimus omnibus que et singulis in eo existentibus ad propria remeandi ipso approbante concilio
licentiam impertimur.
Item auctoritate dei omnipotentis ac beatorum Petri et Pauli apostolorum eius et nostra concedimus omnibus et
singulis qui in hoc sacro concilio et causa ipsius interfuerunt absolutionem plenariam in vita omnium peccatorum
29

