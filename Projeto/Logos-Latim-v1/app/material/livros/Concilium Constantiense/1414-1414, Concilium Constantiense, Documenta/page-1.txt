1414-1414- Concilium Constantiense - Documenta
Concilia oecumenica et generalia Ecclesiae catholicae - Concilium Constantiniense a. 1414-1418
Ioannes episcopus servus servorum dei ad futuram rei memoriam.
Intendentes ad executionem eorum quae per felicis recordationis Alexandrum papam v praedecessorem nostrum
in concilio Pisano decreta fuerunt circa convocationem concilii generalis iterum faciendam alias praesens
concilium convocavimus per nostras litteras quarum tenorem hic duximus inserendum: Ioannes episcopus ....
et subinde cum venerabilibus fratribus nostris sanctae Romanae ecclesiae cardinalibus et nostra curia ad hanc
civitatem Constantiensem venimus tempore constituto.
Et nunc per dei gratiam hic existentes cum huius sacrae synodi consilio intendimus insistere ad pacem
exaltationem et reformationem ecclesiae ac tranquillitatem populi christiani.
Et quia in hac re tam ardua non est propriis viribus aliquid praesumendum sed de dei adiutorio confidendum ideo
a cultu divino inchoantes hoc sacro approbante concilio ordinavimus quod hac ipsa die specialis missa ad hoc
constituta diceretur.
Sicuti per dei gratiam nunc celebrata est.
Quam etiam missam constituimus in hac et in singulis aliis ecclesiis collegiatis secularibus et regularibus huius
civitatis semel in hebdomade videlicet feria quinta hoc sacro concilio durante collegialiter celebrari.
Et ut eo ferventius huic sacrae celebrationi fideles insistant quo ampliori gratiae munere senserint se refectos
omnibus et singulis vere poenitentibus et confessis videlicet sacerdotibus dictas missas celebrantibus pro singulis
missis unum annum interessentibus vero quadraginta dies de iniunctis sibi poenitentiis misericorditer in domino
relaxamus.
Ad cuius etiam missae celebrationem exhortamur venerabiles fratres nostros sanctae Romanae ecclesiae
cardinales nec non patriarchas archiepiscopos episcopos ac dilectos filios electos abbates caeteros que in
sacerdotio constitutos ut et ipsi ad impetrandum praedictum divinum auxilium cum devotione singulis septimanis
praedictam missam semel celebrent quibus celebrantibus et celebrationi interessentibus similes indulgentias
elargimur.
Exhortamur etiam in domino omnes et singulos qui christi nomine gloriantur ut ad obtinendam optatam
consummationem tantae rei diligenter insistant orationibus ieiuniis eleemosynis et aliis piis operibus ut deus ex
nostra et ipsorum humilitate placatus dignetur felicem exitum huic sacrae congregationi concedere.
Praeterea considerantes quod precipuum agendum in concilio secundum laudabiles observantias antiquorum
conciliorum est de his quae concernunt catholicam fidem et attendentes quod talia propter suam arduitatem
exigant diligentiam tempus sufficiens ac studium exhortamur omnes habentes peritiam sacrarum litterarum ut
diligenter se cum et cum aliis illa cogitent atque tractent quae eis videbuntur ad hanc rem utilia et opportuna
quamprimum commode poterunt illa ad nostram et huius sacrae synodi notitiam perducant ut tempore opportuno
possint ea determinari quae videbuntur tenenda vel repudianda pro utilitate et incremento ipsius catholicae fidei.
Et specialiter cogitent circa nonnullos errores qui a certis temporibus dicuntur in nonnullis partibus pullulasse et
maxime circa illos qui ortum dicuntur habuisse a quodam Ioanne dicto Wicleff.
Insuper etiam exhortamur omnes catholicos hic congregatos et alios ad hanc sacram synodum venturos ut velint
diligenter cogitare et prosequi et ad nos et eamdem sacram synodum perducere ea per quae possit etiam
congregatio catholicorum ad debitam reformationem et optatam tranquillitatem deo iuvante perduci.
1

