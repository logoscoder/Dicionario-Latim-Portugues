Quia sic foveremus proditorem dei nostri.
Sicut princeps vel dominus tempore quo est in peccato mortali non sortitur nomen illius officii nisi nomine tenus
et satis aequivoce sic nec papa episcopus vel sacerdos dum lapsus fuerit in mortali.
Omnis habituatus in peccato mortali caret quocumque dominio et usu licito operis etiam boni de genere.
Ex principiis fidei est per se notum quod quidquid homo in mortali peccato fecerit peccat mortaliter.
Ad verum saeculare dominium requiritur iustitia dominantis hic quod nullus exsistens in peccato mortali est
dominus alicuius rei.
Omnes religiosi moderni se ipsos necessitant ut hypocrisi maculentur.
Ad hoc enim sonat sua professio ut sic ieiunent ut sic induant et ut sic faciant quidquid differenter ab aliis
observant.
Omnis privata religio sapit ut sic imperfectionem et peccatum quo homo indisponitur ad deo libere serviendum.
Religio sive regula privata sapit praesumptionem blasphemam et arrogantem supra deum.
Et religiosi talium ordinum per hypocrisin defensionis suae religionis praesumunt se supra apostolos exaltare.
Christus non docet in scriptura aliquam speciem ordinis de capitulo antichristi.
Et ideo non est de suo beneplacito quod sint tales.
Capitulum autem istud in istis speciebus duodecim continetur quae sunt papa cardinales patriarchae
archiepiscopi episcopi archidiaconi officiales decani monachi canonici fratres de quatuor ordinibus et quaestores.
Ex fide et operibus quatuor sectarum quae sunt clerus caesareus varius monachus varius canonicus atque fratres
evidenter elicio quod nulla persona istarum est membrum christi in sanctorum catalogo nisi in fine dierum
deseruerit acceptatam stolide sectam suam.
Paulus quondam pharisaeus propter meliorem sectam christi de eius licentia sectam illam dereliquit.
Et haec ratio quare claustrales cuiuscumque sectae fuerint vel obligationis aut quocumque iuramento stulto
astricti debent libere ex mandato christi exuere ista vincula et induere libere sectam christi.
Sufficit laicis quod quandoque dant servis dei decimas suorum proventuum.
Et cum istis paribus semper dant ecclesiae licet non semper clero caesareo a papa vel suis subditis assignato.
Potestas quae fingitur a papa et aliis quatuor novis sectis sunt fictae et ad seducendum subditos diabolice
introductae ut praelatorum caesareorum excommunicatio citatio incarceratio et redditus pecuniarum venditio.
Multi sacerdotes simplices superant praelatos in huiusmodi potestate.
Immo videtur fidelibus quod magnitudo potestatis spiritualis plus consequitur filium imitatorium christi in
moribus quam praelatum qui per cardinales et tales apostatas est electus.
14

