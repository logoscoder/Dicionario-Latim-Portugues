Nostrae namque intentionis et voluntatis est ut omnes hac de causa congregati cum omnimoda libertate possint
dicere consulere et facere omnia et singula quae ad praemissa putaverint pertinere.
Ut autem notus sit modus qui in huius sacrae synodi processu servandus est tam quoad ea quae dicenda et
determinanda erunt quam etiam quoad gestum et morum compositionem putamus in hoc recurrendum ad
observantias antiquorum patrum quae maxime colliguntur ex canone Toletani concilii cuius tenorem hic duximus
inserendum: in loco benedictionis considentes domini sacerdotes nullus debet aut indiscretis vocibus perstrepere
aut quibuslibet tumultibus perturbare nullus etiam fabulis vanis vel risibus et quod est deterius obstinatis
disceptationibus tumultuosas debet voces effundere.
Si quis enim ut ait apostolus putat se religiosum esse non refrenans linguam suam sed seducens cor suum huius
vana est religio.
Cultum enim suum iustitia perdit quando silentia iudicii obstrepentium turba confundit dicente propheta erit
cultus iustitiae silentium.
Debet ergo quicquid aut considentium consultationibus agitur aut ab accusantium parte proponitur mitissima
verborum relatione proferri ut nec contentiosis vocibus sensus audientium turbetur et iudicii vigorem de tumultu
enervent.
Quicumque ergo in conventu concilii haec quae praemissa sunt violanda crediderit et contra haec interdicta aut
tumultu aut contumeliis vel risibus concilium perturbaverit iuxta divinae legis edictum quo praecipitur eiice
derisorem et exibit cum eo iurgium cum omni dedecore de consessione abstractus a communi coetu recedat et
trium dierum excommunicationis sententiam ferat.
Et quoniam contingere potest quod aliqui ex considentibus non erunt in sedibus debitis collocati eodem sacro
approbante concilio decernimus quod ex sessione huiusmodi nulli ecclesiae vel personae praeiudicium generetur.
Quia vero ad prosecutionem huius concilii requiruntur certi ministri et officiales ideo hoc sacro approbante
concilio deputamus infra scriptos videlicet dilectos filios ....
Ad honorem laudem et gloriam sanctissimae trinitatis patris et filii et spiritus sancti pacem que in terris
hominibus bonae voluntatis divinitus promissam in dei ecclesia consequendum haec sancta synodus sacrum
generale concilium Constantiense nuncupata pro unione et reformatione dictae ecclesiae in capite et in membris
fienda in spiritu sancto hic debite congregata decernit declarat diffinit et ordinat ut sequitur.
Et primo quod ipsa synodus fuit et est recte et rite convocata ad hunc locum civitatis Constantiensis et similiter
recte et rite initiata et celebrata.
Item quod per recessum domini nostri papae de hoc loco Constantiensi vel etiam per recessum aliorum
praelatorum seu aliorum quorumcumque non est dissolutum hoc sacrum concilium sed remanet in sua integritate
et auctoritate etiam si quae ordinationes factae essent in contrarium vel fierent in futurum.
Item quod istud sacrum concilium non debet dissolvi nec dissolvatur usque ad perfectam exstirpationem
praesentis schismatis et quousque ecclesia sit reformata in fide et in moribus in capite et in membris.
Item quod ipsum sacrum concilium non transferatur ad alium locum nisi ex causa rationabili et de consilio huius
sacri concilii deliberanda et concludenda.
Item quod praelati et alii qui debent interesse huic concilio non recedant de hoc loco ante finitum concilium nisi
ex causa rationabili examinanda per deputatos seu deputandos ab hoc sacro concilio.
2

