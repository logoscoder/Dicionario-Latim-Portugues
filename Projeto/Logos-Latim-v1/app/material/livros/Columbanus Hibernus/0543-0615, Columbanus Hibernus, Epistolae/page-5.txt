Simul igitur omnes, sive clerici sive monachi, istos primum canones veros ac singulares domini nostri Iesu
Christi simpliciter compleamus et sic postea, tumore superbiae deposito, unum in reliquis scribere curemus. Si
omnes humiles simus et pauperes pro Christo voluntarii, qui pro nobis pauper factus est cum dives esset’’
(2 Cor. 8. 9)
, postea per humilitatem de terra vitiorum ac per voluntariam evangelicae admonitionis paupertatem diversis
cupiditatibus depositis curisque mortalibus detrusis, velut amputatis dissensionis ac discordiae causis, omnes filii
Dei veram pacem et integram caritatem per morum similitudinem et unius voluntatis aequalitatem inter se
invicem habebunt. Multum namque nocuit nocetque ecclesiasticae paci morum diversitas et varietas traditionum;
sed tamen si, ut dixi, venena superbiae et invidiae vanaeque gloriae per
p.16
salvatoris nostri praeceptum ad exemplum dicentis, Discite a me quia mitis sum et humilis corde’’
(Matt. 11. 29)
et reliqua, humilitatis verae exercitiis curare primum festinemus, sine ullo deinceps scandalo omnes perfecti,
odio deleto, sicut discipuli domini nostri Iesu Christi nos invicem [ex toto corde] diligemus’’
(cf. Ioann. 13. 35)
. Et si aliqua sit traditionum diversitas, sicut et de Paschate, dum non possunt humiles contendere, neque talem
consuetudinem habet ecclesia’’
(1 Cor. 11. 16)
, dum cito veriora cognoscent, qui eodem proposito eodemque desiderio veritatis cognoscendae similiter
quaerunt quid rectius sequantur, quando nemo vincitur nisi error et quando nullus in se, sed in Domino, gloriatur:
quaeramus itaque simul, quaeso vos, o amantissimi patres ac fratres, et videamus qualis verior sit traditio—
vestra an fratrum vestrorum in Occidente. Omnes enim ecclesiae totius Occidentis, sicut in tomo responsionis
meae, quem vobis nunc misi, licet ante triennium scriptum, indicavi, non respiciunt fieri debere resurrectionem
ante passionem, id est ante aequinoctium Pascha, et vigesimam lunam non excedunt, ne sine auctoritate Veteris
Testamenti sacramentum Novi Testamenti agant. Sed haec alias; alioquin quod quidem illi sentiunt de Pascha
sancto papae per tres tomos innotui, et adhuc sancto fratri vestro Arigio brevi libello hoc idem scribere
praesumpsi.
5
Unum itaque deposco a vestra sanctitate, ut cum pace et caritate meam comportetis insipientiam ac superbam, ut
aiunt quidam, scribendi praesumptionem, quam necessitas extorsit, non vanitas, ut ipsa probat vilitas; et quia
huius diversitatis auctor non sim ac pro Christo salvatore, communi domino ac Deo nostro, in has terras
peregrinus processerim, deprecor vos per communem dominum, et per eum qui iudicaturus est vivos ac
mortuos’’
(2 Tim. 4. 1)
adiuro, si mereamini ab eo agnosci, qui multis dicet, Amen dico vobis quia numquam novi vos’’
(Matt. 7. 23)
, ut mihi liceat cum vestra pace et caritate in his silvis silere et vivere iuxta ossa nostrorum fratrum decem et
septem defunctorum, sicut usque nunc licuit nobis inter vos vixisse duodecim annis, ut pro vobis, sicut usque
nunc fecimus, oremus ut debemus. Capiat nos simul oro Gallia, quos capiet regnum caelorum, si boni simus
meriti; unum enim regnum habemus promissum et unam spem vocationis in Christo, cum quo conregnabimus’’
(cf. 2 Tim. 2. 12 (et Rom. 8. 17))
, si tamen prius hic cum eo patiamur, ut et simul cum eo glorificemur. Ego scio quod multis superflua videbitur
haec mea loquacitas; sed melius iudicavi ut et vos sciretis quae et nos hic tractamus et cogitamus inter nos. Hi
sunt enim nostri canones, dominica et apostolica mandata, in his fides nostra est; haec arma, scutum et gladius,
haec apologia; haec nos moverunt de
p.18
patria; haec et hic servare contendimus, licet tepide; in his usque ad mortem perseverare et oramus et optamus,
sicut et seniores nostros facere conspeximus. Vos vero, patres sancti, videte quid faciatis ad istos veteranos
pauperes et peregrinos senes; ut ego arbitror, melius vobis erit illos confortare quam conturbare.
6
Ego autem ad vos ire non ausus sum, ne forte contenderem praesens contra apostoli dictum dicentis, Noli verbis
contendere’’
(2 Tim. 2. 14)
, et iterum, Si quis contentiosus est, nos talem consuetitdinem non habemus neque ecclesia Dei’’
(1 Cor. 11. 16)
; sed confiteor conscientiae meae secreta, quod plus credo traditioni patriae meae iuxta doctrinam et calculum
octoginta quattuor annorum et Anatolium ab Eusebio ecclesiasticae historiae auctore episcopo et sancto catalogi
scriptore Hieronymo laudatum Pascha celebrare, quam iuxta Victorium nuper dubie scribentem et, ubi necesse
5

