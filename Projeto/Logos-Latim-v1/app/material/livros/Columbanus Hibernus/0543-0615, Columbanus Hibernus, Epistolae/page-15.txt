totum me dicere cogit, ut vobis sit stupor ambobus, qui unus chorus esse debuistis, et magnitudo sollicitudinis
meae pro concordia et pace vestra; si enim patitur unum membrum, compatiuntur omnia membra’’
(1 Cor. 12. 26)
. Nos enim, ut ante dixi, devincti sumus cathedrae sancti Petri; licet enim Roma magna est et vulgata, per istam
cathedram tantum apud nos est magna et clara. Quamquam enim Ausonici decoris, acsi augustissimum quoddam
ac aetheris procul seiunctum climatibus promiscuis, urbis quondam conditae nomen nimio favore omnium prope
gentium, totum per orbem usque in occidua transmundialis limitis loca, triundalibus saltuatim licet hyperbolice
pelagi vorticibus undique consurgentibus mirum dictu non prohibentibus, longe lateque vulgatum est, ex eo
tamen tempore, quo Dei filius homo esse dignatus est, ac in duobus illis ferventissimis Dei spiritus equis, Petro
videlicet et Paulo apostolis, quorum cara pignora’’
(cf. Verg. Ecl. viii. 92)
vos felices fecerunt, per mare gentium equitans turbavit aquas multas’’
(cf. Horat. Carm. iv. 4. 43, Ovid. Met. iii. 475)
et innumerabilium populorum millibus multiplicavit quadrigas, supremus ipse auriga currus illius, qui est
Christus, Pater verus, agitator Israel, trans euriporum rheuma, trans delfinum dorsa, trans turgescentem
dodrantem ad nos usque pervenit. Ex tunc vos magni estis et clari, et Roma ipsa nobilior et clarior est; et si dici
potest, propter Christi geminos apostolos—dico ipsos caelos a spiritu sancto dictos, Dei gloriam enarrantes’’
(Ps. 18. 2)
, de quibus infertur, in omnem terram exivit sonus eorum et in fines orbis terrae verba’’
(Ps. 18. 4)
eorum—vos prope caelestes’’
(cf. Origen. (transl. Rufin.) Homil. in Gen. i. 13)
estis, et Roma orbis terrarum caput est ecclesiarum, salva loci dominicae resurrectionis singulari praerogativa. Et
ideo sicut magnus honor vester est pro dignitate
p.50
cathedrae, ita magna cura vobis necessaria est, ut non perdatis vestram dignitatem propter aliquam perversitatem.
Tam diu enim potestas apud vos erit, quamdiu recta ratio permanserit; ille enim certus regni caelorum
clavicularius est, qui dignis per veram scientiam aperit et indignis claudit; alioquin si contraria fecerit, nec
aperire nec claudere poterit.
11
Cum haec igitur vera sint et sine ulla contradictione ab omnibus vera sapientibus recepta sint, licet omnibus
notum est et nemo qui nesciat, qualiter salvator noster sancto Petro regni caelorum contulit claves, et vos per hoc
forte superciliosum nescio quid prae ceteris vobis maioris auctoritatis ac in divinis rebus potestatis vindicatis;
noveritis minorem fore potestatem vestram apud Dominum, si vel cogitetis hoc in cordibus vestris, quia unitas
fidei in toto orbe unitatem fecit potestatis et praerogativae, ita ut libertas veritati ubique ab omnibus detur, et
aditus errori ab omnibus similiter abnegetur, quia confessio recta etiam sancto privilegium dedit claviculario,
communi omnium nonno; liceat etiam iunioribus vestris sollicitare vos pro zelo fidei, pro amore pacis, pro
ecclesiae unitate communis matris, quae nimirum intra viscera more Rebeccae discerpitur materna et dolet pro
rixa ac intestino bello filiorum suorum et moesta luget divisionem viscerum suorum. Lacrimis in his opus est
magis quam verbis, quomodo praevaluit inimicus Christiani nominis post filii Dei viva verba, post evangeliorum
plenitudinem, post apostolicam doctrinam, post neotericam orthodoxorum auctorum scripturam, qui de Novo ac
Veteri Testamento sacramenta fidei diverso sermone aperuerunt. Corpus Christi dividere et membra separare et
ipsius filii Dei, salvatoris mundi, tunicam [scindere], quae est unitas’’
(cf. Cypr. De Unit. Eccl. 7, Aug. Tract. in Ioann 13. 13)
— tuum est hoc artificium, diabole, quem Christus pax nostra, qui fecit utraque unum’’
(Eph. 2. 14)
, vincat.
12
Ideo cito, carissimi, concordate et convenite in unum et nolite contendere pro antiquis litibus, sed magis tacete et
aeterno silentio ac oblivioni eas tradite; et si qua dubia sunt, divino iudicio reservate; quae autem manifesta sunt,
de quibus homines iudicare possunt, iuste sine acceptione personarum’’
(1 Pet. 1. 17)
iudicate, sitque iudicium pacificum in portis vestris’’
(Zach. 8. 16)
, et agnoscite vos invicem, ut sit gaudium in caelo’’
(Luc. 15. 7)
et in terra pro pace et coniunctione vestra. Quid vobis aliud defendere praeter fidem catholicam, si veri Christiani
estis utrique? Non enim ego possum scire, unde Christianus contra Christianum de fide possit contendere; sed
15

