est ut queraris de raritate vel penuria eorum quos merito sequi possis, quia, [1298C] etsi faciem Antichristi bonorum
praecedit egestas, et mali multiplicentur super numerum, tamen adhuc, praestante Deo, et malus inter ligna silvarum, et
inter spinas lilium invenitur (Cant. II), et, ut expressius loquar, non est fere tam perversus, in quo non aliquid imitabile
invenies.
Itaque quoniam ad fortissimum genus militiae vocatus es, sed in loco parum adversus hostes munito stas,
oportet ut quod tibi exterior non praestat custodia, animi provideat industria, et ut sapiens utere malitia temporis ad
exercitium virtutis, et duplici armatura ad ultionem inimicorum induatur zelus tuus, ut, quoniam hi qui secundum
carnem vivunt, morientur, (Rom. VIII), fortiter dimices [1298D] contra carnem et sanguinem, non solum abstinendo a
carnalibus desideriis quae militant adversus animam (I Petr. II), sed etiam carnalium hominum consortia fugiendo; et
juxta Apostoli vocem: Accipe armaturam Dei, ut possis resistere in die malo et in omnibus perfecte stare, et deinceps
(Ephes. VI). Sta ergo succinctus lumbos in veritate, indutus lorica justitiae, etc. (Ibid.) Attamen si ego consulere et tu
facere posses, nihil melius tibi consulendum putarem, quam ut ad claustrum aliquod religionis censura fervens, non ibi
permansurus, sed ad discendum monachatus ordinem transires, ut cum bene instructus et armatus ordinata ex acie ad
tuos regredereris, et ipse de caetero contra spirituales nequitias securus pugnare, et ad pugnandum [1299A] scires et
posses alios provocare. Illud autem scito quod, juxta Domini vocem in Apocalypsi, venialius esset frigidum adhuc in
saeculo manere, quam tepidum et resolutum in claustro residere (Apoc. III), quia stimulante timore et poenitentia, de
magno peccatorum frigore facilius converti posses ad vias innocentiae quam de tepore securitatis recalescere ad
fervorem sectandae justitiae.

EPISTOLA XI. GEMBLACENSIUM FRATRUM AD SUUM GUIBERTUM. Dolent de ejus absentia.
Amantissimo fratri et domino GUIBERTO, fratres Gemblacenses, et omnes in communi amici, tam foris
quam intus, quidquid optari laetius, quidquid frui potest felicius.
[1299B] Quanto, o amicorum desideratissime, olim nobis grata, utilis et accepta fuit vestra praesentia, tantum
et multo amplius in dies contristatos reddit vobis interim dulcis et chara, sed nobis supra modum odibilis et amara facta
vestra absentia; nam post patratam vestram a nobis discessionem, multorum ora resoluta sunt in nostrae derogationis
vituperationem, videlicet eos conscivisse causam ipsius vestrae digressionis, qui erant aemuli vestrae bonae
conversationis. Exigit igitur a vobis mater pia perseverantiae stabilitatem, etc.

EPISTOLA XII. AD GEMBLACENSES FRATRES. Excusat se a resumenda abbatiali dignitate
Gemblacensis monasterii.
[1299C] Reverendae matris suae Gemblacensis Ecclesiae dominis filiis et fratribus suis, GUIBERTUS eorum
ultimus, in ira misericordiae memores esse.
Quod meminisse mei dignamini gaudeo et gratias ago, quod vero revocare conamini, identidem gratias
ingemino, sed non inde gaudeo. Gauderem magis, si quam gratus et commodus vobis unquam esse potui, his quibus
gratum et commodum me sua gratia facit Deus, in pace coesse pateremini. Quia vero quidam vestrum ad me
revocandum abbatem compellunt, vellem potius ut eum ad relevandum et muros et mores domus qui corruerunt,
incitarent, et ad disponendos eos per religiosas domos quos inter vos parum adhuc ordinis scire non nescio, [1299D]
perurgerent. Et quidem si per me apud vos aliquid boni fieri aut restitui posset, gauderem et recurrerem, et humiliari et
abjectus esse et tribulari vobiscum quam spolia dividere inter superbos magis optarem (Prov. XVI). At quoniam inter
vos ubi multi sapientes sunt, hujus gratiae et auctoritatis aut sapientiae esse non mereor, obsecro ut me stultum illis
stultis qui de me exsultare et per me proficere se jactitant, sine calumnia habere permittatis. Quid litterae pro me
revocando multiplicantur? Mox ut mutationem vel correctionem domus accepero, omni occasione, omni dilatione
postposita, libens recurram, et quidquid laboris pro instauratione subeundum jusseritis, gratanter excipiam. Nam quid
mea modo ibi exiguitas faceret? Tentavi aliquando subvenire, [1300A] et passus sum quod animus refugiebat suscipere,
et nihil profeci. Nam ideo reverti nunc vehementer formido, ne forte, si post tranquillitatem pacis, quam per triennium
fere fruitus sum, in puteum miseriarum inarum recidero, et mihi molesta et vobis onerosa sit mea reversio. Deus pacis
et dilectionis sit cum omnibus vobis (II Cor. XIII), ut idem omnes sapiatis, et unanimiter honorificetis Deum, et per
Dominum nostrum Jesum Christum (I Petr. IV.) Amen.

