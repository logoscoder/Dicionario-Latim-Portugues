Quia scriptum est: Beatus qui in auribus sapienter loquitur, idcirco, o mi domine, ad vos utpote reclinatorium
miserorum sermo meus dirigitur. Verumtamen si in loquendo modum excedit intemperata loquacitas, causas justae
excusationis habebit ipsa doloris plena necessitas. Ego autem, qui etsi aliquando contumeliosus, sed nunc versa vice, si
[1302B] possibile esset, fideliter et ex animo vobis officiosus, cum multa cordis contritione insinuo vestrae dilectioni
eam quam peccatis meis merentibus jam olim patior calamitatem et miseriam, quia homo perditionis, quotidie
supramodum innovata crudelitate, exaggerat in me multiplicem et intolerabilem iniquae rabiei et persecutionis
insaniam. Qui quoniam nunquam defatigatus cessat irarum vel odii vel ad modicum sopitos cineres adversum me in
redivivas flammas suscitare, omnium discretorum religiosorum cordibus et auribus, si fieri posset, causam tam nocivae
simultatis innotescerem; siquidem injuriam patienti non modica solet esse consolatio, si innocentiae suae causam
discernendam vel potius dirimendam proborum hominum committat judicio. [1302C] Verum si ipse jam olim facti mei
poenitens ex abdito audacis conscientiae velim fingere causas fallacis innocentiae, nec dicam cum Propheta: Judica me,
Domine, secundum justitiam meam, etc. (Psal. XXXIV.) Profecto os meum condemnabit me. Nec mirum si ego, qui
malo meo omnes pedicas et laqueos ad irretiendum et illaqueandum innocentes operatus sum, eisdem confusionis
retibus involutus sim. Nimirum sicut feci, sic recepi; si aliis aperui laqueum praecipitationis, ipse mihi paravi casum
perditionis. Sciens ergo et videns, ignem injeci paleis, nec consideravi quod ignis succensus, in aliis quidem scintillas
validi fervoris diffudit, porro in me tanquam totius mali incentorem vastationis suae regyrans [1302D] habenas,
truculentior et male vorax efferbuit, ecce sed ipsa diuturnae calamitatis vexatio dat intellectum, quamvis sero, quam
fuerit exsecrabilis et Deo odibilis nostrae malae procurationis exsecutio. Enimvero, plures numero hujus facti auctores
et cooperatores fuimus, qui quosdam facetis adulationibus et aliis vanis favoribus, plures dato sacramento quod diversis
administrationum vel officiorum sublimarem honoribus, nonnullos munerum largitione corrupimus. Sed quid? Adeptus
sedem Simoniaci culminis, omnium fere suffragatorum consilio, velleque et nolle posthabito, magnus, sapiens apparere
in oculis suis et sibi placere facere mala quae posset, minari quae non posset; et cum antea nullius reputaretur momenti,
ut nostis, quippe nec qui interiori [1303A] nec exteriori scientia praeditus, modo in utraque ultra vires praesumere, et
omni bono vacuus, sed solo superbiae fastu tumidus, intolerabilis potentatum coepit exercere tyrannidis, adeo (ut
interim de rusticanis taceam), nonnullos monachorum et militum, sicut et ipse cum adhuc essetis nobiscum vidistis,
vinculis ferreis alligaret, et in custodia retruderet.
Ut reliqua prosequar, soli potentes, hi scilicet quorum hoc fuit auctoritatis, ex condicto de rebus ecclesiae
opulenter ditati sunt; reliqui, id est mediocres et infimi pro merito spebus suis vanis frustrati sunt. At vero mihi mei
sudoris sufficiens erat praemium, videre voti compotem amicum, ut putabam, et dominum; nec fuit longa dilatio, aliter
quam [1303B] ratus eram provenit laborum meorum condigna remuneratio! siquidem pro donativo ab eo a quo bona
sperabam, in quantum poterat, contrarium et extra munera dissimile parabat mihi munus, patibulum et laqueum. Si
autem vulgo dicitur: Debet haberi modus in verberandis canibus, quanto magis in exasperandis et cruciandis
hominibus? Ipse qui Simoniacae haeresis aemulator, paterni honoris invasor et proditor, quantum vero ad me, Aman
illo in Lege Veteri nequior (Esther. V), Daciano quoque et Nerone inordinatis moribus omnium malorum
commentoribus apparet crudelior. Revera pudet, et tamen fateri necesse est detestandi sui commercii me per omnia
fuisse conscium, cum multorum [1303C] ora jam et ipsa etiam saxa vociferantur in diabolum malum factam esse ejus
promotionem, ita ut sit versum in proverbium, quod loco regiminis statutum sit idolum zeli ad provocandum
aemulationem Cujus periculi malum nos respicit in capite, qui hujus pestiferae captionis conscii auctores in hoc
perfidiae suae dedimus evidens indiculum, quod, bonae simplicitatis viro rejecto, pro libitu nostro creavimus nobis
ridiculum abbatem, qui nihil quidem scientiae, plus quam satis haberet nequitiae. Hinc est quod quasi amens et absque
cerebro plerumque publice fatetur velle potius diabolo quam mihi obviare, in tantum ut cum ego nuper hebdomadarius
sacerdos cum aqua lustrationis et signo Dominicae passionis ex more domum ejus visitarem, [1303D] ipse attonitus
aufugerit, nec ullum divinis honorem exhibuerit sacramentis. Sed quid amplius? Plures abbates et monachi, milites et
clerici, et ipse domnus archidiaconus Amalricus, prorsus omne hominum genus pro hujusmodi odii saepissime
elaborarunt sopitione, sed nihil concordiae dignum efficere valuerunt. Jam quia mihi inest tantorum malorum nunquam
finiendorum desperatio, placet animo quietis gratia loci demigratio. Proinde precor ut mihi jam vago et profugo
procuretis apud vos locum certi refugii, ut sitis mihi portus desideratae requietionis, ut pro hoc apud Deum habeatis
locum aeternae [1304A] remunerationis. Valete, et per praesentium latorem quid vobis placet rescribite.

EPISTOLA XV AD QUAMDAM SANCTIMONIALEM. Excusat se quod eas saepius non invisat, quoniam
id professio non permittat.
Dilectae in Christo sorori ancillae et sponsae ejusdem Christi, Irater G., salutem, orationes, servitium et
seipsum in Domino.
Quoties benignitatem et beneficia a vobis mihi impensa mente retracto, doleo quod vobis caream, vos non
videam, vestraque benevolentia et religiosis non fruar officiis, adeo ut si facultas daretur, et obligatio professionis

