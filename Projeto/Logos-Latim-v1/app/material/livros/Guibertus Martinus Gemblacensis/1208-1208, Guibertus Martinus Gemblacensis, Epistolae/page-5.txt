quidquid hic de aliis manifestum legitur, vobis quasi in proverbiis dictum cognoscite. Deus omnium benignus rector et
custos sanctitatem vestram tueatur incolumem, et in cura vobis injuncta strenuum sui ipsius vos faciat imitatorem.

EPISTOLA II. AD EUMDEM. Confirmat ea quae in praecedenti epistola dixerat.
Magno sacerdoti PHILIPPO, Dei gratia Coloniensi archiepiscopo, frater GUIBERTUS suorum minimus, ex
adjutorio Regis et Sacerdotis aeterni in praesenti digne fungi sacerdotio, et carnis suae curam disciplinate regere, ut in
futuro sacerdotum et regum hujusmodi beatissimum mereatur adipisci collegium.
[1289B] Cum super epistola vobis per me directa mihi nasceretur scrupulus, et trepidus cogitarem utrum
melius esset quaedam ibi posita mutari vel aboleri, aut vobis dirigi, confugi ad orationis praesidium, deprecans ut si
sermo a Domino processisset, et posuisset illud in ore meo, staret, et mihi ipsi meam inde cunctationem amoveret.
Oravi, et satisfactum est mihi; vidi enim et intellexi, non solum ductu rationis, sed et instinctu veritatis, quod is optimus
esset monendi modus in quo monens fideliter et caute incedens, eum quem monet nec adulatione fallit, nec
exasperatione irritat, nec denotatione adurit; sed, considerata qualitate personae, secundum quod expedire videt, aut
pudori parcens, [1289C] aut deferens honori, ad id quod utile et salubre est, sedule studet incitare. Vidi etenim et
probavi quod nihil rectius vel decentius vel sanius unquam proponi possit ei qui vice Dei praeest animabus ad salutem
reducendis, quam primo semper cogitanda et imitanda benignitas providentiae ipsius misericordis Dei, cui cura est de
omnibus, et qui cum reverentia disponit nos; deinde etiam mala malorum et bona bonorum exempla, sed et supplicia
illorum et istorum praemia, ut territus illis, et tractus istis, in omnibus et de omnibus doceatur. Efficax igitur monendi
modus et omni acceptione dignus.
CONCLUSIO.
[1289D] Omnipotens Deus, qui stas in synagoga deorum, in medio eos dijudicas (Psal. LXXXI), non recte
judicantes corripiens, etc. Usquequo judicatis iniquitatem et faciem peccatorum sumitis? (Ibid.) Educat quasi lumen
justitiam vestram et judicium vestrum tanquam meridiem (Psal. XXXVI), ne nesciendo ambulare, in tenebris ambuletis,
et majus incurratis judicium, inspiretque cordi vestro ne judicetis egeno et pupillo, humilem et pauperem justificetis
(Psal. LXXXI), et caetera justitiae et misericordiae opera exsequamini, quatenus et cum misericordibus terram
possideatis (Matth. V), et cum justis saeculi judicibus thronum judicialem dignitatis obtineatis, quando venerit
Dominus ad judicium cum senatoribus populi sui. Amen.

EPISTOLA III. AD EUMDEM. Gratias agit de beneficiis ab eo acceptis. [1290A]
Amantissimo Patri reverendoque domino Dei gratia Coloniensi archipraesuli PHILIPPO, frater GUIBERTUS,
omnium Deo famulantium minimus, in affectu et effectu strenuissimae dilectionis seipsum in Christo.
Ad referendas gratiarum actiones, venerande Pater, quas de mea exiguitate abundantia suavitatis vestrae
promeruit, etiamsi omnes corporis mei actus in linguas verterentur, et vox mea esset aerea, non sufficerem. Proinde
quia in hac parte deficio, ad ea quae utcunque, divina largiente gratia, suppetunt me conferens, si quid potest vel
torpentis [1290B] devotionis vel peccatorum oratio modicum quid, id in suffragium vestri ex toto me et quotidie
expendo, et perenniter expendere paratus sum, quandiu fuero, etc.

EPISTOLA IV. AD EUMDEM. Excusat se quod ad eum non venerit.
Domino et Patri venerabili Dei gratia Coloniensi archiepiscopo, frater G. ex affectu suus, non in vanitate
saeculi, sed in nomine Domini habere laudem, et magnificari ab eo qui exaltat mansuetos in salutem (Psal. CXLIX).
Quod ad vos necdum veni, neque pigritiae neque negligentiae est, sed occupationes quibus teneri vos scio, me
retinent. Quia enim saepius exire nec volo [1290C] nec valeo, epistolas tres vestrae excellentiae destinavi. Cognoscat
vos summus Sacerdos in benedictionibus suis, et propter misericordiam in praesenti a vobis conservatam sine fine
mansuram, in futuro conservet vobis Pater misericordiarum Deus misericordiam. Amen.

