domesticis praepeditus et detentus negotiis, quod volo non valeo, venturus quidem, eum facultas fuerit, imo cum
vestrae sinceritatis imperio complacebit. Accepi apices vestros hilaritate qua debui et quanta potui: in quibus, quod
molestissimum fero, vos vocatis me, magister et domine, et male dicitis, qui nec vestrae sanctitatis servus, ne dicam
discipulus merear appellari. [1306A] Caeterum cum unus sit magister et Dominus omnium Jesus Christus (Matth.
XXIII), vos qui portastis jugum ejus ab adolescentia (Thren. III), me sancta et efficaci orationum vestrarum instantia
Domino lucrari studeatis, ut ejus conservi simus ei servientes cui servire regnare est. Deum testem invoco, quod de
vestrarum sanctitate precum confisus, non modicam salutis meae spem concepi. Super statu dilectionis vestrae certum
aliquid audire sitio. Hoc tamen a nonnullis audivi quod Florinensis coenobii fratres electione devota et consona vos
abbatem habere decreverunt; vos itaque non honorem, sed onus; non divitiarum mollitiem, sed officii molem
attendentes, sic Florinensi provideatis Ecclesiae, ut si sub aliis pastoribus floruit, sub vestri [1306B] cura regiminis non
florem tantum, sed et fructum uberem se gaudeat invenisse. Remis more solito moram facio, etc.
EPISTOLA XIX. EJUSDEM AD EUMDEM. Assiduas ejus ad Deum pro se orationes deprecatur.
Charissimo suo et in Christo plurimum diligendo domino GUIBERTO, JOSEPH quanta potest devotione
suus, sincere cum salute salutantis affectum.
Noverit sanctitas vestra me semper et ubique vestrum vestri conspectus desiderio jugiter concitari. Quod quia
locale interstitium invidet, feci [1306C] quod potui, vestram, cum corpore non possim, scripto quo possum praesentiam
prosecutus. Meus quidem animus vobiscum non hospitatur, sed moratur, ut jam vicissim ad nos redire non possit qui
nunquam discedit. Vos forte vicem non rependitis, cum major mihi instet necessitas, ut jugem mei habeatis memoriam,
ibi praecipue ubi patri filius immolatur. Sane cum ex summa dilectionis sincerae fiducia vobiscum loquar ut mecum,
non erubesco ulcera mea detegere, amico praesertim et medico. Vagus et pollutus cogitationibus distrahor, verborum
lasciviam studiosius amplector, opera quae Deo displicent operor, semper in deteriora vergens, ut jam me undique
pulset mors in domo, mors extra domum, mors in sepulcro. Vae mihi! [1306D] quidnam faciam? quae munimenta
conquiram? quibus utar consiliis? ut mihi a sanctitate vestra singulare praesidium postulem, ut pro me Deum implorare
velitis, qui impetrare valetis. Scio enim quia valet multum deprecatio justi assidua (Jac. V). Videte ergo ut assidua sit
quam pro me peto fundi deprecatio. Aut enim justitiae opinionem habetis et non rem, aut preces sanctitatis vestrae mihi
prodesse persentiscam. Vos ergo de cujus sanctitate vehementer praesumo, votis meis cum omni studio ac diligentia
consulite, quia procul dubio vobis erit lucrosum lucrifacere proximum.
EPISTOLA XX. MAGISTRI JOSEPHI AD GUIBERTUM ABBATEM FLORINENSEM. Profecturus
Jerosolymam cum Cantuariensi archiepiscopo, ejus se precibus commendat [1307A]
Reverendo domino suo et amico sibi in Christo singulariter dilecto G. Dei providentia abbati Florinensi,
JOSEPH semper suus, ubique suus, totus suus, salutem et se totum ex toto.
Loquor sanctitati vestrae in pera et baculo, divina vocante et utinam prosequente gratia, Jerosolymam cum
domino meo Cantuariensi archiepiscopo profecturus. Vos autem quem sincere in Domino et singulariter diligo, mihi
cum proficiscimur sic vestra mecum properegrinetur dilectio, ut [1307B] qui corpore sejungimur, simul copulemur.
Summa vero petitionis meae est, ut me certe vestrum sancta orationum vestrarum instantia persequamini, ac Deum
itineris nostri praeceptorem et ducem, pro me magis assidue quam frequenter oretis; scio enim quod multum valet
deprecatio justi assidua (Jac. V). Utinam vos dominum meum, dilectissimum meum, semel videam antequam moriar.
Sed quoniam ignoro utrum vos ulterius in corpore visurus sim, rogo ut cum aliquid scriptorum meorum inter vestra
repereritis, Joseph vestri aliquatenus memoria vobis innovetur. Si enim juxta poeticum illud:
Dormitat, si non visu pascatur amico, [1307C] Et non colloquio saepe fruatur, amor.
De recordatione vestri, domine mi, quid fiet, cum me in tam longinquam regionem profecto, nulla de caetero
mutuae visionis seu collocutionis spes resideat? Propter hanc formidinem, secundum verba beati Petri, justum arbitror,
quandiu sum in hoc tabernaculo, nesciens an velox an tardior sit depositio hujus tabernaculi, id est corporis mei,
suscitare vos in commonitionem magnae utilitatis et commodi utriusque nostrum. Attamen rogo ne velut insipientem
accipiatis me, quasi qui velim docere vos, quem ut spero, magistra Dei unctio docet (I Joan. II), quantum judicat
expedire de omnibus necessariis. Sed in hoc tamen sufferte [1307D] insipientiam meam, quod saltem satis vigilem
monere vos praesumo, sed charitas Christi ad hoc urget me (II Cor. V). Hac igitur impetrante veniam et dante fiduciam,
morem gerens amici, et etiam pro sollicito sollicitus exhortor et precor, quatenus in cunctis pro re, pro loco, pro
tempore, pro personis, utpote in cujus manu tantorum salus versatur, timorate et diligenter, circumspecte et solerter vos
agatis, quia non solum de vobis, sed et de his quorum curam suscepistis districto judici Deo rationem redditurus estis,
mei quoque inter haec sive adhuc in corpore manentis, sive post obitum non ultimam habeatis memoriam. Obsecro jam

