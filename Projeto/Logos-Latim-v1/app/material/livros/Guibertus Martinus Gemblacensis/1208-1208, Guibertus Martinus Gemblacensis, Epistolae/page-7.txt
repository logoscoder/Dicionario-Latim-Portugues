modo aperta, sed et occulta et exigua districte judicaturum; et satagite ut a vertice usque ad extremam pedis plantam
totum corpus vestrum in conspectu ejus sanum inveniatur et immaculatum.
Sed ut jam ad rem veniam, id primum ponam quod expertus sum. Cum aliquando tenderem ad vos, hospitandi
gratia, diverti ad aliquam ex cellis vestris; sed ingressum obtinere non potui, quanquam pollicerer me a foro mihi
necessaria comparaturum. Et certe quod mihi factum est potuit et aliis fieri; et scio, ut postea a multis comperi,
quoniam nec mihi soli nec primum factum est. Item, cum degerem vobiscum, a nonnullis et, maxime cum repatriarem,
a pluribus didici aliquos ex prioribus [1292D] cellarum vestrarum symbolis et potibus indecenter nonnunquam vacare,
et a vitiis quae saturitas generat, non esse immunes, hoc est distinctis lumbis, et lucernis exstinctis opera noctis
exercere. Et ut eis vel illicita libere liceant, et ne ipsi soli reprehensibiles appareant, subditos sibi a talibus non
prohibere. Quomodo namque ab his in quibus ipsi culpabiles existunt, compescerent alios? objiceretur enim eis illud
Evangelii: Medice, cura te ipsum (Luc. IV). Hoc ergo ideo tam sedule moneo, quoniam, Deo teste, post illam quae me
propriis lactavit uberibus et aluit, et in hujus mensuram aetatis, Christo juvante, perduxit, vestram unice Ecclesiam
veneror et diligo, et sicut ejus celebri gloria et splendore alacri exsultatione tripudio, ita etiam, si [1293A] quid
opinionis sinistrae de his quae in ejus dispositione constituta sunt, contingat me audire vel scire, medullitus condoleo.
Quoniam ergo membra pro invicem et maxime caput pro membris debet esse sollicitum (I Cor. XII), satagite, obsecro,
ut in cellis vestris quae cum ad hoc sufficiunt, per priorum avaritiam vel negligentiam hospitalitatis humanitas
nullatenus justo segnius exerceatur. Curate etiam ut munditia castitatis in omnibus locis vestrae ditionis singulariter
prae caeteris virtutibus servetur, parcimonia adversus luxuriam, humilitate contra superbiam, hinc inde illam ne
aliquatenus expugnetur, ad munimen sui perpetim vallantibus. Praeterea summa intentione curam impendite, ut
diligenter investigetis quidquid agitur in cellis vestris, maxime [1293B] remotis, et qualis sit vita vel conversatio eorum
quibus illas deputastis regendas. Dico enim, licet pudeat, sed veritas urget ut dicam, quia nullum majus dignitatis suae
praejudicium, nullum majus honoris sui detrimentum patitur sacra religio quam a cellis. Et licet jam in quampluribus
abbatiis a filiis scelestis pulchritudo gloriae monachalis offuscata sit, et ad nihilum fere redacta sit, maxima tamen pars
ruinae ejus et injuriarum a cellis aut prioratibus, id est ab his qui in cellis vel prioratibus commorantur, initium habuit,
et omne dedecus ab illis illusoribus ordinis illi emergit. Quae enim ab illis fuerint verecundum est dicere, adeo ut in
terra nostra ordo ipse quondam summae reverentiae, [1293C] nunc in opprobrium et in fabulam, in derisum et
subsannationem, in blasphemiam et sibilum cunctis late per circuitum devenerit. State ergo, reverendissimi Patres, in
Domino, et sicut hactenus ita usque in finem tenete traditiones ordinis quas ab antiquo semel suscepistis. Et ne in vobis
quoque muscae morientes perdant unguentum bonae opinionis (Eccle. X), nunc maxime quando omnia in declivi sunt,
subrahite vos ab exemplo omnis Ecclesiae inordinate ambulantis. Itaque nihil prorsus vobis quasi ex vobis ascribentes,
sed ei a quo bona cuncta procedunt (Jac. I), tribuentes, et simplici ex corde gratias agentes, omnes in unam convenite
sententiam, una mente unum sentite, uno ore idipsum dicite: Benedictus Deus in donis suis, et sanctus [1293D] in
omnibus operibus suis, de cujus munere habetur, ut ei digne et laudabiliter serviatur. Cui laus et gloria, honor et
imperium in saecula. Amen.

EPISTOLA VII. AD J. ABBATEM ET FRATRES MAJORIS MONASTERII. Laudat eorum religionem,
petitque suffragia post mortem.
Reverendissimo domino et Patri J. [(2)] {foot}
[1293D] Joffrido seu Gaufrido, qui cedenti Herveo abbati piissimo subrogatus est anno 1187. Dei gratia
abbati, amantissimisque fratribus sub ejus censura Deo et B. Martino in Majori Monasterio servientibus, frater
GUIBERTUS minimus semper et ubique sanctitatis eorum servus, salutem in vero salutari, et se totum ex toto.
[1294A] Omnipotentis Dei clementiae inexplebiles ago gratias, qui mihi inspirare dignatus est, ut sanctae
excellentiae vestrae notitiam perquirerem, et pietate sua effecit ut invenirem. Revera enim me multum ex cohabitatione
vestra tum exemplis tum doctrinis profecisse et sentio et confiteor, et adhuc uberiorem profectum post mortem ex
orationibus vestris me percepturum spe certa praesumo. Et quia sicut generatio praeterit et generatio advenit (Eccle. I),
ita in monasterio vestro, et propter excessum e vita, et propter ordinis et servitii gravamen saepius apud vos mutari
oportet, fratres, et ideo neminem inter vos esse reor, qui me cognoscat vel mei recordetur. Si quaeritis quis sum ego qui
vobis scribam, ego sum frater N., etc. Qualitatem societatis vestrae a [1294B] praedicto abbate et capitulo mihi
concessae in Regula si diligenter inquiritis, scriptam invenietis, quam ut propter Deum mihi, obsecro, et vivo
recognoscatis et mortuo, cum obitus meus, qui ut credo, instat, vobis nuntiatus fuerit, fideliter persolvatis, sanctitatem
vestram pro omnibus fidelibus et pro me eorum ultimo indesinenter orantem, indesinenter aeque fidelium Deus
omnium Conditor et Redemptor ab omni malo in aevum custodiat, et nos pariter cum eis ad aeternae beatitudinis
gaudia pietatis suae gratia perducat. Amen.

