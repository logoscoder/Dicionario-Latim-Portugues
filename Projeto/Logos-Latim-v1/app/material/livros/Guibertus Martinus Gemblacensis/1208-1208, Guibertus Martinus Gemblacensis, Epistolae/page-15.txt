quod sine lacrymis non profero, extremum, ut puto, dilecti vestri Joseph vale, accipite, et ex [1308A] munusculis meis,
quandiu vobis ea habere placuerit, firmitatem devotionis meae erga vos fideli officio recolite.

EPISTOLA XXI. GUIBERTI AD JOSEPHUM SCHOLASTICUM. De mutua eorum amicitia.
G. Dei permissione, et utinam ipsius voluntate abbas Gemblacensis, singulari mihi jam pro meritis suis
dilectione complectendo JOSEPH egregiae probitatis scolastico, quidquid filio pater.
Dudum te, amantissime, in Geldorensi oppido commorantem cognoscens, considerata vultus tui honestate et
venustate, oris gratia, elegantia sermonis, frontis hilaritate, continentia oculorum, et [1308B] gestuum totius corporis tui
moderatione inspecta, ultra quam credi possit super his delectatus et admirans in juvene tantae specimen honestatis
reperiri, totis te dilectionis visceribus suscipiens, requievit in te spiritus meus. Usus familiaritatis et ausus deinceps
auxit notitiam, et quanto notior, tanto charior et dulcior mihi esse coepisti, et expertus sum in te quod ait beatus
Gregorius, quia amicus quasi animi custos dicatur, eo quod amor ipse notitia sit. Vidi, consideravi, et adamavi faciem
interioris hominis tui, multo virtutum decore radiantem, et adhaesit post te anima mea (Psal. LXII), et igne charitatis
liquefacta, ut sic dicam, cucurrit in tuam. Et nescio quo occulto naturae instinctu nonnunquam fit ut ex sola mutuae
[1308C] visionis vel collocutionis intercessu plerique indissolubilis nexibus amicitiae foederati constringantur,
abstrahente et afficiente eos exuberantia internae pulchritudinis, qua etiam secundum interiorem exterior homo
interdum componitur, sicut scriptum est: Sapientia hominis lucet in facie ejus (Prov. XVII). Unde tu, frater dulcissime,
dum in viris religiosis et devote se habentibus disciplinatos mores consideras et imitaris, mirabilem te et imitabilem
praebes, oculosque intuentium convertendo in te avolare facis, vocem quoque tuam quibus loqui dignaris gratam et
colloquium tuum dulce reddis, et faciem multis decoratam virtutum insignibus desiderabilem exhibes. Quibus tractus
incitamentis desidero [1308D] et afficior videre te, amplecti te, et loqui tibi; sed nec capio, nec assequor quod cupio:
dubius ac varius inter fidem et affectum, inter spem et metum positus quid eligam aut diffiniam ignoro. Fides quae
secundum Chrysostomum amicitias servat, sanctaque collegia copulat, de indissolubili dilectionis tuae fraternitate
certum me reddit; affectus, dum ei copia fruitionis denegatur, et se differri a gratia cohabitationis tuae dolet, et quod
gravius ducit, fraudari perpetim veretur, angitur, suspirat et ingemiscit. Sed inter haec, dulcissime frater, quid facies?
Nunquid omnino dissimulabis? Nunquid nos te desiderantes et quaerentes te, suspirantes, despicies, etc.?

EPISTOLA XXII AD PHILIPPUM COLONIENSEM ARCHIEPISCOPUM. Opusculum aliquod a se
compositum ipsi offert. [1309A]
Domino et Patri, eximia pietate animi, egregia et morum probitate praedicabili, atque inter praecipua Christi
membra, gratia ipsius exaltato Coloniensi antistiti PHILIPPO, frater G. sanctitatis ejus humilis servus, quo nihil
salubrius optari potest capiti suo per ejus et sanctorum imitationem in omnibus congruere.
Reverentiae vestrae munus dicatum, ut potui, Deo juvante, perfeci, et in eo quod non solum a vobis, sed ab
universis acceptatur, non frustra me laborasse gratulor et exsulto, sed humiliter sanctitati vestrae, Pater venerande,
supplico, quatenus munusculum [1309B] meum eo affectu quo a me oblatum est, suscipiatis, et commendare non
abnuatis, juxta illud:
Exiguum munus cum dat tibi pauper amicus, Accipito placide, et plane laudare memento.
Et quid utilius munere boni consilii, sicut scriptum est: Sermo bonus super datum optimum (Prov. XV). Unde
et in calce moneo, ut a dissipatione animarum mentem colligendo, ad illam optimam partem Mariae vos conferatis
(Luc. X), et illi uni summo bono inhaereatis, quatenus unus esse illorum mereamini, de quibus dicit Apostolus: Qui
adhaeret Deo, unus spiritus est cum eo (I Cor. VI).

EPISTOLA XXIII. AD INTRUSUM MOGUNTINENSEM [(7)] {foot}
[1309] Christianum de Buche, uti credimus, Frederici imperatoris cancellarium, qui vivente adhuc Conrado
legitimo pontifice, sedem Moguntinam occupavit..

