in nocte festi ordinationis seu translationis sancti Martini, [1283] et de fama quae tum ferebat sanctum Martinum nocte
illa missam celebrare. Quarta Philippo respondent Herveus abbas et fratres capituli Majoris Monasterii, et quaesitis
faciunt satis, laudantque Guibertum. Quintam et sextam scribunt eidem Philippo Philippus decanus, Rainaldus
thesaurarius, totumque capitulum Sancti Martini Turonensis, in quarum litterarum priori gratias agunt de Vita sancti
Martini sibi transmissa, in utrisque autem quaedam sancti Martini miracula referunt. Septima est Guiberti Philippo, de
beneficiis gratias agentis. Octava ejusdem ad eumdem de laudabili conversatione fratrum Majoris Monasterii. Nona de
nobilitate et magnificentia ecclesiae Castrinovi. Decima Guibertus Philippum hortatur ad officii sui cultum, et ad
studium pacis in conventu Leodicensi sarciendae. Undecima eidem gratulatur de restituta pace. Herveo MajorisMonasterii abbati, ejusque sacro conventui gratias agit, de hospitalitate sibi praestita, et de eo quod libros De miraculis
sancti Jacobi, De bellis in Hispania a Carolo Magno gestis, et De martyrio Rollandi ducis, transcribendi facultatem ab
eis obtinuerit: quorum librorum exemplar ad transcribendum certatim a se rapi testatur. Nempe eo tempore falsae
ejusmodi merces venditari coeperunt, id quod epistola duodecimae argumentum est. In decima tertia vero, fratribus
Majoris-Monasterii inscripta, laudat eorum religionem, et quaedam corrigenda notat. Decima quarta directa est Joanni
abbati fratribusque ejusdem coenobii, quibus Guibertus gratias agit, ab iisque libros Paulini postulat, et se duabus
abbatiis antea propositum, tunc uni Florinensi praeesse scribit. Post haec subsequitur in codice eodem Guiberti epistola
ad Philippum Coloniensem archiepiscopum, cujus mandato de scribenda sanctae Hildegardis Vita parere se dicit. Tum
variae Ejusdem Guiberti ad dominam Hildegardem magistram coenobii Sancti Roberti Bingensis subsequuntur. Prima
de excellentia sancti Martini episcopi, secunda de visionibus Hildegardis, de quibus quaeritur: An ut fama ferebat,
visionum suarum postquam eas scripsisset, oblivisceretur: tum an eas ipsa Latine scribat, ac demum an Latinam
linguam didicerit. In fine epistolae, Salutant te dilecti et ex facie noti dilectores tui, Sigerus de Waura: et Nicolaus miles
juvenis de Niel, quem cum ipso te visitante in Quadragesima vidisti. Salutat te frater Franco Reclusus, ecclesiae vestrae
filius probus in Christo, et frater Robertus languens corpore, sed valens mente, in monte qui dicitur Sancti Guiberti,
recubans. Salutant te dominus Emmo, ecclesiae nostrae parochianae presbyter, etc.
«Praeterea alias ejusdem Guiberti epistolas ad Hildegardem, numero octo, tumque responsiones Hildegardis
ad ipsum variasque tum ejusdem Guiberti ad sorores ecclesiae beatae Mariae, Sanctique Roberti de Binguia, tum
earumdem sororum ad Guibertum responsa, aliasque aliis personis scriptas, nempe Josepho egregiae probitatis
scholastico, qui Hierosolymam cum Cantuariensi antistite profecturus, Guiberto prosam de sancto Martino
examinandam obtulit. Sigfrido Moguntino archiepiscopo, de virtutibus sancti Martini, et Conrado ejusdem Ecclesiae
pontifici, de variis Coloniensis Ecclesiae successibus; denique Godefrido abbati monasterii Sancti Eucharii et Sancti
Willibrordi de Vita sanctae Hildegardis, quam Guibertus ipse scriptis mandavit. Ad haec Bartholomaeus Fisenus in
Floribus Ecclesiae Leodiensis, ubi de abbatibus Gemblacensibus, testatur Guibertum nonnulla etiam scripsisse ad
beatam Ludgardem, quae in vicino Aquiviensi parthenone tunc vivebat: atque anno 1208, hoc est biennio post
abdicatam praefecturam, ad superos abiisse.»
Factus ergo est anno 1188 Guibertus Martinus abbas Florinensis, anno autem 1194, abbas Gemblacensis, quas
praefecturas cum anno 1206 abjecisset, anno tandem 1208, die 22 Februarii mortuus legitur, aetatis anno circiter 88,
sacerdotii 63. Nihil hujus scriptoris editum puto, praeter [epistolas et] narrationem destructionis vel potius combustionis
monasterii Gemblacensis, quae anno 1137 facta est, quam quidem Guibertus, post ejusdem monasterii factus abbas ac
monasterii etiam Florinensis, litteris consignavit, libro II. Commentariorum Bibliothecae Caesareae Vindobonensis,
cap. 8, pag. 904, ubi et mentionem facit librorum suorum qui in hac destructione abrepti fuerant. Meminit Guiberti
Martini ejusque scriptionum Hervardus Leodiensis archidiaconus, in epistola ad G. Laudunensem canonicum, et
anonymus auctor Chronici Gemblacensis, tom. II Analect Mabillonii, p. 544; Valerius Andreas in Bibliotheca Belgica,
p. 303 editionis 1643, Lovanii in 4, ubi mss. codices Operum Guiberti varios in Belgicis bibliothecis recenset; Petrus
Lambecius libro II. Commentariorum bibliothecae Caesareae Vindobonensis, cap. 8, pag. 904, ubi de codice ms. 296
Datino Ambrosianae arcis in Caesaream allato, loquitur.
[1283]
EPISTOLA HERVARDI LEODICENSIS ARCHIDIACONI
AD G. CANONICUM LAUDUNENSEM
De Guiberto abbate Gemblacensi et de scribenda Vita S. Martini. (D. MABILLON, Analect. nov. edit., p. 480.
[1283A] Reverendo Patri et domino G. beatae Dei Genitricis Mariae Laudunensi canonico, HERVARDUS
Leodiensis archidiaconus, praesentis vitae stadium juste vivendo viriliter percurrere, et aeternae beatitudinis bravium
feliciter obtinere.
Usitati moris est et longo bonorum consensu approbati, quibuslibet, et maxime facilibus et honestis [1284A]
petitionibus amicos sese invicem exaudire, ut per hilarem et promptam exterioris operis exhibitionem, in lucem et

