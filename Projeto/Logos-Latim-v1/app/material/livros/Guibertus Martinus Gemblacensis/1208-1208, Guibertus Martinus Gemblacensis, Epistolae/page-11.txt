EPISTOLA XIII. AD GERTRUDEM VIRGINEM. De monasterii sui depraedatione per comitem
Namurcensem.
GERTRUDI sponsae Christi et virgini, G. servus Dei [1300B] et ejus, seipsum non sicut saecularis
saecularibus, sed in Spiritu sancto.
Litteras magistrae vestrae et vestras, cum munusculo quod misistis, accepi in charitate, non in voluptate: quae
enim voluptas ubi totum occupat amaritudo? O soror charissima, quoniam tribulatio recordationis quae nuper
circumdedit me, et visio destructionis ecclesiae nostrae, in qua fere ad mortem periclitatus sum, omnes corporis mei
sensus attonitos reddit, et totam animi fortitudinem absorbet: quod paucis expediam, si tamen prae dolore expedire
sufficiam. Oppidum nostrum in confinio ducatus Lovaniensis et comitatus Namurcensis situm esse dignoscitur. Orta
itaque nuper simultate inter ducem et comitem, comes idem improvise illud cum [1300C] exercitu suo circumdedit, et
immisso igne in minuta, id est quae foris vallum et murum offendit, penitus incendit et depopulatus est. Cum vero nihil
tale timeretur, flabris ventorum qui vehementissimi insurgebant subvehentibus, favillae flammantes per cuncta oppidi
interiora dispersae sunt, et ita totum simul et oppidum et monasterium ferventissimo incendio consumptum est, ut et in
oppido nulla domus praeter duas humillimas recenti humo obductas, et in claustro ne una quidem officina inusta
remaneret: in qua exustione, cum missam matutinalem ad altare minus cantarem, nolens aliquid imperfectum
relinquere, tardius pene quam debui ad tutelam me contuli; nam sacris exutus vestibus, cum prae ignibus [1300D] late
jam omnia vastantibus foras erumpere non possem, in vicinius quod patebat sacrarium ingressus, quatuor ibidem e
fratribus meis moerentes et anxios inveni, quo in loco praeter spem undique vallantibus nos flammis, fumo et calore ita
aestuavimus et suffocati sumus, ut duo ex his graviter laederentur, ego et alii duo prae angustia certe sine spiritu, instar
mortuorum, usque ad vesperam decumberemus; sed, me per auxilium Dei superstite, illi duo socii martyrii mei post
paucos dies rebus humanis excesserunt.
Sed, sicut scriptum est in prophetis, ut auditus auditui, contritio contritioni, et terror terrori superveniret (Jer.
IV), nono combustionis die praedictus comes Namurcensis, accito sibi comite Hannoniensi [1301A] nepote suo ex
sorore, denuo in multitudine gravi oppidum circumdedit, et quibusdam in locis dirutis muris intravit utriusque
exercitus, et ubique libere discurrens (nam omnes imparatos et nihil horum metuentes invenerat) universa quaecunque
incendio superfuerant diripuit: in qua direptione nihil nobis, nihil burgensibus, vel populo terrae qui inibi sua
convexerant relictum est. Animalia quoque et altilia domestica, aut cinerata, aut ab hostibus abducta: nullus sacris vel
altaribus honor impensus est, adeo ut in medio presbyterio coram principali altari et per tota utriusque ecclesiae spatia
et pedestri et equestri certamine congredientibus hinc nostris hinc adversariis, multi interficerentur, monachi ipsi et
sacerdotes discuterentur et [1301B] spoliarentur; nullus fratrum prorsus indemnis evasit, unus lethali telo per latera
abductus oppetiit, alius ita nudus abductus sicut eum natura ab utero matris in lucem produxit. Ipsi abbati cum reliqua
veste et ipsas calligas detraxissent, nisi a quodam sibi noto vix excussus perhorrentis noctis tenebras nudus et solivagus
diffugisset: et siquidem satis juste, ut qui patrem suum et dominum suum spiritualem adhuc viventem per
supplantationem et Simoniam honore proprio spoliaverat, ipse quidem quid in exitu suo praestolare debeat,tali
dehonoratione perdisceret: nusquam enim talis introitus, imo non introitus, quia non per ostium, sed invasio, et aliunde
praeceps ascensus beato fine claudetur.
[1301C] Sed, ut coepta repetam, nulla in direptione praedicta vel femineo sexui penitus reverentia, quin et
ipsae mulieres nudae dimitterentur, nulla omnino laetentibus misericordia exhibita est; sed et matres vestibus exutae, et
filii ab uberibus matrum distracti, contra naturae jura, cum maxima parte burgensium in captivitatem traducti sunt. In
majori ecclesia, utpote homicidiis profanata, nec legitur, nec cantatur, sed in crypta quadam utcunque divinum
explemus officium. Hinc gemitus et suspiria et singultus, quia cecidit corona capitis nostri, et divitiae nostrae non
solum exteriores, sed, quod sine magna cordis contritione referri non potest, etiam [1301D] interiores extraneis
cesserunt, dum sine decore servitii Dei, sine ordinis et religionis munimine, in confusione communis vitae sedemus.
Indulgete, obsecro, soror dilectissima, talia vobis profundenti, et vos mecum ad dolorem incitanti, quia et cor triste
nunquam laeta proferre, et os amarum mel non potest spuere, et nescio quo naturae instinctu etiam de miseriis suis cum
amico loqui remedium aliquod esse videtur. Restat ergo quia domus nostra destructa est, nec spes ulla instaurandae in
ea religionis in vita mea suppetit, ideoque locum me mutare necesse est. Decrevi autem ad claustrum MajorisMonasterii, a quo ante quinquennum fere regressus sum, reverti, eo quod animae meae complacuerit.
EPISTOLA XIV. JOANNIS WILLELMI AD GUIBERTUM, ABBATEM GEMBLACENSEM. Declarat se
merito ab iniquo abbate multa pati, utpote qui ipse aliis mallorum malorum auctor fuerit. [1302A]
Domino desideratissimo et venerabili fratri G. JOANNES dictus Willelmi, salutem et omne bonum.

