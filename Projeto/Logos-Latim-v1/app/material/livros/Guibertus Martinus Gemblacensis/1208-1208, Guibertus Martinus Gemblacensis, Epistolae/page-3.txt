publicum procedat desiderabilis fructus occultae dilectionis. Inde est quod paternitatem vestram, cujus benignitatem a
cunabulis munificam mihi et expositam, quoties necessitas exegit, in libro experientiae legi et relegi devote exoro, et
instanter [1285A] precor, quatenus favorabilem et omni acceptione dignam et prone suscipiendam domni Guiberti,
cognomento Martini, petitionem, cum ad vos venerit, vel miserit, sine repudio affectuose gratanter et excipiatis,
efficaciterque compleatis. Effectus namque ejus multos laetificabit et aedificabit; vobis quoque, etiamsi nolitis,
(quamvis hoc nec velle, nec quaerere debeatis) magnam et laudem et gloriam pariet: sed et ipsi domno Guiberto
propensiorem pro vobis apud Deum intercedendi affectum suggeret. Hic autem ille est Guibertus, qui quondam in
Florinensi monasterio prius, et postea in Gemblacensi, abbatis officio est functus, sed neutro defunctus. Maluit
siquidem utili quaesita et pacta occasione honeste cedere, quam sub onere, quod solus et gemens sine fido portabat
comportante, cadere, et casu sui ab ineptis irrisoribus ludibrium sustinere. Ad quid enim in fornace scandalorum et
tribulationum flammis aestuante inutiliter uteretur? [1285B] praesertim cum easdem flammas nec per se sufficeret
exstinguere, nec absque magno laesionis detrimento diu posset tolerare, nullo scilicet in eadem sibi fornace aurae lenis
sibilo flante, nulliusque piae consolationis suffragio ejus acerrimos aestus refrigerante. Ideo prudenti usus consilio,
salvari in imo, quam periclitari in summo potius elegit, magisque humilis et pauperis Christi ab eo salvandus imitari
vestigia, quam ambulare in magnis et mirabilibus super se, cum eis aliquando pro fastu elationis puniendus. Hic idem
est ille Guibertus Martinus, gloriosi praesulis Martini cultor, nonnullus imitator, operumque et virtutum illius tam
verbis, quam scriptis studiosus commendator. Unde propter diuturnae et affectuosae devotionis erga eum constantiam,
ejusdem eminentissimi pontificis proprium nomen isti conversum est in agnomen: adeo ut jam non solo suo proprio
nomine, quod est Guibertus, sed ob insigne praedictae devotionis obsequium, [1285C] quod ei sedulus exhibet,
Guibertus Martinus jam passim, ubi notus est, appelletur.
Sed ut id pro quo ista praemisimus, et ad quod tendimus, jam proferamus, hic idem Guibertus Martinus, quem
pro suis nobis charum meritis intimo vobis commendamus affectu; auditis et lectis quibusdam opusculis vestris, hic
videlicet quae seu de Vita egregii confessoris Christi Servatii, seu quo cultu et qua conversationis forma se agant clerici
qui pie in Christo volunt vivere, heroico usus metro, praeclaro digessistis opere, eorumdem scriptorum plus quam dici
possit, eleganti trahitur et delectatur venustate. Proinde quia, sicut minus vobis notus, de vestro (nec mirum) diffidit
assensu, ad me veniens ob mutuae agnitionis et dilectionis, quo invicem astringimur, complexum, nihil prorsus quod
juste petam, vos mihi sperans negaturum, humillime et instantissime frequenter deprecatus est, quatenus mea apud vos
obtineam intercessione, ut [1285D] beatum Martinum, quem propter illa quae quotidie ejus experitur beneficia, quanta
potest, veneratur et attollit devotione, vos quoque inter caeteros quos veneramini sanctos, in patronum vobis assumatis:
et ut etiam vos in opportunitatibus opitulationum ejus suffragiis fulciamini, sicut et omnes qui ei puro famulantur
affectu; aliquid ei honoris sedula et alacri intentione exhibeatis. Nec de ejusdem domni Guiberti Martini petitione, quin
pareatis, aliquatenus stimulemini, quia nec aurum, nec argentum, nec quidlibet unde marsupium seu penu vestrum
vacuetur, in beati Martini obsequio expendendum a vobis petiturus est. Quid tum? an ut ecclesiam ei [1286A]
construatis? Nec hoc quidem, nam in possessione ecclesiarum nullus eo ditior sanctus invenitur, praeter Matrem
Christi, et Clavigerum coeli. Si nihil horum, quid demum habet petere? Nempe quod facillime potestis praestare.
Quid illud? Nimirum verba: quid levius verbis volantibus? Petimus itaque tam ipse quam ego cum eo, et
enixiori quam possumus intentione petimus, quatenus diligentissima investigatione, considerata tanti pontificis
incomparabili fere eminentia, qua merito et virtutum operibus, et nominis amplitudine summis aulae coelestis
principibus, id est prophetis et apostolis, adaequatur, toto subtilissimi quo polletis ingenii vigore et acumine adhibito,
qui nonnullos in scriptis vestris vicistis, in hoc vos ipsum vincendo, ad laudem Dei et legentium utilitatem et
delectationem, de materia, quae vobis per litteras insinuabitur, elegiaco metro aliqua memoratu digna in ipsius beati
Martini honore conscribatis.
[1286B] Nec in hoc sane opusculo frustra laborabitis, quia labor ipse praeter id quod vos utiliter exercendo
damnosum a nobis repellet otium, geminam pariet retributionis utilitatem, dum pro eo et vivens et mortuus, laudis
praeconio etiam nolens attollemini, et Martini vestri patrocinio in omnibus periculis et tribulationibus vitae hujus, et in
ea, qua durior nulla est, necessitate, hoc est in articulo mortis, protegemini. Proinde qui somnolento diu otio torpuistis,
tandem vel pulsatus expergiscimini, et instar galli se ipsum complosis alis diverberando ad cantandum vigilantiorem
reddentis, vires ingenii longa obsitas rubigine, ut resplendeant, quasi ad usum limando expolite, et laudabilis exercitium
laboris, id est opus Deo gratum, et posteris commodum, ab ipso vobis Deo oblatum, gratanter et impigre suscipite: ne,
si segniter differatis, alius clanculo mittat manum, et illud vobis praeripiat; et sic utraque mercede, id est laudis
temporalis, et aeternae [1286C] retributionis, pro tepiditate dilationis vestrae careatis.
Quapropter suscipite illud incunctanter, et explete celeriter, antequam hebetata prae senio mentis acie, sera
poenitentia incipiatis velle, cum (quod Deus avertat!) inops memoriae et insufficiens haberi coeperitis, et tunc desidiae
vos pudeat, cum emendare non poteritis. Expedite ergo vos, obsecro, ab omnibus aliorum, quantum fieri potest,
negotiorum impedimentis, et operi huic, quod vobis per talem virum Deus perficiendum ingerit, vigilanti intentione
vacate, et cum ipsius adjutorio, quanta potestis acceleratione, sine ipsius operis detrimento terminate. Cavete autem,

