EPISTOLA V. AD HERVEUM ABBATEM ET FRATRES MAJORIS-MONASTERII. Se non vagandi
studio, sed pietatis ad Sancti Martini sepulcrum peregrinationem suscepisse, pravisque saecularium moribus claustra
corrumpi.
Amantissimo Patri HERVEO, omnique digno reverentia sacro conventui Majoris Monasterii sub ejus [1290D]
cura ordinatissime Deo militanti, frater GUIBERTUS servus sanctitatis eorum, ab eo apud quem summus ordo in
coelesti palatio tempore retributionis inter justos ordinari.
Quanquam a nonnullis qui corde et corde loquuntur (Psal. XI) neque custodiunt vias suas, ut non delinquant in
lingua sua (Psal. XXXVIII), peregrinanti mihi ad sepulcrum Beati Martini derogatum sit, magisque vagationi quam
devotioni peregrinatio mea deputata, vobis tamen eam plurimum placere scio, glorior et exsulto. Nec tamen in hac
substantia gloriae, qua in Christi corpore, ipso tribuente, membrum quietum et sanum esse cupio, adversus eum qui est
caput corporis (Coloss. I) non facio, neque super verticem extollo, recolens scriptum [1291A] esse: Qui dicit se in
Christo manere, debet sicut ille ambulavit et ipse ambulare (I Joan. II). Et quidem si secundum hominem gloriari
vellem, juste reputaretur mihi in stultitiam, nam ipse dixit: Ego gloriam meam non quaero (Joan. VIII). Si ergo oblitus
verbi illius: Qui gloriatur in Domino glorietur (I Cor. VIII), favores hominum et inanem gloriam affectans, huic saeculo
conformari gestirem quod diligere fornicari est a Deo (Ose. IX), et ei inimicum constitui (Jac. IV), in tantum ut dicat
Jacobus apostolus: Adulteri, nescitis quia amicitia hujus mundi inimica est apud Deum? (ibid.) Nonne convincente me
conscientia os meum condemnaret me? nonne statim et Apostolus occurreret, dicens: Si gloriari oportet, non expedit
quidem? (II Cor. XII.) [1291B] Etenim quanti periculi sit seipsum gloriando velle commendare patet etiam ex verbis
Psalmistae ubi ait: Quoniam Deus dissipavit ossa eorum qui hominibus placent (Psal. LII). Quisquis vero ingratitudinis
vitium quam grave sit perpendere nesciens, mihi coeleste munus cognoscenti et inde cum gratiarum actione humiliter
glorianti, succensendum putaverit, sane merito insipiens reputabitur. Ego tamen me ipsum mihi comparans et
commetiens, non alta sapiendo, sed humilibus consentiendo (Rom. XII), gloriabor, non in immensum, sed modicum
quid, et secundum mensuram qua mensus est mihi Deus. Metiri enim se, ut ait quidam, quemquam decet propriisque
juvari laudibus. Et unde, obsecro, domini [1291C] mei, in claustris tanta malorum incommoda ebulliunt? Unde putatis
claustra corrumpi? nisi ex introductione saecularitatis quae non aliorsum quam per ineptorum et socordiam, et
imperitiam, et incuriam, et dissolutionem praelatorum ingreditur, qui vitiosi a vitiosis vitiose constituuntur. Quidam
vero instituuntur, sed derelicto ostio aliunde ascendentes, vel suffodientes, aut pecunia cui obediunt omnia, aut
potentum violentia propinquorum, contra fas et jus omne intruduntur. Et quid tales mercenarii non pastores, nulla
spiritus ratione fecundati, nulla charitatis radice fundati; quid, inquam, tales quos Dominus in Evangelio fures vocat et
latrones (Joan. X), facerent, nisi sua quaererent (Philip. II), quae Dei sunt negligerent, ac per hoc [1291D] ut brevi
innumera concludam, morti non vitae fructificarent, seque et caecos sequaces suos quibus ipsi caeci ducatum praebent
(Matth. XV), perderent.

EPISTOLA VI. AD FRATRES MAJORIS MONASTERII. Causatur quod hospitalitas et disciplina regulae in
cellis minus observetur.
Dominis et amicis in Christi dilectione meis dulcissimis et humili devotione perenniter amplectendis fratribus
Majoris Monasterii, frater G. sanctitatis eorum famulus, quidquid secundum salutem utriusque hominis optari potest
commodius.
Ego, venerandi Patres, homuncio vel potius vermis et non homo, nihil in rerum serie videns molestius, nihil
ferens acerbius, quam ordinem monasticum [1292A] olim sublimem et splendidum, et ipsis etiam filiis vel tyrannis
saeculi venerabilem, nostris modo diebus, proh pudor! ab his a quibus disciplinata conversatione commendari debuerat,
non tantum a gloria decoris sui spoliatum, sed et ab omni fere status sui rectitudine infami vita reddi contemptibilem,
dolorem super hoc cordis mei nullatenus dissimulare valeo. Unde quoties datur occasio et verbis et scriptis, quo possum
nisu, injuriosis et impugno, et pro ejus injuriis, cum ultra posse non datur, saltem reclamo. Hinc est quod in monasterio
vestro, quo nihil in divitiis cumulatius, religione splendidius, mundius puritate, adversus vitia cautius, ad famam bonae
opinionis in Dei laude custodienda circumspectius inveniri potest, aliqua non [1292B] quidem ad caput proprie, sed ad
quaedam ex membris spectantia vidi, de quibus, si salva vestri gratia auderem, sanctitatis vestrae vigilantiam non
temeritate reprehendens, sed in charitate suggerens, humiliter monerem, ut rerum veritatem diligenter inquireretis, et si
quae emendatione indigent, corrigeretis. Apparent autem in aliquibus membris vestris nonnullae corruptiones, quamvis
minimae, et ad corrigendum non difficiles. Sed quid cunctor exprimere, cum scriptum sit, non solum admone, sed,
quod durius sonat: Argue sapientem et diliget te? (Prov. IX.) Non itaque arrectis auribus pavidi exspectetis quasi magna
et pudenda dicturum, sed supernum inspectorem qui scrutatur Jerusalem in lucernis (Soph. I), [1292C] expavescite, non

