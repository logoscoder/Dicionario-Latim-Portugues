(Cant. VIII), et sese imo quos invadunt et captivos tenent, corrodant et exulcerent! Mihi autem adhaerere Deo bonum
est, et ponere in Domino spem meam (Psal. LXXII), quo protegente nonnulli hostium in manibus meis sunt, cujus
adjutorio persequor reliquos, et comprehendam; et non convertar donec deficiant (Psal. XVII), secundum illud Pauli
apostoli: Dominus conteret Satanam sub pedibus vestris velociter (Rom. XVI). Huic profecto bonum mihi inhaerere, in
hoc vero spem meam ponere saluberrimum mihi videri cognoscite, et valete.

EPISTOLA IX. AD JONAM S. MARTINI IN PETROSO VADO SACERDOTEM. Ut juxta nominis
interpretationem columbinam simplicitatem actis suis exprimat. [1296D]
Sincero semper affectu mihi colendo praecordiali amico, JONAE sacerdoti ecclesiae Beati Martini quae est in
Petroso Vado, G. suus, transitorium mundi despicere et permansurum coelestis regni gaudium ferventer appetere.
Hortor et moneo, frater charissime, ut nominis tui interpretationem diligenter attendens, non ad confusionem,
sed ad laudem, sed ad honorem, Jonam, id est columbam, te gaudeas nominari, quod ita decenter adimplebis, si
columbinae simplicitatis aemulus, rectam et innocentem geras conversationem coram Deo et hominibus, a felle
amaritudinis [1297A] et a livore invidiae inveniaris alienus. Sed quid facis in mediis fluminibus Babyloniae, in medio
civitatis plenae iniquitatis et contradictionis, propter peccata sua in momento subvertendae? Aperi oculos tuos et vide,
quoniam die ac nocte circumdat eam super muros ejus iniquitas, etc. Quare non assumis pennas sicut columbae et
fugias, etc., ne et tu simul pereas? Quid in periculo tuo aliena assumis, qui ad tua delicta portanda non sufficis? An
nescis quoniam non solum de tuis, sed etiam de tibi commissi rationem exigeris? Quid, quasi mercenarius, possessiones
mercedis tuae computando, in domo aliena servitutis tuae dies dinumeras, qui domum tuam libere ut dominus poteris
disponere, non alienum, sed proprium panem comedens. [1297B] Exonerare, quaeso, totius fascibus his, et imitare
patronum tuum, cujus laudibus diu noctuque insistis, qui Christum etiam invitis parentibus secutus, in universo orbe
Christiano apostolicam gloriam obtinuit. Et quia scriptum est: Qui audit dicat: Veni, (Apoc. XXII), accepto salutis
consilio, da operam, ut et alios tecum Deo adducas, et maxime eos qui uberem fructum Deo in lucro animarum reddere
possint tempore opportuno. Saluta tu communem amicum, monens illum et fidem quam dilecto debet servare, et
depositum integrum custodire

EPISTOLA X. AD QUEMDAM FRATREM SUUM. Gratulatur de sua conversione, de qua tamen nonnihil
timet, hortatur ut vota adimpleat, et ad regulare claustrum se transferat. [1297C]
Fratri charissimo, G. dilectus suus, in cursu propositi sui constantiam et de laboris mercede confidentiam.
Lectis litteris tuis brevibus, immensum laetatus sum, earum indicio effectum jam vitae comperiens quod
nunquam de te speraveram. Quis enim priorem tuam non dico conversationem, sed dispersionem cognoscens, ex facili
crederet levitatem tuam ad maturitatem vel modestiam sacrae religionis, quam irridere solebas, colligendam, et cervices
tuas superbas et rigidas humili Christi jugo aliquando supponendas? Sed hoc pium et solitum benigni [1297D]
Salvatoris nostri artificium est, qui eos quos praescivit et praedestinavit conformes fieri imaginis Filii sui (Rom. VIII)
ex insperato vocans et mutans, terrena docet despicere et amare coelestia, et exleges ad normam legis vitae et
disciplinae componit. Sed ut de hac ipsa conversatione tua tibi meam, et hoc ad te muniendum aperiam cogitationem,
de ejus initio vehementer quidem exsulto, sed non secure, utpote vel fine incertus, et hoc maxime pro eo quod repentina
videatur et coactitia, non fervore spiritus, vel consulta deliberatione animi te ad hanc evocante, sed extremo mortis
periculo perurgente. Et quamvis certus sim quod pius Dominus quod coepit in te et perficere et solidare potens sit (I
Petr. V), auget tamen et hoc formidinem mentis meae, quod [1298A] in locum plurimis periculis obnoxium te
contuleris, in quo non solum rudium et noviter plantatorum moveri pedes et effundi gressus, sed et robustorum, nisi
circumspectissime sibi intendant, status concuti possit; nec ista ad hoc profero, ut te vel loco cedere, vel propositum
(quod absit!), mutare suadeam, sed ut meam erga te ex fraterna dilectione sollicitudinem insinuem, et vigilantiorem te
adversus astuti tentatoris insidias reddam; de quibus scilicet periculis, quoniam plus quam expediret, me absente, in
libro experientiae lecturus es, si tamen non tepide, sed disciplinate vivere volueris, ego scribere de his supersedeo. De
caetero jam dominos et fratres meos qui te vel vocatum vel compulsum a Deo in suum consortium susceperunt, moneo
et [1298B] precor, ut vota quae distinxerunt labia tua Domino reddere (Psal. LXV), et sanctis verbis doceant, et
exemplis accendant, et orationibus juvent. Te vero quem totis viribus amplector et visceribus, oro et exoratum esse
cupio, ut quia jam tempus est ut plurimi sanam doctrinam non sustinent, sed ad fabulas convertuntur, etc. (II Tim. IV),
tu vigiles adversus injustas fabulationes adulatorum et detractorum; et juxta Apostolum: Quaecunque sunt vera,
quaecunque justa, quaecunque sancta, quaecunque amabilia, quaecunque bonae famae, si qua virtus, si qua laus
disciplinae, haec cogita semper (Philipp. IV), et Deus pacis erit tecum, et reddet tibi mercedem laborum tuorum. Nec

