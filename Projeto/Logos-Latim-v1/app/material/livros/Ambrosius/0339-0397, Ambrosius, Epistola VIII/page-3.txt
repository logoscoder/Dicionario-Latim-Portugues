mera conjectura, inde ducta, quod Bonosus Naissitanos clericos ordinasse dicatur, et alienae Ecclesiae clericos ordinare
canones prohibeant? Sed eo levior est illa conjectura, quod Bonosus, quo plures sibi sociaret, teste Innocentio epist. 17,
n. 12, «passim et sine ulla discussione ordinationes illicitas faciebat.» Postulassent etiam canones, ut si Bonosus
Naissitanus episcopus exstitisset, causa ejus ad Sardicensem praesulem, ut metropolitanum ipsius, non ad vicinos
episcopos, deferretur. Ita enim summi pontifices causas, quae forte in ecclesiis Daciae Mediterraneae, Daciae Ripensis,
Moesiae, etc., oborirentur, Thessalonicensi episcopo vice sua cognoscendas commiserunt, ut id I salvo earum primatu»
fieri vellent, ut Innocentius epist. 13, ad Rufum, n. 3, conceptis verbis testatur. Sardicensis autem episcopi, qui Daciae
provinciae [1176A] metropolita seu primas erat, causa a Thessalonicenci episcopo, qui «inter ipsos primates primus,»
ut Innocentius loco citato loquitur, fuerat constitutus, cognosci debuit. Hoc igitur Anysii jus integrum servavit Capuana
synodus, cum Bonosi causam ad eum detulit. Simul et eadem synodus canonibus, qui episcoporum judices non e
remota provincia, sed e vicina eligi volunt, nominatimque 14 Antiocheno et 7 Sardicensi gessit morem, cum «praecipue
Macedones» Anysio judices adiungi voluit.
[1176]
IX. Anysii adversus Bonosiacos judicium.—Anysii quodnam fuerit judicium ex Innocentii epistolis 16 et 17
comperimus. Nempe ita damnavit Bonosum, ut ii qui ab illo fuerant ordinati, si «damnato ejus errore vellent Ecclesiae
copulari, libenter reciperentur.» Quo ex judicio recte observavit concilium Arelatense II, can. 17, manifestum esse
Bonosiacos «in Trinitate baptizari.» Quapropter idem concilium licet Photiniacos sive Paulianistas et Bonosiacos» ex
eodem errore venientes» agnoscat, tamen [1176B] Photiniacos seu Paulianistas «baptizari oportere;» Bonosiacos vero,
«si interrogati fidem nostram ex toto corde confessi fuerint, cum chrismate et manus impositione in Ecclesia
recipiendos» decrevit. Tam solemni autem judicio non stans Bonosus, novos clericos undecumque ordinare, immo
quosdam jam in Ecclesia catholica ordinatos iterata ordinatione contaminare non destitit; quae novarum
perturbationum, et epistolarum 16 et 17 Innocentii, ut ibi visuri sumus, causa et occasio fuit. In his forte prolixiores
videbimur: sed operae pretium duximus rem ab eruditis nondum satis extricatam explicare, unde et praedictis Innocentii
epistolis lux affulgeat.

