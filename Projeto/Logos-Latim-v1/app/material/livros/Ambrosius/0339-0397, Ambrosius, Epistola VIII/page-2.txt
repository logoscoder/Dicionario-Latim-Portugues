ambigendi locus, quin titulum illum, quem aptissimum esse nemo inficiatur, non confinxerit
[1174A]
de suo, sed e veteris alicujus exemplaris fide expresserit. Nihil enim erat causae cur inter epistolas Romanorum
pontificum, quas vel novas vel meliores primum edidit, hanc de integro vulgaret, nisi ipsi novus titulus, veteris alicujus
codicis auctoritate fultus, hanc veluti meliorem et quodam modo novam jure censeri persuasisset. Neganda tamen non
est ejus cum laudatis Ambrosii scriptis, praesertim a num. 3 consensio. Sed fieri potuit, ut vel Ambrosius Siricio hac in
re operam suam commodarit, vel Siricius Ambrosii argumentis, adversus delatum Bonosi errorem Capuana in synodo
aut alibi prolatis, sibi utendum duxerit.
[1174]
VI. De Bonoso diversae opiniones.—Bonosus ille cui praefuerit Ecclesiae, Baronius ad annum 389, Petavius to. IV
Eccles. Dogm. lib. XIV, aliique sibi ignotum esse confitentur. Sirmondus notis in Avitum Naissitanae in Dacia sedis
eum antistitem exstitisse conjectat. Conjectura illius haud dubie nititur Innocentii ad Marcianum Naissitanum
episcopum [1174B] epistola 16, propter quam et Holstenius in annot. geogr. de patriarch. Rom. pag. 122 et 123,
opinionem eamdem tuetur. At Joan. Garnerius suis in Marium Mercatorem commentariis, ipsius Mercatoris auctoritate
nixus, Bonosum Sardicensi metropoli praepositum fuisse affirmat. Hinc Tillemontius to. X, pag. 755, Bonosum aut in
Macedonia aut in finitima provincia episcopum fuisse ultro fassus, quaerendum proponit, num distinguendi sint Bonosi
duo, Naissitanus unus, de quo Siricius et Innocentius loquantur, alter Sardicensis, quem Marius Mercator aliique
scriptores Bonosiacorum ducem faciunt. Ipse quidem pro sua modestia testatur, sese hanc distinctionem asserere
primum non audere, neque tamen silet nihil advertere se quod ei repugnet.
[1174]
VII. An Bonosi duo distinguendi. Eidem distinctioni rursum favet, ubi observat Siricium atque Innocentium de Bonoso
aliquo loqui, quem canonicis criminibus potius, quam ulla haeresi insimulatum [1174C] innuant; nominatimque
Innocentium a clericis ab illo ordinatis nullam fidei professionem exegisse. Sed haec viro diligentiae laude praestanti
excidisse miramur. Nam et Siricius Bonosum, de quo ipsi sermo est, «de Mariae filiis jure reprehensum» docet,
notatque eum hoc astruentem, «nihil aliud nisi perfidiam Judaeorum astruere, qui dicunt eum (Christum) non potuisse
nasci ex virgine;» et Innocentius epist. 16, ad Marcian., de clericis a Bonoso ordinatis constitutum scribit, ut si «
damnato ejus errore, vellent Ecclesiae copulari, libenter reciperentur, ne forte qui essent digni recuperandae salutis, in
eodem errore deperirent.» Cum igitur Bonosum, de quo Siricius atque Innocentius loquuntur erroris labe contaminatum
fuisse constet: restat quaerendum, an error, de quo eum Siricius accusatum notat, alius fuerit ab eo, quem alii
Bonosiacorum duci attribuunt. At vero in hoc consentiunt caeteri, quod Bonosiacorum dux Hebionis, Pauli Samosateni
ac Photini haeresim instaurarit.
[1174D]
Haec quippe de illo sunt Marii Mercatoris verba: «Hebionem philosophum secutus Marcellus Galata est, Photinus
quoque, et ultimis temporibus Bonosus qui a Damaso urbis Romae episcopo praedamnatus est.» Eam ob causam a
Gelasio papa epist. 33, n. 4, Photinus et Bonosus, qui simili errore defecerunt, condemnantur. Ita et Arelatensis II
concilii Patres can. 16, de Photiniacis et Paulianistis praelocuti, «Bonosiacos (velut) ex eodem errore venientes»
censere se can. 17 declarant. Non alia de his sententia fuit Gennadii, qui lib. de Viris illustr. c. 14 librum memorat
Audentii maxime intentum «contra Photinianos, qui nunc Bonosiaci vocantur.» Similia de iis et lib. de Dogm. Eccl. c.
22, al. 52, habet. Bonosiacos quoque Gregorius Magnus lib. XI, epist. 67, ad Quiricum, inter eos recenset, qui a
Trinitatis fide aberrant: quatenus videlicet, ut Avitus Viennensis episcopus epist. 3, pag. 29, apertius explicat, [1175A]
«Christo divinitatis honorem adimunt.» Unde et Augustinus de horum haereticorum duce loqui jure videtur, cum
Elpidio Christi divinitatem neganti, ipsumque ad Bonosum, ut qui ad eamdem sententiam persuadendam potens esset,
mittenti epist. 242 rescribit: «Libentissime amplector benevolentiam tuam, quod me Bonoso et Jasoni, ut scribis,
doctissimis viris, etiam trans mare mittere dignatus es ad reportandos ex eorum disputationibus uberes fructus.» Inde
etiam colligere licet, tunc superstitem fuisse haeresiarcham illum, cum haec Augustinus scriberet. Certe ex variis illis
testimoniis Bonosum aliquem exstitisse constat, qui Bonosiacorum sectae nomen dedit; atque hos cum Hebionitis ac
Paulianistis recensitos, novosque Photinianos ideo dictos esse, quia pariter cum illis Christo divinitatem adimebant.
Atqui is error non alius est a perfidia Judaeorum, quam Bonoso Siricius attribuit. Neque igitur Bonosiacorum dux alius
videri debet a Bonoso, quem idem papa reprehendit. Quocirca et [1175B] Ambrosius lib. de Instit. virg. perpetuam
Mariae virginitatem adversus objecta Bonosi, quem non appellat, sed satis aperte designat, a capite 5 ad 9 astruens, cap.
10, 11 ac medio 12, aequalitatem Trinitatis et deitatem Filii impugnantes confutat, ac tandem ipsa capitis 12 postrema
parte ad asserendam Mariae integritatem redit: nec quidquam addit, unde non eosdem haereticos a se confutari indicet.
Proclivis sane is erat lapsus, ut qui semel filios e Maria procreatos divulgarat, eo progrederetur, ut et Christum non
aliter natum, adeoque «hominem communem ex Maria et Joseph natum» cum Hebione et Judaeis praedicaret.
[1175]
VIII. Bonosus Sardicensis episcopus censendus. Jam vero si Bonosus unus est, cur hunc Sardicensis potius, quam
Naissitanae ecclesiae episcopum non existimemus; cum Marii Mercatoris, qui temporibus illius vixit, adsit diserta
auctoritas Sardicensem eum appellantis, nec testimonio tam aperto tamque, gravi [1175C] quidquam opponi valeat, nisi

