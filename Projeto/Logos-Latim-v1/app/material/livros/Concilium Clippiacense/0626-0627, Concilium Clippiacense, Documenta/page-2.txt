Si iudex cuiuslibet ordinis publicis actionibus inclinare presumpserit aut pro quibuslibet causis absque
conscientia et permissum episcopi distringere aut calumniis uel iniuriis affici presumpserit, a communione
priuetur, sic tamen ut episcopus de reputatis conditionibus clericorum neglegentias emendare non tardet.
Hi uero, quos puplicus census expectat, sine permissu principis uel iudicis se ad religione sociare non audeant.
Si quis fugitiuum ab ecclesia absque sacramento quacumque occansione substraxerit, a communione priuetur.
Nam seruus accepto sacramento dominis propriis ab ecclesia produci licet.
Si quis ius sacramenti prestitum temerauerit, communione priuetur.
Nam hoc in ecclesia fugientibus est iurandum, quod de uita, tormento et truncatione securi exeant.
Aliter se quis de ecclesia abstraxerit, communione priuetur, quod etiam in antiquis canonibus est preceptum.
Ille uero qui sancte ecclesiae beneficio liberatur a morte, non prius egrediendi accipiat libertatem, quam
paenitentiam se pro scelere peccatorum agere promittat.
De incestis coniunctionibus.
Si quis infra prescriptum canone gradum incestuoso ordine cum his personis, quibus a diuinis regulis prohibitum
est, coniunx est, usquequo paenitentiam sequestratione testentur, utrique communione priuentur et neque in
palatio habere militiam neque in forum agendarum causarum licentiam non habebunt.
Nam quomodo predicti se incestuose coniuncxerint, episcopi seu presbyteri, in quorum diocisi uel pago actum
fuerit, regi uel iudicibus scelus perpetratum adnuntient, ut, cum ipsis denuntiatum fuerit, se ab eorum
communione aut cohabitatione sequestrent.
Res autem eorum ad proprios parentes usque ad sequestratione perueniant sub ea conditione, ut, antequam
segregentur, per nullum ingenium neque per parentes neque per emtionem neque per auctoritatem regiam ad
proprias perueniant facultates, nisi prefatum scelus sequestrationis separatione et paenitentia feriatur.
Si quis homicidium sponte comiserit et non uiolenter resistens, sed uim faciens interficerit, cum isto penitus non
communicandum, sic tamen ut, si paenitentiam egerit, in exitum ei communionis uiaticum non negetur.
Clerici uel saeculares qui oblationes parentum aut donatas aut testamento relictas retenere presumpserint aut id,
quod ipsi donauerunt, ecclesiae aut monasteriis crediderunt auferendum, sicut synodus sancta constituit, uelut
negatores pauperum, quousque reddant, ab ecclesiis excludantur.
Christiani iudaeis et gentilibus non uendantur.
Nam si quis christianorum necessitate cogente mancipia sua christiana elegerit uenundanda, non aliis nisi tanto
christianis expendat.
Nam si paganis aut iudaeis uendiderint, communione priuentur et emptio careat firmitatem.
Iudaei uero si christiana mancipia ad iudaismum uocare presumserint aut grauibus tormentis adflixerint, ipsa
mancipia fisci ditionibus reformentur.
Qui tamen iudaei ad nullas actiones puplicas admittantur.
2

