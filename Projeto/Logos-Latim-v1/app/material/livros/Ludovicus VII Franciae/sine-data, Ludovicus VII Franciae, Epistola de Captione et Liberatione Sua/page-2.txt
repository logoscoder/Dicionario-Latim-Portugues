vulneribus aut occisis, Domino auxiliante, campum retinuimus, nostrorum viribus recollectis: et ibi, juxta
Sarracenorum machinas, quas acquisivimus, eadem die castra nostra posuimus: ubi cum paucis moram fecimus
die illo, facto ibi prius ponte de lignis, per quem possent illi ad nos qui erant ultra fluvium transmeare. In crastino
vero plures e nostris de mandato nostro fluvium transeuntes, castra metati sunt juxta nos: et tunc, destructis
Sarracenorum machinis, licias fecimus ad pontes navales, per quos nostri de uno exercitu ad alium transire libere
poterant et secure. Sequenti autem die Veneris, filii perditionis, congregatis ex [1284B] omni parte viribus suis,
Christianum exercitum omnino perdere intendentes, in fortitudine maxima, et in multitudine infinita convenerunt
ad licias nostras, ex omni parte exercitus tantos tamque terribiles facientes insultus, quantos sicut a pluribus
dicebatur, in eis marinis partibus nunquam viderant facere Sarracenos. Quibus tamen, divina praevalente
potentia, ordinata ex omni parte exercitus nostrorum copia restitimus, et impetus repulimus eorumdem, maxima
eorum multitudine nostrorum gladiis incumbente. Postmodum autem elapsis aliquot diebus adventavit apud
Massoram Soldani filius, veniens de partibus Orientis: in cujus adventu tympanizantes et laetantes Aegyptii,
receperunt eum ad Dominum: [1284C] et ex hoc augmentata est eorum non modicum fortitudo. Unde apud nos
postmodum, nescimus quo Dei judicio, omnia nostris desideriis in contrarium successerunt, inolente diversarum
aegritudinum peste, et mortalitatis etiam generalis tam in hominibus quam in equis, ita quod vix erant in exercitu
aliqui qui mortuos suos non plangerent, aut aegrotantes ad mortem. Unde pro magna parte diminutus erat
exercitus Christianus, et consumptus
Tantus erat defectus victualium, quod plures inedia deficiebant et fame. Non enim vasella navalia
de Damieta ad exercitum transire poterant, impedientibus Sarracenorum galeis et vasis piraticis, quae per terram
in flumine collocaverant antedicto. Sicque compluribus vasis nostris prius captis ab eis [1284D] in flumine,
tandem duas successive caravanas, victualia et alia multa bona ad exercitum deferentes, caesa marinorum et
aliorum multitudine, ceperunt in totius exercitus detrimentum. Unde deficiente omnino victualium, et annonae
equorum suffragio, coeperunt in exercitu deficere fere omnes, in desolationem et terrorem non modicum
incidentes. His igitur arctatos incommodis, tam propter ciborum carentiam et equorum annonae, tam propter
casus superius adnotatos, inevitabilis necessitas nos induxit a loco praedicto recedere, et ad partes Damiatae
redire, si Dominus providisset. Sed, cum viae hominis non sint in eo, sed potius in illo, qui quorumque gressus
dirigit, et disponit juxta sua placita voluntatis (Jerem. X, 23), dum essemus in itinere revertendi, [1285A] quinto
scilicet die mensis Aprilis, et Sarraceni totis suis viribus congregatis in unum, cum multitudine infinita aggressi
sunt exercitum Christianum; et, sicut accidit, permissione divina, peccatis nostris exigentibus, in manus
inimicorum incidimus: nobis, et charissimis fratribus nostris, A. Pictaviensis, et C. Andegavensis comitibus, et
caeteris qui nobiscum revertebantur per terram, nemine penitus evadente, captis et carceribus mancipatis, non
sine maxima strage nostrorum, et effusione non modica sanguinis Christiani: majori parte illorum qui
revertebantur per fluvium, similiter capta, aut gladio interfecta; vasellis navalibus, ut plurimum, incendio
dissipatis, in quibus incendii flamma combussit aegrotantum multitudinem dolorosam. Sane post [1285B]
captionem nostram, per dies aliquot jam dictus Soldanus requiri nos fecit de treugis faciendis: petens instanter,
non sine minis et austeritate verborum, quod sublato morae dispendio, faceremus sibi restitui Damiatam, cum
omnibus rebus ibidem inventis, et resarciremus omnia damna, et expensas quas fecerat usque ad tempus illud a
die qua receperant Damietam Christiani. Tandem vero post multos tractatus, treugas inivimus usque ad
decennium, sub hac forma, videlicet:
Quod idem Soldanus nos, et omnes qui capti fuerant a Sarracenis postquam venimus in Aegyptum
Christianos captivos, nec non et omnes alios de quibuscunque partibus oriundos, qui capti fuerant a tempore quo
Soldanus Kyemel, avus ejusdem Soldani [1285C] Caym, cum imperatore treugas inierat, de carcere liberaret, et
liberos abire permitteret ubi vellent; et quod terras quas Christiani in regno Hierosolymitano tenebant in adventu
nostro, cum omnibus pertinentiis in earum pace tenerent. Nos autem tenebamur ei reddere Damiatam, et
octingenta millia Byzantiorum, Sarracenorum pro liberatione captivorum, et damnis, et expensis praedictis: de
quibus jam solvimus quadringentos: et liberare omnes Sarracenos captos in Aegypto a Christianis, postquam
illuc venimus, nec non et eos qui capti fuerant in regno Hierosolymitano, a tempore treugarum olim factarum
inter imperatorem et Soldanum praedictum. Adjecto, quod omnia bona nostra [1285D] mobilia, et omnium
aliorum apud Damiatam remanentia, post recessum nostrum, salva forent, et sub custodia et defensione ejusdem
Soldani, portanda ad terram Christianorum quandocunque opportunitas haberetur. Omnes etiam Christiani
infirmi, et alii qui pro vendendis rebus suis quas ibi habebant, in Damiata moram traherent, tuti similiter essent,
recessuri per terram vel per mare, quando vellent, sine impedimento vel contradictione quacunque. Et omnibus
illis qui per terram vellent recedere, tenebatur idem Soldanus usque ad terram Christianorum securum praestare
conductum.
Unde cum hujusmodi treugae inter nos et Soldanum praedictum, praestitis juramentis hinc inde
firmatae fuissent, et jam idem Soldanus esset cum suo [1286A] exercitu in itinere veniendi adversus prope
Damiatam, pro complendis omnibus supradictis, accidit, divino judicio, quod quidam milites Sarraceni, non sine
2

