0524-0524- Concilium Arelatense - Documenta
Concilia Galliae 511-695 - Concilium Arelatense a. 524
Cum in uoluntate dei ad dedicacionem basilicae sancte mariae in arelatensi ciuitate sacerdotis domini
conuenissint, congruum eis et rationabile uisum est, ut primum de obseruandis canonibus attentissima
sollicitudine pertractantes, qualiter ab ipsis ecclesiastica regola seruaretur, salubri consilio definirent.
Et quia in ordinandis clerecis antiquorum patrum statuta non ad integrum, sicut expedit, obseruata esse
cognoscitur, ne forte quorumcumque importunis et inordinatis praecibus sacerdotis domini fatigentur et ea, quae
toties sunt praecepta, transgredi compellantur, hoc inter se obseruandum esse definiunt, ut nullus episcoporum
diaconum, antequam uiginti et quinque annus impleat, ordinare praesumat, episcopatus uero uel presbyterii
honore nullus laicus ante praemissa conuersatione uel ante triginta aetatis annus accipiat.
Et licet de laicis prolixiora tempora antiqui patris ordinauerint obseruanda, tamen quia crescente ecclesiarum
numiro necesse est nobis plures clericos ordinare, hoc inter nos sine praeiudicio dumtaxat canonum constitit
antiquorum, ut nullus metropolitanorum cuicumque laico dignitatem episcopatus tribuat, sed nec reliqui
pontifices presbyterii uel diaconatus honorem conferre praesumant, nisi anno intigro fuerit ab eis praemissa
conuersio.
Nullus paenitentem, nullus degamum uel internuptarum maritus in praedictis honoribus audeat ordinare.
Et licet haec iam prope omnium canonum statuta contineant, tamen, ne cuicumque sacerdotum supplicantum,
sicut iam dictum est, inportunitas uel suggestio iniqua subripiat, necesse fuit, ut nunc seueriorem regulam sibi
uellent domini sacerdotes inponire.
Et ideo quicumque ab hac die contra ea, quae superius sunt conprehensa, clericum ordinare praesumpserit, ab ea
die, qua hoc ei potuerit adprobari, anno integro missas facere non praesumat.
Quam rem si quis obseruare noluerit et contra consensum fratrum faciens missas celebrare praesumpserit, ab
omnium fratrum caritate se nouerit alienum, quia dignum est, ut seueritatem ecclesiasticae disciplinae senciat,
qui toties salubriter a sanctis patribus instituta obseruare contemnit.
Et si forte aliquis clericorum regola disciplinae ecclesiasticae subterfugiens fuerit euagatus, quicumque eum
susceperit et non solum pontifici suo non reconciliauerit, sed magis defensare praesumpserit, ab ecclesiae
communione priuetur.
Caesarius in Christi nomine episcopus difinitionem hanc sanctorum fratrum uel meam relegi et suscripsi.
Notaui sub die VIII id- Iunias, Opilione u- c- consule.
Contumiliosus episcopus suscripsi.
Cyprianus episcopus suscripsi.
Praetextatus episcopus suscripsi.
Iulianus episcopus suscripsi.
Fylagrius episcopus suscripsi.

1

