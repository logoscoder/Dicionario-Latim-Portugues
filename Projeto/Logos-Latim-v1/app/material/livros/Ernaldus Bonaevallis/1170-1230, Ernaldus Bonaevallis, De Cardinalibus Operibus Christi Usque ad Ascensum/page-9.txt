vaticinia prophetarum quorum scripta per omne Sabbatum legebantur; de quibus nulla in populo Judaeorum
ambiguitas erat quin rata essent quae illi vel asseruissent praeterita, vel praedixissent futura; a fortitudine ejus qui
quasi unicornis obvios penetraret, in cujus obsequium ultrices de Italia trieres in Judaeae terminos adventarent, et
usque ad finem mundi dilatarent imperium, [1625D] anxius expavit et timuit. Conturbabat quoque aliud quod in
Michaea scriptum est testimonium: Quoniam de Bethlehem, quae est Ephrata, egrederetur parvulus, qui
dominator esset in Israel, cujus egressus esset ab initio a diebus aeternitatis (Mich. V). Cumque ea quae
domestici codices continebant, cum his quae ab alienigenis dicebantur, intelligeret convenire, divinis tentans
reluctari consiliis, simulat perfidus religionis assensum, promittens Magis sese ad adorandum parvulum cum
omni devotione illico affuturum, cum per revertentes certitudinem de puero accepisset. Turbatur cum rege
maligno Hierosolyma, non laetatur; expavescit et tabescit, et negare erubescit quod Scriptura testatur. Nec minus
horrendum Scribarum sacrilegium quam [1626A] Herodis impietas, quia proprio Judaei abutentes privilegio,
cum visitationi divinae invenirentur ingrati, causam sibi cum Herode fecere communem; cum hinc et inde
impietas et infidelitas adversus Dominum et Christum ejus fremerent, et pariter in ejus odio consentirent. Ecce
alienigenae a fluminibus Aethiopiae ad parvulum Christum supplices veniunt, et filii dispersorum deferunt
munera; accedunt qui longe erant, et qui prope, recedunt; in loco humili et supellectile vili Rex regum et
Dominus dominantium invenitur, cognoscitur et ab aliis adoratur.
Quia vero neminem in conspectu Dei apparere vacuum antiqua lex edocet (Exod. XXIII),
praevaricatoribus legis abeuntibus vacuis, primitiae gentium sacramentalia [1626B] munera proferunt de
thesauris, et Domino aurum et odoramenta praesentant; profitentes ex ratione munerum de eo quem adorabant
quid crederent, quid sentirent. In auro regem, in thure sacerdotem, in myrrha incorruptibilem, quamvis
passibilem profitentur. Oblatio ista incarnati Verbi et exponit mysteria, et brevi subtilique indicio utriusque
naturae humanae divinaeque exprimit unitatem, quod et proprium est unicuique singulatim distinguens. Nam
Deo Patri, cujus regnum et imperium suis mundum replet splendoribus, in odorem suavitatis summus sacerdos et
pontifex Christus se obtulit, cujus caro passionis cremata carbonibus incensionis suae fragrantiam transmisit ad
coelos, et [1626C] usque hodie odor ille suavissimus in terrestri coelestique Ecclesia indeficiens perseverat.
Quod autem passibilitas quam obediens Deo voluntarie suscepit, incorruptione firmata sit, virtus myrrhae
obvians corruptelae suo probat effectu, et visibilium ratione munerum immortalitatis solidae constat evidens
argumentum. Adorato Domino, Magi hilares alio tramite in suam patriam revertuntur, quia necesse est ut qui
credunt ad justitiam, ore etiam confessi sunt ad salutem (Rom. X), deinde vias eligant arctiores, et se
districtioribus mandatis obligent, quoniam per vias latas descensusque praecipites itur ad inferos, per arctas vero
et difficiles reditur ad superos. Propter verba labiorum Dei religiosus quisque vias duras ingreditur (Psal. XVI),
et jugulator voluptatum [1626D] stantem ex diverso hostem securus aggreditur. Arcta via est castitas, trames
strictus humilitas; jejunio affligi, et carnem in servitutem redigere, scopulosae sunt semitae, sed ad patriam
superiorem non nisi per meatus difficiles armati milites revertuntur. Non est tutus ad Herodem regressus, nec
expedit cum his qui oderunt Deum foedera jungere: nec de religione cum malignantibus inire consilia, quorum
familiaritas infantiam Christi studiose persequitur; et antequam formetur Christus in nobis, in ipso piae
conversationis initio, ut exstinguatur spiritus et suffocetur vita justitiae, penitus elaborat. Delusum se Herodes
conqueritur, cum Magos alias comperit divertisse, quia molestissimum est principi tenebrarum cum excogitatis
laqueis tentatos quoslibet [1627A] noverit evasisse; et acriori inflammatus rabie in neces Innocentium
debacchatur. Sic sanctorum persecutionibus tyrannus crudelis illuditur, qui dum putat perdere quos occidit,
melioris vitae statum eis procurat; et quod ille in perditionem molitur, hi utuntur pro beneficio, quibus lucra vitae
perpetuae per haec momentanea damna celeri compendio acquiruntur. Ecce parvuli isti, quos hostis naturae,
pietatis inimicus, bestialis saevitiae, inauditae crudelitatis monstrum Herodes occidit, subito fiunt martyres; et
dum vice Christi, et pro Christo avulsi, a matrum uberibus detruncantur, testimonium quod nondum poterant
sermone, pernibent passione; et sufficit causa testimonio, licet nondum eloquio distinguatur. Illico spiritus
infantilis vasculi receptaculum [1627B] deserens, jam non tenelli corporis aetatisque novitiae tempore tenetur;
sed ab illis infantilibus coagulis anima expedita, adepta rationis et intellectus plenitudinem in occursum Christi
festinat, a quo militiae suae quaerens stipendium, ad lucis et pacis aeternae praemittitur gaudia; et Epiphaniae
solemnia in coelestibus celebrat, nec in stellae alicujus lumine, sed in ipsa claritate divinae praesentiae gloriatur.
Acta est nativitatis solemnitas sursum jubilantibus angelis, deorsum ex ore infantium et lactantium laus est
perfecta, resonantibus usque ad coelos victoriae tubis; et versus est parvulorum vagitus in gaudium, et luctus in
jubilum, sequente non stellam, sed Agnum exercitu [1627C] innocentium, et bajulante gloriosissimi triumphi
solemne vexillum. Nec potuit mundus inficere nuper agonem ingressum infantilem exercitum; et pedes qui
nondum lutum calcaverant, urgens citatusque transitus non est passus ullis sordibus inquinari; sed in ipso vitae
initio tota illa innocua phalanx, sine ullo integritatis detrimento, ad solidioris vitae translata est gloriam. Et quae
exspectari poterat annorum elapsu rationis discretio, repente nullis jam aetate illa temporibus subjecta, omnis
consummationis reperit finem, et casuum accidentium mutabilitates evasit. Evigilaverunt sensus quos sopor
infantiae opprimebat, displosisque palpebris intuiti lucem, in momento assecuti sunt, quae pacificis et mundo
9

