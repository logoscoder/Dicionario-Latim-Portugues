corde debetur, beatitudinem; et ascendentes [1627D] per omnium virtutum gradus sine doctrinae humanae
exercitio cumulatam invenire mensuram, ita ut in ordine sanctorum protomartyres primum habeant locum, et
secretorum conscii divinorum, propinquitate familiarissima clementiam Dei pro nostris exorent laboribus; quos
usque hodie funestus Herodes persequitur, quorum sanguine et morte diabolus delectatur.
Hi itaque a cunabulis in coelum translati, facti sunt superni capitolii senatores et judices, nonnullis
veniam obtinentes immeritis; assistuntque miserationibus et ultionibus divinis, sed saepius Agni, quem,
quocunque ierit, prosequuntur (Apoc. XIV), mansuetudine, quam ira vel furore utuntur. Hi nuper cruore lacteo
loti primitias baptismi martyrio [1628A] consecrarunt, tradentes posteris formam, ubi necessitatis articulus
excluserit moram, non minus ad lavacrum animae sanguinem efficacem, quam sanctificatas verbis solemnibus
aquas, maxime cum nec sanguis hoc elemento careat, sed aquarum motu per totum corporis alveum fluat.
Spiritus vero sanctus et aquis et sanguini superfertur, qui subjectos sibi fovet et abluit; quo baptizante, idem
occisio quod mersio operatur, qua exstinctam peccati vitam virtutemque emortuam utriusque rei continet
sacramentum. Ipse enim est qui vel hoc vel alio modo, quicunque est ille modus, baptizat, et ad idem refertur
quod pura fide agitur per Christum Dominum nostrum.

IV. DE BAPTISMO CHRISTI ET MANIFESTATIONE TRINITATIS. [1628B]
Non satis est quod angeli locuti sunt pastoribus, quod apparuit stella regibus, quod nativitati, et
personae et loco consona prophetarum oracula, perfidae gentis indicio, Christo perhibentia testimonium, in unam
convenere sententiam; sublimius et perfectius testimonium profertur divinitus, et ipse Pater invisibilis auditur, et
aures humanas omnipotentis Dei praeclara vox penetrat, et inaudita a saeculo fidei species declaratur. Veniebat
Christus ad baptismum, non egens lavacro, in quo peccatum non erat, sed ut sacramento perennis daretur
auctoritas, et tanti virtutem operis nulla personarum acceptio commendaret, quoniam remissio peccatorum
[1628C] sive per baptismum, sive per alia sacramenta donetur, proprie Spiritus sancti est, et ipsi soli hujus
efficientiae privilegium manet. Verborum solemnitas, et sacri invocatio nominis, et signa institutionibus
apostolicis sacerdotum ministeriis attributa visibile celebrant sacramentum; rem vero ipsam Spiritus sanctus
format et efficit, et consecrationibus visibilibus invisibiliter manum totius bonitatis auctor apponit, et
plenitudinem gratiae unctionis divinae pinguedo, sanctificationibus officialibus infundit, et rem sacramenti
consummat et perficit. Si in Petri vel Pauli nomine baptismi gratia donaretur, posset alius alio videri sublimior; et
secundum ministrorum merita haec singularis gratia [1628D] aestimari, ut melior esset baptismus ejus qui
sanctior videretur, et indignior esset qui ab eo acciperetur quem non amplior aestimatio commendaret. Haec et in
alia sacramenta transferretur injuria, ut non in eis unitas, sed diversitas haberetur, si censerentur a melioribus
fieri meliora, et minus haberent utilitatis et ponderis quae fierent ab indignis. Sic eucharistia una alia melior, et
baptismus pro ministerio vel melior, vel deterior credetur. Absit hoc a fide catholica! absit a religione Christiana
tantae corruptionis fermentum! Una nobis fides, unus Dominus, unum baptisma (Ephes. IV); quod si ab indigno
forte fuerit consecratum, non audet justus iterare vel corrigere quod semel est factum; quia per quemcunque fiat,
idem est; nec hoc privilegium [1629A] meritis est datum, sed gratiae, et proprie sibi omnipotentia Dei retinet
hunc effectum. Neque enim Paulus pro nobis crucifixus est, aut nos gloriamur in Paulo, sed in cruce Domini
gloriamur, cujus virtus omnia peragit sacramenta, sine quo signo nihil est sanctum, neque aliqua consecratio
meretur effectum. Hinc omnium sanctificationum exsurgit sublimitas et profundum, et longe lateque plenitudo
diffunditur gratiarum. Quod ne ulla praesumptio sibi doni hujus in posterum gloriam vindicaret, in hoc sicut et
aliis, Domini nostri Ecclesiae suae providit benignitas, ut ipse baptizetur a servo, ne conservi conservorum
ministerium detractarent, vel aliquis cuiquam in hoc opere praeferretur, quoniam sive Judas sive Paulus baptizet,
Christus peccatum [1629B] lavat, absolvit et delet. Sic Rachel et Lia, Balam et Zelpham maritis accommodant,
et liberos accipiunt ex uteris ancillarum. Scribae et Pharisaei in cathedra Moysi sedentes, dum agunt quae ad
cathedram pertinent, per omnia plenitudine potestatis utuntur, et officium, non vita tantis effectibus honoratur.
Obediunt daemones exorcistis: Christum, inquiunt, scimus, et Paulum novimus, et in nomine Christi, quem
Paulus praedicat, adjurati egredimur, vos autem penitus ignoramus (Act. XIX). Ecce in nomine suo nihil
quaestuarii peragunt exorcistae, nec se eis deferre ipsi daemones profitentur, sed nomen Christi etiam per
lucrorum sectatores suae gloriae retinet potestatem et fiunt in talibus causis ministri mercenarii, sicut naves
onerariae, quae per [1629C] pelagus evehunt institores, quarum rectores potius eorum quos ducunt, pecuniis
inhiant quam saluti. Et tamen mare saeculi hujus necessarios habet hujusmodi transvectores, alioqui cessabunt
commercia, nec ex transmarinorum copia aliorum inopia habebit subsidium, nec occurrent sibi solatia regionum,
si vehicula tollantur de invio, et pelagus immeabile relinquatur. Bonis quippe saepe malorum ministeria
suffragantur.
10

