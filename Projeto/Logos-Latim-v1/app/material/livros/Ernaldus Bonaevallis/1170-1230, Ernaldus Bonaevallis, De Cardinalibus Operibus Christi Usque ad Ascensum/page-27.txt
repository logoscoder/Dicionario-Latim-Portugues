Quaesitis aromatibus ad ungendum Dominum Jesum in monumento positum, sacrae mulieres
communicato consilio convenerunt, et repertis ibi sine corpore sudariis, quem non invenere putavere sublatum.
Nam et lapis revolutus et vacuum monumentum simplicibus animis conjecturas hujusmodi opponebant, quod
corpus strictum linteis, nisi translatum esset, moveri loco non posset, nec lapis [1662D] magni ponderis, nisi vi
humana, nullatenus revolvi potuisset: unde et mane venientes quomodo posset ab ostio monumenti lapis gyrari
anxie causabantur. Sed Dominus qui inspiraverat ut venirent, praevenerat venientes; et egressus de sepulcro
vacuum locum reliquerat, apertoque ostio ingredi volentibus liberum dederat aditum, et quasi monebat se alias
quaeri, qui illi angustiis non poterat occultari. Flebant igitur sacrae feminae, quae eum cui obsequi volebant se
perdidisse putabant; et obriguerant moestitudine, eo quod devotio sua desiderato frustraretur effectu. Habuerant
siquidem eum sicut prophetam, non inferiores fide illis discipulis qui dicebant quod Jesus Nazarenus vir
propheta fuerat, potens in opere et sermone (Luc. XXIV). Et licet de resurrectione [1663A] sua ipse tam
apostolos quam reliquos discipulos, in quorum societate istae esse meruerant, magister providus instruxisset;
incusserat tamen omnibus dubietatem et terrorem supplicium crucis et mortis atrocitas; nec tamen ab eorum
cordibus avelli poterat dilectio qua adhaeserant, et recordatio signoruum quae viderant, et admiratio doctrinae
quam audierant, et conversationis piae admirabilis sanctitudo qua fuerant informati. Necdum firmo gressu ibant,
sed lababat pes dubitantium, sed quaerebant quem amabant, nec maligne desperabant: unde factum est ut
quaestum inventionis dilectionis perseverantia mereretur. Illae itaque primae viderunt et cognoverunt quae
ardentius dilexerunt, quae devotius quaesierunt: illae sermocinatae cum Christo, [1663B] certificatae quod ipse
esset qui a mortuis resurrexisset, nuntiant Petro et caeteris (Marc. XVI), quod Christus resurgens a mortuis jam
non moritur (Rom. VI). Evangelizarunt viventem, qui mortuus putabatur; nec jam sepulturae ejus odoramentis
corporalibus deserviunt; sed aromatibus firmae fidei et certae spei, et charitatis sincerae regnanti Domino
famulantur, et virtutum fragrantiam non judicato praesentant, sed judici. Laetantur apostoli, quos mundus quasi
dehiscens terruerat, et quasi dissolutione elementorum quassaretur, omnia praecipiti ruina sterneret, minas
horribiles intentarat; solidatisque et compactis coelestibus et terrenis, aeterna redemptione inventa, gratulabundi
adorant quem [1663C] reliquerant; credunt, nec in aliquo haesitant; assistunt, quantum possunt, ei a quo
diffugerant. Quem non fragor ille mundi terreret; quando terra tremuit, sol expalluit, et radios lucis suae sol
contenebratus abscondit? Ipsa monumenta lapides sibi superpositos projecerunt, et indignata superior et inferior
plaga tenebris et motibus et scissuris, compassionis suae et vehementis angustiae indicaverunt affectum; nec
sustinuit intueri mundus perfidiae Judaicae scelus; et visa sunt insensata elementa sensu uti abundantiore quam
homines, quibus secundum naturam ratio inerat, et crudeliores exstitere feris abutentes intellectu; in tantum
Christi sanguinem sitientes, ut se ipsos maledictione aeterna damnarent, et in parvulos suos anathematis illius
[1663D] reliquias immobili stabilimento firmarent.
Sed ne in eorum scelere diutius immoremur, qui repulsi sunt et destructi in finem; quorum parricidalia
vota servitium et exterminium meruerunt, quos cum Dathan et Abiron (quos ob dissensionis flagitium terra
dehiscens vivos absorbuit (constat in tenebris inferi sigillatos, ne tantarum abominationum recordatio paschalem
serenitatem interpolet, circa solemnitatis inclytae gaudia devotis et alacribus animis insistamus. Neque enim fas
est ut a nobis aliqua his diebus tristia recitentur; sed sicut filiis Core datum est ut semper laeta canerent et
prophetarent, et omnes psalmi eorum attitulati nominibus gaudia praedicant, nec aliqua minantur adversa, ita nos
ad Christum pertinentes, cujus sanguine conspersa [1664A] creditur Adam calvaria, qui sub loco quo crux
Domini fixa est humatus traditur ab antiquis; ejusdem sanguinis sanctificati elapsu, laetemur et delectemur in
Domino; nec jam amatoribus crucis mors magistri sit horrori, neque poena sit dolori, nec passio sit pudori, cum
haec omnia vitae nostrae sint instrumenta, quia mors ejus pro peccatis nostris sacrificium fuit, et poena crucis
excessibus poena dignis occurrit; labor ejus onera nostra deposuit, dolor ejus nos sanavit, et damnatio indebita
nos a damnatione aeterna absolvit. Et si quid confusionis visa est in tempore illo pati sancta ejus humilitas, rerum
hodie manifestatur effectu quod Apostolus ait: stultum hujuscemodi sapientius esse hominibus, et infirmum
fortius omni fortitudine, per quod reprobata [1664B] sapientia hujus mundi (I Cor. I), et de sapientibus et
potentibus in nomine crucifixi pauperes spiritu potentissime triumpharunt. Cantemus igiter Domino; gloriose
enim honorificatus est (Exod. XV). Liber populus egreditur de Aegypto, Moyse duce; mare fit pervium; columna
flammea nocte coruscans Israeliticum antecedit exercitum; stat a dextera et laeva mare suspensum, desiccato luto
profundi, inoffensum abyssus dat transitum; et egresso populo Dei, Pharaonem cum populo suo repentina mole
illapsum pelagus intercludit. Jam praecesserat agnus quem Israel in Aegypto immolarat, cujus sanguine limina
rubricata percussor angelus non est ausus attingere; nec exterminatoris gladium populus [1664C] formidabat, cui
et de spirit libus nequitiis parabat victoriam, illud sine macula sacrificium, et mare divisum, et totum Aegypti
robur exstinctum. Primum illud antiquum Pascha his miraculis coruscavit, et excluso fermento, praeceptum est ut
horum dierum celebritas ageretur in azymis; nec solemnitatis hujus gaudia servilibus operibus fuscarentur, nec
omnino aliqua tantae sinceritatis gloriam malignitas inquinaret. Certa data est ex lege distinctio, quae esset
paschalis oblatio, et tempus et locus, et modus; quando, vel ubi, vel quomodo sacra quomodo sacra deberet
27

