cum ipsum qui Pater est, constet esse Deum, et eum Deum nostrum sicut et suum Filius attestetur, in eo quod
filii sumus, ipse nos possidet: in eo quod noster est Deus, quod nostrum est, ipsum cujus proprii sumus, proprie
possidemus.
Dico igitur Domino meo: Deus meus es tu, et dicit mihi Dominus meus: Ego dominus Deus tuus.
Homo cujus Deus est, quid amplius quaerit? Si sufficis tu Deo, sufficiat tibi Deus. Bonorum tuorum Deus non
indiget, nec conferre potes ei quidpiam, nec auferre. Si esurierit, non dicet tibi. Ejus est orbis [1669A] et
plenitudo ejus, et magnitudinem ejus coeli coelorum non capiunt. Non infirmatur, non eget indumento vel cibo;
omnia scit, omnia potest, omnia continet: in ipso omnes vivimus, movemur et sumus (Act. XVII). Quid tu ei
quasi indigno conferes? te solum bonitate non necessitate desiderat. Scriptum est, et ipso jubente tabulis
insculpum lapideis, ut diligas eum ex toto corde tuo, et ex tota anima tua, et ex tota mente tua (Matth. XXII).
Dilige, et diligeris; prope est merces tua, in manibus porrigitur praemium: esto tu Dei, et erit tuus Deus tuus.
Impar sane commercium pretium inaequale; sed qui pro nobis triginta argenteis appretiatus (Matth. XXVII);
intelligi voluit quanta fuerit in pretio quod pro eo datum est, et in eo quod ipse dedit pro [1669B] mundo,
dissimilitudo, cum ipse exiguo argento emptus et venditus, tanto pretio damnatos redimeret; ut dubium esse non
possit quin pretii magnitudo superaret negotium; nec aequari posset damnum, quod omnino damnatio justa
meruerat, obedientiae Christi, quae gravis usque ad mortem progressa est, et ultro solvit quod non debebat. His
intellectis apostoli sicut filii prophetarum olim verum Eliam ascensurum sciebant, et horam illam praestolabantur
gaudentes, nec jam anxiabantur parturientes, sed exorta laetitia parati erant prosequi recedentem, minime
dubitantes quin et ipsi post modicum conversationis hujus, postquam de torrente passionis in via hac bibissent
(Psal. CIX), exaltato capite et erecto, se ad coelestia Dominum secuturos. Elevatis [1669C] igitur manibus
haereditariam eis benedictionem relinquens (Luc. XXIV), non manufacto vehiculo, nec auxiliaribus carpentis
evectus est Christus; sed naturae divinae propria usus virtute, carnem coelo intulit, et corpus glorificatum Patris
conspectibus praesentavit. Non indiguit vectoribus angelis, qui offendicula tollentes e medio, ferrent eum in
manibus; sed praecedentes et subsequentes applaudebant victori, et concinentes in jubilatione modulabantur
canticum novum, et implebat coelos consonantiae illius harmonia, thronis et dominationibus parentibus filio
juxta Patrem consessum, cherubin et seraphin pedes pacificos ambiantibus, radiantibus undique divinis
claritatibus et splendoribus [1669D] supercoelestibus; quos nec ardor perseverans consumit, nec turbinis alicujus
afflatus exstinguit, nec interpolatio caliginis ullius abscondit. Celebrat tanti triumphi magnificentiam laetabundus
coelestis exercitus; et qui descendenti coram pastoribus Bethlehemitis decantaverunt in sublimi praeconia, modo
expressioribus conatibus, et intensioribus jubilis revertenti ad Patrem solemniora obsequia impendebant, et
festivis affectibus venerabantur hominem supra se sublimatum, quem gloria et honore coronaverat Pater (Psal.
VIII), ad dexteram suam collocatum, hoc dato ei privilegio singulari, ut in nomine ejus omne genu flecteretur, et
super omne nomen, ejus nomen excellentius coleretur (Philipp. II). Quanta in ejus susceptione in coelis
jucunditas fuerit, [1670A] nemo sufficit enarrare; rei hujus magnificentia omnem superat intellectum. Si linguis
hominum vel angelorum quis eloquatur (I Cor. XIII), vel ad hoc cujuslibet elaboret acumen ingenii, ut definire
velit quae Patris in reditu Filii hilaritas fuerit; aut si forte illud sempiternum gaudium aliquod tunc admiserit
incrementum, si stabilitatis aeternae se aliquo modo mutare possit immobilis magnitudo; scrutator ille majestatis
opprimetur a gloria (Prov. XXV); et verendum est ne, dum vehementius exprimit verba quam oportet, sanguinem
pro lacte emungat.
Attamen invisibilem Deum visibilem Filium recepisse ad dexteram suam manifestum est, et
humilitatem carnis nostrae throno judiciario honoratam, paternae complacuisse altitudini duo genera gentium
[1670B] civitati supernae, de qua gloriosa dicta sunt (Psal. LXXXVI), deinceps assignari, et esse supra
mansionarios homines et angelos, et beatitudinis illius gloriam his duobus ordinibus in perpetuum frequentari.
Haec merces obedientiae Christi, haec crucis et mortis stipendia, hic passionis labor promeruit, ut corpus
humilitatis nostrae fieret corpori claritatis Christi conforme (Philipp. III), et mortale hoc indueret
immortalitatem, et corruptibile incorruptionem (I Cor. XV); et fierent homines cum Christo in coelestibus
judices, qui cum eo judicia pertulerant malignorum, et exstiterant usque ad mortem tribulationum consortes. Hac
die primum invecta est in coelis haec novitas inaudita; et gavisus est pater haereditate amplificata, sobole
multiplicata, promissionibus [1670C] quas locutus fuerat in prophetis redditis et completis. Solum ad haec quae
praedicta sunt, restat judicium, et examinationi ultimae adhuc reservant antiqua oracula locum. De judicio quippe
et angustia, Christo sublato, superest post misericordiae tempora quae ad finem festinant, ut justitiam comitetur
judicium, et habeant singuli quod merentur, et honoretur honore dignus, et contemptor confundatur inglorius.
Hoc et duo angeli Christo ascendente testati sunt, quia qui judicatis abibat, judex esset terribilis rediturus, et
videret collecta in unum generalitas hominum quas foderat manus, quod terebraverat latus, faciem quam
conspuerat, et prolata in medium inflexibili sententia, occurrentibus Salvatori [1670D] electis, remaneant impii
infinitis deputati tormentis. Quanta illud edictum sequentur lamenta, illius ultimae tubae clangor quam horribilis
erit; continuus erit et superfluus illarum lacrymarum decursus, stridorem illum dentium flammae inexstinguibiles
30

