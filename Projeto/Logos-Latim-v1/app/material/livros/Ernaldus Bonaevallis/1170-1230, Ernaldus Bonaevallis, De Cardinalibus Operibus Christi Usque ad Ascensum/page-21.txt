nondum audierat disciplinam. Docetur ergo quae sit baptismi et aliorum sacramentorum stabilitas, et quantum ad
expiationem proficiat humilis pietas et pia humilitas, et quomodo omni tempore prosequenda et repetenda sit
ablutio pedum, per quam recte cognitam et intellectam adhaerentes animae sordes quotidiana satisfactione
lavantur. Nam baptismum repeti ecclesiasticae prohibent regulae; et semel sanctificatis nulla deinceps manus
iterum consecrans [1650C] praesumit accedere. Nemo sacros ordines semel datos iterum renovat, nemo sacro
oleo lita iterum linit aut consecrat, nemo impositioni manuum vel ministerio derogat sacerdotum, quia
contumelia esset Spiritus sancti, si evacuari posset quod ille sanctificatio emendaret, quod ille semel statuit et
confirmat. Ipse summus sacerdos suis est sacramenti institutor et auctor, in caeteris homines Spiritum sanctum
habuere doctorem; et sicut par est Spiritui sancto et Christo divinitas, ita in suis institutis aequa est auctoritas et
potestas: nec minus ratum est quod dictante Spiritu sancto apostoli tradiderunt, quam quod ipse traditi, et in sui
commemorationem fieri praecepit. Manet singulis propria dignitas, et uniformis in [1650D] suo genere stat actio
omnium, nihil addi, nihil subtrahi, nihil potest corrigi vel mutari. Ornata et honorata est Ecclesia quasi paradisus,
in amplitudinis suae umbilico fontem continens gratiae singularis, flumina creans in vitam aeternam salientia,
vivam habens originem et decursum perennem. Hinc egredientia quatuor Evangelii flumina per universum
mundum secum regenerationis evehunt lavacrum, et de abdito et secretissimo Spiritus sancti munere hujus
gratiae liquor emanat, sic lavans quos parentalis labes infecerat, ut nec actualis, nec originalis macula aliqua sui
post ablutionem illam vestigia derelinquat. Praeteritis lotis, vita deinceps arbitrio est proprio deducenda, ita
tamen ut actualibus aliquando recrudescentibus [1651A] jam non imputentur originalia, nec propter illa
damnationi obnoxius sit cui semel illa sunt in baptismo indulta. In originalibus enim corruptio naturae abjici et
exterminari meruerat, sed quia non erat voluntas in culpa, providit Deus generali damnationi remedium, et suae
sententiam justitiae temperavit, haereditarium onus a sobole removens, et misericorditer ablutione et unctione
medicinali corruptionis primitivae fermentum expurgans. Sed in eos qui post indulgentiae hujus gratiam
voluntarii per peccata evagati sunt, qui proprio abutuntur arbitrio, et voluntate non necessitate ducuntur,
indignatio et ira non immerito redit: nec in morte Christi aliquis eis superest quaestus, sed justissime eos
beneficia contempta condemnant. Nunc contemptum [1651B] suum non statim ulciscitur Deus, nec per singulas
offensas judicantis ira discurrit, nec obstruxit fonti misericordiae suae ostia meatusque multiplices sed obviat
fugientibus, et cogit regredi desperatos, ostendens eis poenitentiae viam, qua nulla latior invenitur: et reversis dat
ut iterum eis possint sacramenta injuriata prodesse, quorum si poenitentia non subesset, nullo modo deinceps
experiri possent effectum.
Propter hoc, benignissime Domine, pedes lavas discipulis, quia post baptismum quem sui reverentia
non patitur iterari, aliud lavacrum procurasti, quod nunquam debeat intermitti: tamen ipse quod doces facis, ut
quanti quaestus hoc opus [1651C] sit ex tua bonitate discamus, et inclinata ad pedes nostros altitudine tua, stans
adversus proximos, et erigens se contra Deum confundatur superbia hominum, et ad humilitatem Dei noverit de
se humilia sapere lutum. Pavent discipuli, nec audent obloqui, et quasi exstasis teneat eos, vel mens alias rapta
peregrinetur, nec magistro resistere, neque quid hoc sit, vel cur fiat inquirunt. Solus Petrus sciens quia
perhibuerat ei testimonium quod Filius Dei vivi esset (Matth. XVI), et quia verba vitae aeternae haberet (Joan.
VI), judicans apud se indignum et inconveniens, Sanctum sanctorum flectere genua ad pedes peccatorum,
neutiquam, inquit, tu mihi pedes ablues (Joan. XIII), et hujus humilitatis sustinere obsequium, non est nostrum,
[1651D] qui adorare debemus in loco ubi stant pedes tui (Psal. CXXXI), et satis est nobis quod sicut catuli de
mensae tuae reliquiis manducamus (Matth. XV). Hoc in muliere peccatrice aliquando passus es, nec dedignatus
es in mensa solemni multis convescentibus infamis personae suscipere famulatum; cujus devotio usa est ibi
capillis pro linteo, oculis pro catino, lacrymis pro baptismo, tetigit, lavit, et unxit unguento (Luc. 7). Mactata
intrinsecus anima proprium in sancta sanguinem intulit; singula suum praebuere ministerium, cor contritum
erupit in lacrymas, fides lavit, charitas unxit. Haec multa in conspectu tuo congerens holocausta, de fonte cordis
fletus hausit quos protulit, de poenitentiae pixide unguenta [1652A] quae obtulit, caputque pro suppedaneo
stravit, crinibus circumfusis pedes sacros involvit et tersit. Nihil sibi de se retinens, totam se tibi devovit: et tu
affectum potius quam factum attendens, ungebas ungentem, abluebas lavantem, tergebas intrinsecus
poenitentem. Superbo oculo Simon leprosus hanc clementiae tuae diligentiam non poterat intueri, sed moleste
ferebat quod tangi se ab hujusmodi persona Dominus sustinebat. Qui si leprae suae te attenderet mundatorem,
non dedignaretur, si de plenitudine gratiae tuae alii accipiunt, si lavas immundos, si justificas impios, si revocas
exsules et abjectos. Honor tuus, Deus, judicium diligit, et aequum est ut omnis terra adoret te, et in nomine tuo
omne genu flectatur: verum quod tu [1652B] ante figmentum tuum curvaris, quod servis pedes abluis; non
competit majestati. Habebat in excusatione sua zelum Dei Petrus, sed non secundum scientiam (Rom. X), et
tolerabile aliquo modo videretur quod humilitas suggerebat, si non obstinatio resistere praeceptori niteretur. Non
lavabis, inquit, mihi pedes in aeternum (Joan. XIII). Ego, si oportuerit me mori tecum, paratus sum (Luc. XXIII).
Hoc enim debeo, hoc amplector. Pro te libenter cervicem porrigo percussori, sed Deum meum et Dominum
meum ad pedes meos prostratum non patior, non audeo sustinere. Simili modo et Joannes venienti Domino ad
baptismum tentavit resistere, sed mansuetius increpatus, illico [1652C] obedivit (Matth. III), et quia super hoc
21

