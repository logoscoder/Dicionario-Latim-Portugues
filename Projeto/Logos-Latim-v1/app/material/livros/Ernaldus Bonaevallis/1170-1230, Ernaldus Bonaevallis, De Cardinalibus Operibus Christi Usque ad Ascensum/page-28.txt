hostia immolari. Victima, agnus, locus, una per singulas familias domus; caro non elixa, sed assa, hora
vespertina. Haec cum eo tempore fierent in figura, quod nos in veritate [1664D] agimus typice loquebantur: et
dirupto in Christi morte templi velamine, verus Agnus solus inter filios hominum sine macula Christus aetate
ultima, in qua mundi vesperascit conditio, ab una populi Christiani familia in unitate Ecclesiae assus in cruce,
projectis foras haereticorum fermentis, sincerae fidei solidata compagine, inconsumptibiliter editur, creditur, et
tenetur. Nova et vetera sub hoc nomine convenerunt; egreditur Israel de servitute Aegypti, exit populus Dei de
regno diaboli, baptizantur in nube et mari Hebraei, et jam Spiritu sancto et sanguine Christi mundatur a peccatis
populus Dei, ex diversis familiis una fit domus, una fit tribus, unus est cibus significantia et significata, res et
signa virtus invisibilis, et visibilia sacramenta [1665A] sic faciunt unum corpus, sicut caro et spiritus, et quod
videtur, et nomine et virtute Christi corpus censetur. In hac rerum convenientia honorificatus est Christus, et
gloriosae laudis triumphos laetabunda hodie canit Ecclesia, in lapide angulari consocians disjunctos olim
parietes, quos in unum mirabilis artifex fuso sanguine glutinavit, et reprobato diu a malignis fidei fundamento,
charitatis suae nexibus divisas copulavit macerias, et redegit partes in totum, et multa in unum, et facti sunt una
domus confoederati parietes, et stabile fundamentum. Honorificatus est Christus resurgens a mortuis, victor
mortis, spolians inferos, et captivos praemittens ad superos.
Hucusque per humilitatis gradus ascendens, modo [1665B] gloria et honore coronatus, nil mortale, nil
passibile retinens, impassibilitatis et immortalitatis donavit nos gloria, et resurgentes in beatitudine constituit
sempiterna. Resurrexerunt quidem ante Christum, sed in nomine et fide ejus, sub Elia vivente in corpore, unus;
et Eliseo vivo et mortuo, duo qui obierant; sed ad mortem quam gustaverant, iterum redierunt. Resurrexit et
Lazarus, et alii nonnulli ad imperium Christi, et aliquo tempore beneficio vitae usi, iterum ad funera rediere. Res
quidem honorabilis et dominatio potestativa fuit ad corpus exanime spiritum revocare; sed resurrectionis hujus
cujus sunt in Christo primitiae, incomparabilis est dignitas; quam nec sequitur corruptela, nec dissolvit
antiquitas, nec aliqua [1665C] mutabilitas labefactat. Mirati sumus in transfiguratione quae facta est in monte
praesentibus apostolis Petro, et Jacobo et Joanne, quando sicut sol resplenduit facies Salvatoris, et vestimenta
ejus candorem omnem exsuperantia apostolorum hebetavere conspectum; sed momentaneus ille decor
imaginem, non speciem similitudinem, non substantiam, partem, non plenitudinem transformationis mirifice
explicavit. Sed neque eamdem gloriam quam ante ostendit: sed quod videre consueverant, hoc viderunt; et dilata
est claritatis illius quam nobis pollicitus est plenitudo, quae in se erat perfecta, et a nobis exspectatur perficienda,
lucidior et sincerior, quam aestimari possit ab aliquo, vel quam illa [1665D] etiam claritas intimaverit, cujus
primitias in Christo transformato accepimus. Agunt in coelestibus haec paschalia gaudia ipsi angelici spiritus, et
resurgentis Domini gloriam admirantur, laetantur et delectantur in eo, quod forma servi reversa sit in formam
Dei, et exinanitio humilitatis ad depositae altitudinis redierit majestatem. Sed et in hoc multiplicata sunt gaudia,
quod ab his pro quibus se humiliaverat, tantae excellentiae beneficium dignatur esse commune, et partiri nobis
suae abundantiam voluit claritatis: ut post resurrectionem corpus non aggravet animam, sed sit caro sine mole et
pondere, agilis et mobilis, nullis clausa obstaculis, visu et auditu penetrans omnia et attingens, quocunque
voluerit sine impedimento discurrens. [1666A] Inerit resuscitatis corporibus nulli vanitati subjecta libertas; et
quae cogi non possit ad aliquid, in nullo laborans, jam a spe educta, reipsa perfruens, nulla exspectatione
suspensa, et in pace quietissima confirmata, omnisque expers formidinis, in spiritalibus deliciis jugis illa
permansio reflorebit. Quam mirabilis est scientia tua Deus, confirmata est super nos, nec possumus ad eam
attingere (Psal. CXXXVIII). Haec sapientiae tuae altitudo, qua mundum non ex praecedente materia, sed solo
verbi tui condidisti imperio, creaturis vero corporalibus ex mundi essentia dedisti initium suis incolis singula
elementa adornans; hominem quem de mundo fecisti, cunctis in terra et aquis et aere viventibus praeficiens, ita
ut suo praeposito singula [1666B] in suo genere ministrarent. Tu aliis vitam temporalem, aliis procurasti
perpetuam; admirabili ordine quaedam mutans et renovans; et praefinito tempore metam irrationabilibus
omnibus praefixisti, et terminum quem transire non possit dissolutioni conditio destinata. Homo quia ex coelesti
et terrena materia compactus est, vestitus extrinsecus pelle et carnibus, tempus accepit, quo te jubente redderet
terrae quod de terra assumpserat, et ad immaterialem originem reverteretur spiritus, cujus natura dissolutionis
non admittit injuriam. Corpus putredine, et caro vermibus consumenda, secundum naturae suae rationem,
aeternitatis non poterat privilegio perfrui, et quod sibi jure non competebat, a Conditore nequibat exigere; neque
ulla eorum interrogatio [1666C] super hoc merebatur responsum. Sed tu, optime Domine, ultro gratiam volens
dare spiritui, decrevisti clementius, ut ex societate et clientela quam reddiderat animae caro, aliquid ei commodi
proveniret: et quae ei vehiculum fuerat et particeps studiorum, in recompensatione ministerii, iterum dilecto
accolae consociata pudica et pacifica rediret, nullas secum revehens contumelias, quibus deinceps quietis
internae concuteret puritatem. Sed et hoc, Domine, ad cumulum beneficii addidisti, ut inter legem carnis et
Spiritus nulla postmodum esset diversitas, nec post initum foedus ulla iterum inter eos recrudescat rebellio; sed
per manum tuam reconciliatio ordinata stabilis in perpetuum perseveret.
28

