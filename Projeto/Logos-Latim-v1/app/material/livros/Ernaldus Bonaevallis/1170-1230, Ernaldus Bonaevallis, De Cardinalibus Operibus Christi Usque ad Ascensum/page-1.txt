Ernaldus Bonaevallis - De cardinalibus operibus Christi usque ad Ascensum
[1609] {main}
ERNALDI ABBATIS LIBER DE CARDINALIBUS OPERIBUS CHRISTI USQUE AD ASCENSUM
EJUS AD PATREM AD ADRIANUM IV PONTIFICEM MAXIMUM. ( Opp. S. Cypriani ex edit. Nicolai
Rigaltii, p. 393. â€” Paris., 1648, fol.)

PROLOGUS [1609A]
Solent matres infantulis nuper editis in ipso vitae introitu aptare vocabula, et ex aliquibus
praecedentibus vel circumstantibus causis, vel ex genere, vel ex eventibus imponere nomina; ut in ipsis
primordialibus initiis quaedam praefigerentur commonitoria ingredientibus vitam, ne nomen eis esset ad
ignominiam, si originalis naturae traductio a consueto limite deviaret, et a virtute patrum degenerans indigna
successio monstri, non hominis, faciem exhiberet; respicerent potius ad nomina vel officia sua, quorum inspectio
honestae conversationis formam eis infunderet et doctrinam, ut honorificarent naturales causas et [1609B]
rationales disciplinas, nec in aliquo elementarias amaricarent dulcedines, vel primarias offenderent dignitates.
Nam olim tumultuarie vel inconsiderate nomina rebus imponebantur; sed ex quo ad Adam adducta sunt singula,
ut vocaret ea et propria imponeret nomina (Gen. II), provisum est in populo antiquo et institutum ut aliqua esset
in vocabulis ratio, et interpretarentur nomina vitam, et exprimerent aliquam personae proprietatem secundum
quam vel differret a caeteris, vel etiam communicaret. Sic in nominibus patriarcharum Abraham, Isaac et Jacob
magnarum rerum exstitere indicia, et praeloquebantur ventura, nec deerat impositorum nominum secundum
sensum suorum effectuum certitudo. Apud gentiles [1609C] etiam non in nominibus, sed in agnominibus postea
a viris illustribus observatum, ut nobilitas generis vel virtutis gloria posteros illustraret, Augusti vel Caesaris
titulo succedentem honorare progeniem, et imperatoriae dignitatis haeredes primae originis irradiare fulgoribus.
Sic et philosophi et doctores antiqui tractatibus suis nomina praetexere, brevi titulo grandis materiae latitudinem
praelibantes et propriae gloriae praeposito nomine suo providentes, ut integritatem operis et laborem auctoris tam
styli quam personae in posterum auctoritatis conservaret et facile scripturae subtilitas indicaret si aliqua manus
invida elegantiae [1610A] tractatuum elimatorum pannum rudem insueret, vel nugis suis, quasi sua essent quae
alius laudabiliter dictasset, furtiva translatione insereret. Sic in capite libri sui quisque auctorem se posuit, ut et
stylus auctori, et stylo auctor famularetur, et auctoritate altrinseca communis gloria muniretur. Hoc virorum
illustrium praeclara meruerunt ingenia, et per haec vivax eorum fama et gloria indelebilis perseverat. Nos vero
qui vix intelligimus quae ab eis dicta sunt, sensu et eloquentia omnino eis impares, si quid aliquando scribimus,
indignum titulo judicamus, ne forte nobilis materia, cujus explanationi studium adhibemus, decoloratam se
potius quam ornatam nostra praesumptione quaeratur. Verum quia solent aliquando [1610B] patres nugis
infantilibus arridere et linguis balbutientibus delectari, indulgentiam meretur humilitas, quae quo potest accessu
sublimitatis vestrae manibus se porrigit attrectandam, non gloriam mendicans, sed gratiam. Ego quidem nec a
meipso, neque ab alio quaero nomen; neque enim aliquid me existimo esse, cum nihil sim, qui hoc a vobis
maxima supplicatione quaesivi ut non essem quod sum, et humiliter supplicavi ut ab hac flamma in qua crucior
me vestra clementia liberaret. Tentavi si possem, manu vestra me sustinente, honeste descendere: quod quia non
potui urgentibus flammis, non attendi quo prosilirem, dum me vorax incendium non cremaret. Sublimes materiae
subtilium ingeniorum exigunt tractatores; nec [1610C] facile de artibus recte judicat qui artes ignorat. Exercitati
in liberalibus disciplinis, simul ingenio conveniente et studio, philosophari possunt et secure aggredi res abditas;
eorumque conatibus se perviam penetrata exhibet difficultas, et aenigmatibus enodatis rerum secretarum facies
patet, cujus serenitatem velabat nubes opposita, et veritati superfusa caligo. Ideoque tam in divinis quam in
philosophorum doctrinis, nec tutum est nec honestum ineruditos et ignaros sensuum ad litteras illas pertinentium
prosilire ad discussionem eorum quae nesciunt, et de his sibi usurpare magisterium quae ignorant.
[1611A] Hujus rei forma seraphim faciem Dei, et pedes velat (Isa. VI); et petentibus quae in medio
sunt, principium finemque majestatis divinae alarum extensio, infra supraque operiens, aditum ad se temerariis
tractatoribus vel scriptoribus interdicit; nec patitur ad liquidum se videri Divinitas, quam utique investigatio
fidelis aliquo modo odorat vel sentit, sed puram ejus essentiam nec conspicit nec comprehendit. Affirmatio
quippe de Dei essentia in promptu haberi non potest; neque enim diffinibilis est Divinitas, sed verius
sinceriusque remotio indicat negando quid non sit quam asserendo quid sit, quoniam quidquid sensui subjacet,
illud esse non potest quod omnem superat intellectum. Quidquid audiri vel videri vel sciri potest, non convenit
majestati: [1611B] hebes est in hac consideratione omnis acies sensuum, et caligat aspectus. Hanc invisibilem
1

