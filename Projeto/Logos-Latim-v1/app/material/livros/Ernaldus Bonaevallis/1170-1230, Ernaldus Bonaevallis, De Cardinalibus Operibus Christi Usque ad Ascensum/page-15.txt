nullus qui de se mala dici aequanimiter ferat, ita rarus est qui non bene de se velit sentiri, et se, si recte vivit,
stantem in vitae rectitudine non diligat aestimari. Quod si opera virtutum foras exierint, rarus est qui hominum
judicia conspuat et laudes humanas contemnat. Hoc generale malum in humano genere Satan putabat ex
praecedentis occasione victoriae suggerere Salvatori, ut popularibus laudibus vellet attolli, et facere sibi nomen
juxta nomen magnorum qui sunt in terra, si geminato miraculo jejuniorum constantia innotesceret populo, et
vectoribus angelis sine offendiculo sustentatus, se Filium Dei tam potenti abstinentia quam angelorum
obedientia, comprobaret.
[1638B] Hujusmodi consiliis filios hominum Satan corrumpere consueverat, et robustis virilibusque
animis etiam hujusmodi cogitatus immittit; et si ab ingressu mentis arceatur renitente consensu, ut aliquid tamen
de spurcitia sua ibi evomens, abominationum horrore nauseare compellit. Sic, ut aliquid poeticum inseram,
temulentus Cyclops illiciti conjugii appetitor, licet a Pallade repellatur, in gremio tamen ejus Erichthonium
fundit; et incorrupta Minerva, superest tamen deforme monstrum, nec omnino affectata scelera in memoria
moriuntur. Non tentabis, inquit, Dominum Deum tuum (Matth. IV). Hoc in Deuteronomio scriptum est (Deut.
VI): Ecce lex legi objicitur, et Satan auctoritate Scripturae [1638C] abutens malus legis interpres praecipitium
quasi ex ratione mandati hortatur; sed intellectus fallax et falsus veritate sincera confunditur; et generali edicto
interdictum ostenditur, ne, dum patet in quibuslibet angustiis quilibet exitus, Deus ulla praesumptione tentetur.
Alia explorator malignus argumenta conatur adducere; et ad summam cumulumque nequitiae suae, continentem
et humilem oblata aggreditur potestate, et ostensa mundi hujus sublimitate et gloria (quasi indignum sit tantae
auctoritatis doctorem, et insignium operum patratorem ignobili et contemptibili schemate obumbrari) et
dominatione universorum usuque animum dignum honore sollicitat; et daturum se omnia pollicetur, si ei pro
tanto munere gratias agat, et procidens [1638D] adoret tanti culminis largitorem. Solent viris virtutum hujusmodi
praestigia se offerre, et testimonium religionis conscientia perhibente, cum ab aliis digni honoribus judicentur,
facile acquiescunt; et tam proprio quam alieno fascinati judicio a rectitudine corruunt, eversaque cathedra
mentis, humo fractis cervicibus colliduntur; repenteque et subito quod multis erat partum sudoribus, ambitione
irruente obliteratum est; et turbinis hujus impetu avulsum est quidquid antiquae religionis labor meruerat. Malum
hoc Adam in paradiso pulsavit et stravit, cum subjectionem quam Deo debebat fastidiens, appetiit dominatum; et
cum vellet esse sicut Deus, sine Deo se vidit et novit; et conspectam carnis Evae abhorruit foeditatem, quam
[1639A] licet operiret, manens tamen perpes ibi contumelia stetit et adhaesit. Ad suasionem diaboli animam
vanitati subjectam dejecit ambitio, poteratque exterminio ejus posteritas didicisse quam misera mutatio fuit de
deliciis ad spinas et tribulos emigrasse, et rastris ligonibusque avaritiam condemnatam. Hoc malo restitit et
resistere nos Salvator edocuit, ut soli Deo subjectus sit homo, quantumcunque profecerit, ut in ipso, imo ipse sit
substantia nostra, et pateat nobis quod sicut peremptoria est altitudo quaesita, ita et periculosissima est oblata,
non quod potestas quae ex Deo est sit damnabilis, aut ordinatio divina peccatorum sit obstetrix, sed quod
excellentiam, cujus Spiritus sanctus auctor est, ita debet complecti humilitas, ut qui vocatus est superius, [1639B]
nesciat se sublimem et per omnia agnoscat conditio conditorem et gratia largitorem. Gloriabantur aliquando
discipuli et complacebant sibi in miraculis, gratulabundi quod eis etiam daemonia obedirent, sed repressa est,
increpante Domino, simplicitatis eorum praesumptio: Videbam, inquit, Satanam tanquam fulgur descendentem
de coelo (Luc. X). His verbis eorum animis intimans, quia ante hoc temporale initium ipse in principio, imo ipse
principium existens apud Deum, ante hominis conditionem superbientis diaboli ruinam vidit, et affectatae
dominationis ambitionem dejectionis ejus fuisse causam, nec in hoc gaudendum esse, si quis praerogativa
celsitudinis donaretur, sed hanc esse certam stabilemque veri gaudii metam, si vocatio [1639C] nostra
justificatione muniretur: et tunc demum ratum constare beatificationis proventum, si hujus ordinis scriptura in
conspectu Dei indelebilis servaretur. Hoc igitur attendentes, quod non in nobis quasi ex nobis sufficientes sumus,
sed ex Domino sufficientia nostra est (II Cor. III), et contentos solo Deo necesse est ei esse omnes acclives, cui
totum debemus quod vivimus, quod movemur, quod sumus (Act. XVII); qui de plenitudine sua nobis interim,
prout cuique opus est, donationes partitur, donec ad cumulum perveniat copia consummata; usque adeo conferta
coagitataque mensura, ut nihil vel accedat amplius, vel recedat, sed in cognitione Dei certum finem stabilemque
metam omnes et [1639D] animae et corporis obtineant appetitus.
Frustra itaque regna hujus mundi transitoria et mutabilia immutabili et aeterno regi ostendit vel
promittit diabolus, cum ipse dicat regnum suum de hoc mundo non esse (Joan. XVIII), non quod creationem
suam removens, daemonum subjecerit potestati; sed quia in his qui amorem mundi Dei amori praeponunt, non
dignetur Divinitas sibi facere mansionem, et impossibile sit eos a Deo regi, qui se diabolo tradidere, quia Christi
et Belial nulla est participatio, nec aliqua justitiae cum iniquitate potest esse communio (II Cor. VI). Regnum hoc
non est naturae, sed malitiae; persecutio est, non defensio: et tota hujus potestatis virtus in mortem
damnationemque eorum qui sub hoc principe militant, [1640A] elaborat. Regnum hoc munitur vitiis, ambitur
flagitiis, turres ejus sunt crimina, arma quarumcunque turpitudinum molimina. Hujus regis teloniarii sunt
pauperum oppressores, tribuni seductores, praefecti judiciorum perversores. Cubicularii ejus sunt quaestuum
15

