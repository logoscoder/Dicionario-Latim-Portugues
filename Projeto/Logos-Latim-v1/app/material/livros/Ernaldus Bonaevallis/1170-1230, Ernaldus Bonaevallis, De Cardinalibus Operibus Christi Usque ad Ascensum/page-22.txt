etiam responsum acceperat (Joan. I), licet territus, acquievit. Sed differentiam causae hujus Petrus intelligens,
lavare magistrum et obsequi ei tolerabile judicabat. Lavari autem ab eo, et tantam humilitatis ejus pati
dejectionem, ita videbatur indignum, ut omnino cogi non posset, nisi interminatio periculosissima coarctaret.
Ait ei Dominus: Nisi lavero te, non habebis partem mecum (Joan. XIII). Paulatim mysterii hujus
declaratur necessitas quam conditio proposita inevitabilem reddit, et si cum Christo aliter partem habere non
possumus, nisi ipse pedes nostros abluat, quandoquidem sic arctatur consensus, lavet et tergat, et sacramenti
hujus nobis virtutem exponat. [1652D] Supra diximus semel lotos baptismate eodem lavacro ulterius non egere;
sed hoc lavacrum quotidianis est excessibus institutum, et jugis retractatio usque ad novissima veniens, omnia
debet opera et cogitatus singulos perscrutari, et affectus per vitia discurrentes, vagam instabilemque animam per
inania evehentes corrigere et lavare; nec quidquam in vita praetermittere indiscussum, quod gemitibus et
suspiriis non fuerit expiatum. Hoc cum Dominus suos usque in finem discipulos dilexisset, in fine statuit et dixit
neminem posse habere perfectam ablutionem, nisi hac sollicitudine muniatur. Mandatum igitur simul et
exemplum complexus est, ut hoc exemplo instructi, non dedignarentur in alterutrum agere quod actum est a
magistro, et mandato [1653A] posteris religionis auctoritas firmaretur. Unde et subjungit: Si ego Dominus et
magister lavi vestros pedes, et vos debetis alter alterius lavare pedes (Joan. XIII). Non erubescat servus, si facere
jubetur quod prius fecit Dominus; nec difficile nobis esse debet, si sicut ille nobis donavit, et nos invicem
condonamus, quia alter alterius onera comportantes sic legem Christi implemus (Gal. VI). Quoties igitur
cohortamur pusillanimes, et his qui Pharaoni in luto et latere famulati sunt persuademus, ut exeant de Aegypto,
quoties cum infirmis infirmamur, et cum his qui scandalum ferunt urimur; quoties cum afflictis gemimus, toties
inhaerens lutum peccatorum qua possimus sollicitudine lavamus, non quod nostra ablutio ex nobis sufficiat, nisi
ad lavandum omni [1653B] tempore nos pius magister accedat. In hoc se periculo fluctuantem laborans anima in
Canticis canticorum conqueritur: Lavi, inquit, pedes meos, quomodo inquinabo illos? (Cant. V.) Quod ablutum
est, timet iterum inquinare; sed in via lutulenta vix aliquid solidum ubi pedem figat invenit; et in quibus saepe
provoluta est, paludum inquinamenta formidat. Clementissime Magister, quoties ego doctrinae tuae transgressus
sum regulas, quoties edicta tua, Domine sancte, contempsi, et cum diceres mihi: Revertere, non sum reversus;
cum minareris, non timui; cum bonus esses et lenis, exasperans fui; ultra septuagies septies (Matth. XVIII) in
coelum et coram te peccavi (Luc. XV), quis tot sordes abluet? quis abradet stercora conglobata? Quidquid
[1653C] dicat Petrus, necesse est ut ipse nos abluas? neque enim lavare nos possumus, sed in omnibus quae
agimus indulgentiae tuae lavacro indigemus. Ad mensae tuae participationem Judas proditor est admissus; sed ab
hoc lavacro salutari exclusus, lavari in fine non potuit, quia Apostolatus sui honorem detestabili cupiditate
foedavit. Quia vero apud te fons vitae est, et miserationum quae a saeculo sunt (Psal. XXIV) profunditas infinita,
quos abluisti baptismo, quos lavisti sanguine tuo, quos semper lavas quotidiana peccata donando, transfer a
paludibus saeculi hujus, et luto vitae praesentis ad purgatissimum gloriae tuae regnum, ubi nec scabies ulla, nec
lippitudo, ubi nemo fluxum [1653D] sanguinis patiens, nemo immundus, ubi nullo amplius opus est lavacro,
configurato corpori claritatis tuae corpore nostro (Philipp. III), secundum promissa tua, necesse est ut impleas, et
qui incepisti in nobis opus bonum, perficias solidesque per te Christum Dominum nostrum (Philipp. I).

VIII. DE UNCTIONE CHRISMATIS ET ALIIS SACRAMENTIS.
Dies ista multiplicibus mysteriis honoratur. Hac die primum commendata est nobis fractio panis, et
mensa Ecclesiae panem angelorum hominibus proposuit ad manducandum. Hodie Christus pedes lavit apostolis,
et hoc solemni devotione omni tempore agendum instituit. Hodie in Ecclesia cum caeteris unctionibus ad
populum acquisitionis (I Petr. [1654A] II) sanctificandum, in participationem dignitatis et nominis, sacrum
chrisma conficitur, in quo mistum oleo balsamum, regiae et sacerdotalis gloriae exprimit unitatem, quibus
dignitatibus initiandis divinitus est unctio instituta. Hodie reconciliantur Ecclesiae peccatores, et ejecti foris ad
matris ubera reducuntur, et exclusi a coetu sanctorum, ad communionem qua caruerant revertuntur: hodie patent
carceres, et damnati libertate donantur. Severitate deposita hodie judices mansuescunt, et undique conjugata
pietatis negotia, quasi abortivas traditiones antiquas sepeliunt, et Christianae religionis parturiunt novitatem.
Mortuus quippe est Moyses, et veteris litterae putruerunt aenigmata; a facie novi olei desiccatae sunt unctiones
antiquae, tota Veteris [1654B] Instrumenti incompacta est strues, tabernaculum demolitum, arca ab Allophylis
capta, totus templi decor ad Assyrios est translatus. Neque enim decebat ut Christiana religio ornamentis
visibilibus occupata, in manufactis delectaretur, sed ipsa tabernaculi consumptio et templi ruina, et sancta in
rapinam exposita, excellentioris gloriae intimarent stabilitatem, et manentia in perpetuum sacramenta cultores
suos ad intuitum invisibilium informarent, et abstractum a corporalibus desiderium nostrum, coelestis templi
concupisceret et ambiret decorem; cujus nec antiquatur, nec senescit religio, in quo lucerna inexstinguibilis sine
fine coruscat. Ubi sanguis animalium non infertur in sancta, nec sunt haereditariae successiones pontificum, vel
22

