agitabunt. Immortales miseri vivent, incendia, et inconsumptibiles flammae nudum corpus allambent. Ardebit
purpuratus dives, nec erit qui aestuanti linguae stillam aquae infundat. In proprio adipe frixae libidines bullient,
et inter sartagines flammeas miserabilia corpora cremabuntur, et omni tormento atrocius desperatio condemnatos
affliget. Non miserebitur ultra Deus, neque tunc audiet poenitentes, sera erit illa confessio; et cum clausa fuerit
janua, frustra carentes oleo, acclamabunt exclusi. [1671A] Nullum ibi refrigerium, nullum remedium; semel
Christus descendit ad inferos, ulterius non descendet. Non ultra videbunt Deum in tenebris sigillati,
irregressibilis erit illa sententia, et immutabile judicium, et stabit damnationis hujus immobile constitutum.
Exsultabunt sane sancti in gloria (Psal. CXLIX), videbunt Deum et gaudebunt, laetabuntur et delectabuntur et
fruentur gloria, et in felicitate jucundabuntur aeterna. Ibi non gustabunt quam suavis sit Deus, sed implebuntur et
satiabuntur dulcedine mirifica; nihil eis deerit, nihil oberit, omne desiderium eorum Christus praesens implebit.
Non senescent, non tabescent, non putrescent amplius: perpetua sanitas, felix aeternitas beatitudinis illis
sufficientiam confirmabunt. Non erit concupiscentia [1671B] in membris, non ultra ulla exsurget rebellio carnis,
sed totus hominis status pudicus et pacificus, sana ex integro natura, sine omni macula et ruga deinceps
permanebit. Erit denique Deus omnia in omnibus (I Cor. XV), et illius praesentia omnes animae et corporis
implebit appetitus, cessabuntque de caetero consummatis omnibus ministratorii angelicarum virtutum discursus;
et impleta ordinataque omnino civitate Dei, nec innovabitur, nec mutabitur ultra fixae et consummatae
beatitudinis status. Ei igitur, ante cujus tribunal stabimus (Rom. XIV), qui nunc vultui Dei apparet pro nobis
(Hebr. IX), cui de nobis tanta cura fuit, ut pro nobis vellet nasci et mori, in praesenti quaesumus, ut cura sit
curandi [1671C] nos, et nobis auctoritatem et potestatem judicandi nosmetipsos et corrigendi concedat, ut in illo
terribili judicio suo inter electos asciti et congregati, liberi a servitute et captivitate, coelestibus civibus
conjungamur, et fruamur bonis, quae ipse diligentibus se repromisit, quae nec oculus vidit, nec auris audivit (I
Cor. II).

XII. DE SANCTO SPIRITU.
Adesto, sancte Spiritus, et paraclesim tuam exspectantibus illabere coelitus, sanctifica templum
corporis nostri, et consecra inhabitaculum tuum, desiderantes te animas tua praesentia laetifica, dignam te
habitatore domum compone, adorna thalamum tuum et quietis tuae reclinatorium circumda [1671D] varietatibus
virtutum, sterne pavimenta pigmentis; niteat mansio tua carbunculis flammeis et gemmarum splendoribus; et
omnium charismatum intrinsecus spirent odoramenta; affatim balsami liquor fragrantia sua cubiculum tuum
imbuat, et abigens inde quidquid tabidum est, quidquid corruptelae seminarium, stabile et perpetuum hoc facias
gaudium nostrum, et creationis tuae renovationem in decore immarcessibili solides in aeternum. Interfuimus
sacrae Verbi infantiae, et puerperio Virginis obsecuti sumus, cum coelesti militia gloriam decantavimus parvulo,
confessi sumus omnipotentem quem in cunabulis vidimus vagientem. Circumcisionis celebravimus sacramenta,
et truncato praeputio voluptatum sanctimoniae didicimus mancipari. [1672A] Interfuimus baptismati Salvatoris,
et audita Patris voce de coelis, ad obediendum Christo traditi sumus, et instructi coelitus quomodo Patrem et
Filium dilectio jungat et uniat, ita ut in ipsis nominibus intimetur distinctio personarum, et naturae unitas
evidentissime innotescat. Sed et Spiritum sanctum in specie columbae inter illa mysteria vidimus et intelleximus
ex illa specie, gemitus poenitentiae et desideria contemplationis divinae, ex simplicitate cordis et innocentia vitae
immaculatae incessanter prodire, et neminem nisi suspiriis hujusmodi praecedentibus, et inspiratione divina
monente, posse ad coelestia aspirare, ut suspiratio, et inspiratio et aspiratio a sancto Spiritu et causam habeant, et
effectum, et materiam et proventum. Secuti quoque [1672B] sumus in eremum Dominum jejunantem, et repulsa
potenter diaboli vidimus tentamenta. Interfuimus coenae, et de calice Domini bibimus; pedes lavimus; mortui
sumus cum Christo, et ecce vivimus; prosequimur ascendentem, et praestolamur promissum nobis Spiritum
sanctum, cujus unctio nos de omnibus doceat (Joan. II), qui invisibili magisterio nos doceat, et coelestibus
instruat disciplinis, qui carnales hebetet sensus, et conterat appetitus. Hic Spiritus sanctus ab ipso mundi initio
aquis legitur superfusus (Gen. I), non materialibus aquis quasi vehiculo egens, quas potius ipse ferebat; et
complectentibus firmamentum dabat congruum motum, et limitem praefinitum. Hujus sempiterna virtus et
divinitas, [1672C] cum in propria natura ab inquisitoribus mundi antiquis philosophis proprie investigari non
posset, subtilissimis tamen intuiti sunt conjecturis compositionem mundi, compositis et distinctis elementorum
affectibus praesentem omnibus animam affuisse, quae secundum genus et ordinem singulorum vitam praeberet
et motum, et intransgressibiles figere metas, et stabilitatem assignaret et usum. Hanc vitam, hunc motum, hanc
rerum essentiam animam mundi philosophi vocaverunt, putantes coelestia corpora, solem dico et lunam et
stellas, ipsumque firmamentum, hujus animae virtute moveri et regi, et aquas, et terram, et aerem hujus semine
impraegnari. Qui si spiritum et dominum, et creatorem, et vivificatorem et nutritorem crederent [1672D] omnium
quae sub ipso sunt, convenientem haberent ad fidem accessum. Sed abscondita est a sapientibus et prudentibus
tantae rei majestas; nec potuit humani fastus ingenii secretis interesse coelestibus, et penetrare ad superessentialis
31

