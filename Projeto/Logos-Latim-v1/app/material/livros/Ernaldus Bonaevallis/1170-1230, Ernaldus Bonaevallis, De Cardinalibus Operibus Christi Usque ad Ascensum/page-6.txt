in persona. Quia vero filii Dei sumus, humanitatis participatione frater noster fieri voluit, ut essemus secum
beatitudinis cohaeredes, et haberet tota compositio hominis perfectam plenamque laetitiam, cum spiritus divinam
repraesentaret imaginem, et caro nostra Christi corporis similitudinem; consummatae societatis beneficium
obtineremus, cum nominis Christi et haereditatis consortes, et divinae naturae communicamus per spiritum, et
humanae per corpus. Juravit Dominus et non poenitebit eum (Psal. CIX); et promissionum suarum non
immemor, sicut se daturum nobis juraverat, sic complevit. [1619D] Filius datus est nobis (Isa. IX), qui, cum in
forma Dei esset (Philipp. II), splendor gloriae et figura substantiae ejus (Hebr. I), non est confusus se ad formam
servi exinanire (Philipp. II), ut qui de fraternitate ejus gloriantur et volunt ascendere, non erubescant descendere;
sed eidem scalae cum Jacob innitantur (Gen. XXVIII), et cantantes Canticum graduum ab imis ad superiora
conscendant. O Domine, quam admirabile est nomen tuum (Psal. VIII), vere tu es Deus qui facis mirabilia (Psal.
LXXVI). Non modo mundi hujus staturam admiror, non stabilitatem terrae, cum eam complectatur volubile
firmamentum, non singulos dies, non lunae defectum et incrementum, non solem semper integrum et laborem
ejus perpetuum, non temporum vicissitudines, [1620A] in quibus quaedam arent, quaedam virent, et quae mortua
modo videntur, deinceps reviviscunt; miror Deum in utero Virginis, miror Omnipotentem in cunabulis, miror
quomodo Verbo Dei caro adhaeserit, quomodo incorporeus Deus corporis nostri tegumentum induerit; miror in
hac dispensatione tanti dispendia temporis, et tam lentos processus ad obedientiam Salvatoris. In brevi poterat
patrari negotium et poterat tantus labor abbreviari ad solum Christi verbum, sicut factus mundus et disposita
cuncta ad ejus imperium. Sed elementario mundo dignior est rationabilis homo, quod ex eo quod in ejus
servitium facta sunt omnia facile creditur. In caeteris quocunque modo aliquae satisfaciunt rationes, hic solus me
complectitur stupor. [1620B] Et cum Habacuc cano: Consideravi opera tua, et expavi (Habac. II). Miror
jejunium, miror tentationes, miror Omnipotentem in sepulcro jacentem, miror occisum et resurgentem. Haec sunt
nova mira quae praedixerat Jeremias: Novum faciet Dominus super terram. Mulier circumdabit virum (Jer.
XXXI). Opus suum faciet, et peregrinum opus ejus ab eo. Jesus Christus heri et hodie (Hebr. XIII) ante
luciferum genitus (Psal. CIX), initium carnis sumpsit ex Virgine; quem coeli coelorum non capiunt (III Reg.
VIII); qui implens omnia cum sit in omnibus, ab his tamen non capitur nec tenetur. Novum est et inauditum quod
in materni angustia uteri circumdedit intra se fragilis caro virtutem Altissimi, et ordinem [1620C] rerum
cursumque naturae mutavit sapientia Dei; et ubique divinitas dilatata, plenitudinem sui vasi infundens exiguo, sic
est circumdata muliebri utero, cum universa ambiret implens omnia, excedens cuncta, intra se omnia continens,
extra universa complectens. Quem nos parvulum, propheta nuncupat virum, insinuans ei nunquam defuisse
virtutem, sed semper virilis aetatis affuisse fortitudinem, quem infantilis infirmitas occultabat. Opus suum igitur
fecit quod creaverat, salvans quod perierat, ad vitam revocans quod mortuum erat. Sed peregrinum opus fuit in
Deo, quod Verbum factum est caro (Joan. I), quod factus est visibilis et comprehensibilis, passibilis et mortalis;
et peregrinum a majestate, puer sugens ubera, panniculis involutus [1620D] et sustinens convitia, Filius Dei in
patibulo constitutus.
Consiliarius quoque dictus est parvulus iste, qui et alibi dictus magni consilii Angelus, eo quod secreta
Dei quae ab hominibus erant abscondita, publice revelavit, et cum nemo nosset Patrem, nisi Filius ipse arcana
Dei reserans, indaginem Trinitatis explicuit; loquens Patri, et a Patre responsum accipiens, et Spiritum sanctum
infundens discipulis, generationis et processionis intimans rationes, subtiliter astruens personarum proprietates,
et indissolubilis essentiae unitatem. Alia quoque inferiora, sed tamen necessaria consilia edocens, ut beneficia
collata homo intelligat, ut in eo quod stat, gratias agat, et quod possibile est ex Dei gratia, [1621A] cum ceciderit
resurgat. De virginibus, ait Apostolus, praeceptum Domini non habeo, consilium autem do, tanquam
misericordiam consecutus (I Cor. VII). Vult et laudat ex imperio Domini, ut quae nupserint, sic permaneant;
quae vero virgines sunt Dei, cumulatione castitatis integritatem exhibeant Christo, et in hunc modum
quaecunque auctoritate divina immobilia constant, sic maneant; quae vero in alterutrum potest libertas arbitrii
flectere, locum eligant priorem, quia etsi bona sunt, et a Deo instituta conjugia, melior tamen est continentia, et
virginitas excellentior, quam non cogit necessitas aut mandatum, sed perfectionis suadet consilium. Quod si
divinis consiliis obviaverint tentamenta et liberas mentes ad carnales revocaverint appetitus; [1621B] adest Deus
fortis, nec spem ponat homo in homine, nec in brachio carnis suae confidat (Jer. XVII), quia qui mundum vicit
(Joan. XVI), victoriam suis promittit militibus; et qui victores sunt sui, coelo vim inferunt, quoniam sicut
scriptum est: Regnum coelorum vim patitur, et violenti rapiunt illud (Matth. XI). In parvuli hujus nomine cum
hoste antiquo congredimur, et fortis armatus superveniente fortiore de atrio antiquitus possesso potenter
expellitur (Luc. XI), et praesumptae infestationis audaciae silentium imperatur. Defectui carnis nostrae quae a
primitivis faecibus originalis mali infecta languerat, ex Christi carne redditur fortitudo; et sacramentorum
communicatio, per quam illius corporis sinceritati unimur, nos in tantum corroborat, ut de [1621C] mundo et de
diabolo, et de nobis ipsis victoria potiamur, et sacramentali gustu vivificis mysteriis inhaerentes, una caro, et
unus spiritus simus, dicente Apostolo: Qui adhaeret Domino, unus spiritus est (I Cor. VI). Sic hi ad quos sermo
fit, dicuntur dii, et filii Excelsi, nominis, et haereditatis, et aeternitatis participes, fortitudine societatis Christi
subigentes tentamina, et cum homines sint ex indigniori materia, in captivitatem redigunt, et conspuunt ligantque
6

