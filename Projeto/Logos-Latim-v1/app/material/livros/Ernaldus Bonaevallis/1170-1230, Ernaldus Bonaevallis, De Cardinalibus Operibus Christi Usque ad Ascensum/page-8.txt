pudicitiae puritatem inopinatis invadit assultibus. Ideoque pudibundus homo nuditatem suam operit, et
foeditatem confusus occultat. His redivivis vulneribus semper hac sanie illitis necessaria est per omnem hujus
vitae septimanam jugis resecatio putredinum, et continua circumcisio cicatricum. Et in caeteris quidem membra
[1623D] omnia imperio rationis obediunt, et arbitrii retinent libertatem. Hic vero, ubi Babyloniae fornax
exarserit, et quasi pice et naphtha conspersi (Dan. III), libidinum ebullierint appetitus, inflammata caro libertatis
privatur honore; intantum ut rebellia membra, velit nolit, in motus nefarios audacter exsurgant.
Praecedebant olim integumenta rerum significantia abolitionem peccati, et ad perfectionem inchoata
tendebant. Nec hoc sacramentum consuetudini antiquae subtrahere voluit Christus, et licet non esset in hoc
tempore necessarium, tamen ne antiqua religio prorsus reproba videretur, in se voluit circumcisionis aptari
signaculum. Sane originale peccatum quod a primis patribus in totam generis hujus [1624A] successionem
defluxit, omni tempore aliquibus remediis oportuit expiari, licet vim plenam significantia non habuerint, donec
ad rem ipsam ventum est, quae figurarum operiebatur velamine. Et licet sacramentorum arcana omnibus non
paterent, virtus tamen et effectus eorum ignorari non poterat; quia ab Adam usque ad Noe sacrificia Deo constat
fuisse accepta, quae usque ad illud tempus sine legis distinctione divinitus inspirata institutione primi hominis
celebrarent. Illa vero sacrificia aut in animalium sanguine, aut aliarum oblationum incensionibus agebantur, non
quod fumo aut mortibus pecudum delectaretur Deus, sed ut intelligeretur immutabile judicium et prolata ab initio
sententia in peccatum. Immutabile decretum ab aeterna lege exierat, concupiscentia [1624B] affligi, et morte
peccatorem puniri, nec poterat plagis exterioribus remedium aliquod subvenire, quin stimulus carnis sine ulla
exceptione colaphizaret infirmum, et usque ad dissolutionem mors importuna persequeretur captivum. Et mors
quidem carnis concupiscentiarum intersecabat ludibria, nec poterat ultra peccare illud quod erat putredini ac
dissolutioni praedestinatum et datum; sed supererat post mortem carnis animae labor et afflictio spiritus, nec
poterat ulla ratione illa absolvi damnatio, nisi morti omnium Vita omnium subveniret, et pro generali morbo
gratia Dei singulare propinaret antidotum. Hoc antiquum redemptionis nostrae consilium sanctis patribus
revelavit Deus, [1624C] voluitque ut paulatim assuescerent homines pasioni et morti necessariae, voluntariae
mortis opponerent libamentum, et poenam in medelam, et supplicium in remedium commutarent. Hujus
oblationis doctrinam sacrificia continebant antiqua; et incensiones et mortes hujus consummationis gratiam
praesignabant. Propter hoc cum jam fidei tempora propinquarent, imperata est circumcisio, et pars illa corporis
in qua est voluptatum seminarium et libidinis officina, jussa in parvulis amputari, ut proprii primitias sanguinis ei
qui totum sanguinem suum oblaturus erat offerrent, et communia singulorum sacrificia singulare praecederent
holocaustum. Ubi vero Christus Dominus venit, de quo in capite libri scriptum erat ut in morte sua Patris
[1624D] voluntatem impleret (Hebr. X), cessarunt sacrificia; nec jam truncationem praeputii Evangelium
imperavit, sed circumcisionem cordis (Coloss. II), et omnem tam membrorum quam affectionum petulantiam
gladio spiritus (Ephes. VI) resecari immutabili decreto mandavit. Et tantae dignitatis illa una Redemptoris nostri
fuit oblatio, ut una ad tollenda mundi peccata sufficeret; qui tanta auctoritate in sancta introivit in sanguine
proprio (Hebr. IX), ut deinceps nulla supplicantium postulatio sanguine indigeret alieno (Hebr. VII). A diebus
igitur visitationis nostrae regnum coelorum vim patitur (Matth. XI), nec jam in exspoliatione carnis circumcisio
agitur, sed Spiritus sancti virtute vetustatis antiquae sanies expurgatur.

III DE STELLA ET MAGIS, ET INNOCENTIUM MORTE. [1625A]
Nato in Bethlehem Salvatore, audita est in Ephrata ejus in terris praesentia, et usque ad silvas
camposque gentium novae hujus nativitatis est fama porrecta. In Judaea a pastoribus et angelis primo sunt haec
gaudia celebrata, nec multo post Arabum fines hujus rei notitia penetravit, et incolis Saba praeclari stella luminis
coeleste numen novis splendoribus indicavit. Erant in illis regionibus viri siderum inspectionibus assueti, qui arte
mathematica vim discursumque noverant planetarum, quia ex elementorum natura rationem temporum
metientes, astrorum ministeria certis experimentis propriis didicerant effectibus assignata. Hi ex vaticiniis
Balaam [1625B] olim audierant stellam oriri in Jacob, et hominem in Israel (Num. XXIV), cujus fortitudo quasi
rhinocerotis, ad quem in trieribus de Italia venirent, qui superarent Assyrios et vastarent Hebraeos (ibid.), quo
temporum nec in Jacob idolum, nec in Israel simulacrum esset (Num. XXIII). Diu homines illi hujus prophetiae
proventum exspectaverant, et ubi venit plenitudo temporis (Gal. IV), orto repente novo sidere, ad antiqua
recurrentes volumina, tam testimonio muniti quam signo dromadis invecti in Judaeam stella duce perveniunt.
Nec potuere Palaestinae incolas latere tanti nominis personae; sed ubi auditum est quod stellam indicem nati in
Bethlehem parvuli sequerentur, Herodi novi regis inquisitio [1625C] nuntiatur (Matth. II). Evocatis itaque
Magis, rei hujus ordinem cum omni diligentia sciscitatur; audit natum in Bethlehem esse parvulum, quem
profitentes regem et Deum, qui de Sabba venerant, adorare et venerari festinant: intimatum est ei quod ab
antiquis temporibus Moabites propheta, licet gentilis, praedixerat, et contulit cum litteris gentium, sanctorum
8

