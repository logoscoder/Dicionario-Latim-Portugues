ut jam non Joseph tanti mysterii oneretur praepositura, sed Joannes, quia jam exigebat ratio ut conjugii
removeretur opinio, nec ultra pater Christi aestimaretur, qui eatenus vicem patris et conjugis tenuerat. Habebat
Joseph in hac Christi dispositione rationabilem contradictionem, cum alteri commendaretur Maria, si se
cognovisset carnalem [1660D] maritum; sed quia in spiritu actum erat conjunctionis illius mysterium, passus est
Joseph aequanimiter sibi eum in hoc servitio praeponi, quem digniorem se judicabat; et ideo maxime quia
magistri electio sic negotium ordinabat. Ad haec sacerdotalis auctoritatis privilegium in medio proferens,
mediator inter nos et Patrem oras, pro his qui ad dolorem vulnerum tuorum opprobria addiderunt, et pro inimicis
impetras veniam, supplicas et obsecras, ut haec eis iniquitas dimittatur, et a morte tua habeantur innoxii ipsi, qui
sanguinem tuum super se et super filios suos manere precantur (Matth. XXVII), usque adeo excaecati, ut scelus
suum non intelligant, nce odium Christi ipsa mors crucifixi exstinguat. Sed charitas tua interim suspendit
judicium, [1661A] et reis ingratisque patientia tua poenitentiae providet locum, tempusque reservat, et differt
punire dignos exitio, haec orans ut aperiantur oculi eorum, et agnoscant quae sit virtus crucis, quae efficientia
sanguinis, quae magnitudo delicti et doni, gratiae et peccati. Tanta erat spissitudo velaminis, et crassitudo
doctrinae, qua erant Moyseos scriptura imbuti: ita erant eorum sensus hebetes, et ingenia tenebrosa, ut in verbis
legis nihil divinum saperent; nihil aliud quam exterioris umbraculi integumenta viderent, neque ad
sacramentorum secreta aliqua intellectus indagine penetrarent, imo si quis eos vellet in sancta inducere, et
introducere in arcana profundaque mysteria; impium judicabant et stultum mel e petra sugere, et de saxo
durissimo oleum [1661B] eliquare.
Dimissum est ergo Christo orante peccatum, et ex parte maxima caecitas illuminata est, et
malignantium perfidia demum credidit et intellexit; et de torculari crucis mustum expressit, accepit et bibit; et in
calice quod propinarat Moyses vinum merum a faecibus segregavit. Ecce plus potuit donum quam delictum, et
gratia quam peccatum, quoniam ex debito damnationis obnoxios, gratis sine ullo merito gratiae beneficio pietatis
absolvit, et judicium imperante Christo misericordiae dedit locum, et districtionis suae temperamentum justitia
Domino disponente modeste sustinuit. Jam videt Hebraeus, et quicunque de servitute Aegyptia ad repromissae
[1661C] patriae libertatem anhelat, quod sanguis Christi efficacius quam sanguis agni illius, quem in Aegypto
Israel immolavit, contrarias abigat potestates, cujus hodie tanta est auctoritas et potestas, ut non solum Israelitica
limina muniat, sed etiam ab his qui Israelitice non vivunt, solum sacramenti signum repellat daemonia, et
ubicunque conspecta fuerit, terribilis sit eis sacri nominis virtus et sanguinis nota. Denique quicunque sint
sacramentorum ministri; qualescunque sint manus quae vel mergunt accedentes ad baptismum, vel ungunt;
qualecunque pectus; de quo sacra exeunt verba, operationis auctoritas in figura crucis omnibus sacramentis
largitur effectum, et cuncta peragit nomen quod omnibus nominibus eminet (Philipp. II), a sacramentorum
[1661D] vicariis invocatum. Et licet indigni sint qui accipiunt, sacramentorum tamen reverentia et
propinquiorem ad Deum parat accessum, et ubi redierint ad cor (Isa. XLVI), constat ablutionis donum, et redit
affectus munerum; nec alias quaeri aut repeti necesse est salutiferum sacramentum. Jam sanguis tuus, Domine,
non quaerit ultionem, sanguis tuus lavat crimina, peccata condonat. Clamat sanguis Abel, clamant Sodomorum
peccata, et parricidium et libido digna sunt ultione. Tu olim ultionum Deus (Psal. XCIII), modo misereris et
parcis his qui offenderunt; sanas contritos corde et alligas vulneratos, filio prodigo revertenti non improperas
luxum; mulieri adulterae non opponis prostibulum; peccatricis publicae non recusas servitium, debenti [1662A]
pecuniam dimittis depositum. Judaeis perfidis et dedisti gratiam, et demisisti scelus scelerum et peccatorum
peccatum. De latere tuo fons egreditur in vitam aeternam prosiliens (Joan. IV); et de eadem consubstantialique
origine divisis limitibus aqua et sanguis emanant (Joan. XIX), ad complementum perfectionemque totius
justitiae, sacramenta in perpetuum duratura; et fontis illius ubertas perenni lapsu universam Ecclesiam irrigat et
fecundat. Ex hoc fonte non tantum ablutionis primae, qua initiantur accedentes ad Christum, undas haurimus; sed
et compunctionum et lacrymarum perennes effluunt rivi, misericordiarum suavitas, et totius pietatis effectus
emanat. Tu, Domine, sacerdos sancte, qui in tempore iracundiae factus es reconciliatio [1662B] (Eccli. XLIV),
sancti hujus sanguinis permanentem plenitudinem reliquisti, et beneficium hujus sancti liquoris in perpetuum
tradidisti, et constituisti nobis inconsumptibiliter potum vivificum, crucis signum, et mortificationis exemplum.
Tu consummatis omnibus vade ad Patrem, et trahe nos post te; da nobis in vita praesenti, ut simus sine angaria
bajuli crucis tuae, et comprehendamus cum omnibus sanctis quid latitudo, quid longitudo, quid sublimitas, quid
profundum hujus ligni significet (Ephes. III), quo conspecto non noceat nobis, neque mordeat coluber solitudinis
(Eccle. X), sed incolumes per omnia sequamur te; tecum parvuli simus, tecum circumcidamur, tecum
baptizemur, tecum [1662C] jejunemus, tecum lotis pedibus panem angelorum edamus, tecum crucifixi mundo
vivamus, tecum Spiritu sancto repleti, et corpore et spiritu in aeternum maneamus. Qui vivis, et ultra non moreris
in saecula saeculorum.

X. DE RESURRECTIONE CHRISTI.
26

