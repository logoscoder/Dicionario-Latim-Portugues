naturae altitudinem; et licet intelligerent quod vere esset creatrix et gubernatrix rerum divinitas, distinguere
tamen nullo modo potuerunt quae esset deitatis trinitas, vel quae unitas, vel quae personarum proprietas.
Superferebatur quidem elemento purificatorio Spiritus sanctificator, jam tunc baptismi virtutem enuntians. Jam
tunc illa praefigurabantur tempora quibus arca Noe aquis invecta diluvii viri justi familiam conservavit illaesam,
abolita generatione adultera, qui in filiabus hominum bestiali petulantia effrenes, imprudenter [1673A] se illis
commiscuerant, nec divinos, nec humanos in flagitiis publicis verebantur aspectus. Arcam illam quae typum
gerebat Ecclesiae Spiritus sanctus et tunc regebat et adhuc regit, extra quam quisquis perfidus evagatur, involutus
fluctibus mergitur in profundum; et impossibile est eum vivere, cui non superfertur Spiritus vitae, cujus vivificus
calor animat omnia, et fovet et provehit et fecundat.
Hic Spiritus sanctus omnium viventium anima, ita largitate sua se omnibus abundanter infundit, ut
habeant omnia rationabilia et irrationabilia secundum genus suum ex eo quod sunt, et quod in suo ordine suae
naturae competentia agunt; non quod ipse sit substantialis anima singulis, sed in se singulariter [1673B] manens,
de plenitudine sua distributor magnificus, proprias efficientias singulis dividit et largitur; et quasi sol omnia
calefaciens subjecta, omnia nutrit, et absque ulla sui diminutione integritatem suam de inexhausta abundantia,
quod satis est et sufficit omnibus, commodat et impartit. Hic Spiritus Rubri maris aquas siccavit, et suspensis
hinc inde vehementibus fluctibus, ab ollis carnium et Aegypti pulmentariis populum ad spiritalem eremi
libertatem eduxit incolumem; et alimoniis coelestibus pavit, manna quasi rorem matutinum infundens
graminibus, quod colligi jussum est ad mensuram. Aderat plena mensura per totam hebdomadam vacante
Sabbati die; cui sexta praecedens [1673C] dies consueti victus duplicans quantitatem, octavae praefigurabat
quietem, in qua absque labore et sollicitudine in deliciis epulabuntur electi et saturabuntur in terra sua duplicia
possidentes, corporis et animae felici perennitate, et perenni felicitate ditati. Hic est Spiritus sanctus, quem magi
in Aegypto tertii signi ostensione convicti, cum sua defecisse praestigia faterentur, Dei digitum appellarunt, et
antiquis philosophis ejus intimarunt praesentiam defuisse. Et licet de Patre et Filio aliqua sensissent Platonici,
spiritus tamen tumidus et humani appetitor favoris sanctificationem intellectus divini mereri non potuit; et ubi ad
profunditatem sacramentorum ventum est, omnis eorum caligavit subtilitas, nec potuit infidelitas sanctitudini
propinquare. [1673D] Hic digitus Dei, mundanae judex et vindex perfidiae, novi tempore testamenti potenter
expellit daemonia, nec laborat agendo, sed solo nutu perficit omnia: quod dicit, facit; quod jubet implet; secreta
indicat, pandit occulta, revelat ignota, hebetat acutos, et perspicaces confutat. Hoc digito in lapideis tabulis lex
primum conscripta, quinquagesimo die post egressum Israel de Aegypto in monte Sina Moysi est commendata;
sed populus nequam et gens durae cervicis, a quorum animis terror ille recesserat, quem mors ardens et flammea
juga, et clangor buccinae, et lampades coruscae, et horrenda tonitrua nuper incusserant, in apostasiam conversi,
et de Moysi reditu desperantes, lege divinitus missa indigni judicati sunt, quia in oculis eorum Moyses [1674A]
frangens tabulas, tam verba quam instrumenta comminuit et delevit. Quin etiam sceleris ultione patrata, reversus
in montem ad Dominum, quadraginta diebus jejunans et colloquens, tandem obtinuit ut ipse alias ex saxo ad
instar priorum exciderit tabulas, in quibus eamdem quae in primis fuerat scripturam insculperet et formaret.
Factumque est mirabili dispensatione superni judicii, ut lex quam sanctus scripserat Spiritus deleretur, et quam
manus humana restituit in posterum teneretur. Quod ea ratione credi potest sic actum, ut populus prior secundum
carnem ambulans et vivens, divinis colloquiis et spiritalibus mandatis ostenderetur indignus, nec posse mentes
perfidas sancta [1674B] percipere, nec intelligere sacramenta, quae exemplarium tegmine velabantur. Porro
Testamenti Novi quae Christo evangelizante patuit veritas, verbo Christi prolata, indissolubilis permansit, et
solida deinde stabilitatis perpetuae auctoritate fulcita est, eo quod oblatam gratiam humiles susceperunt, et quod
Filius inter pauperes spiritu invenit sibi domum in qua caput reclinaret; et merito reprobatos visibiles tabulae
invisibilis Dei indicant contemptores, et ampliori dignos honore incarnati Verbi credulos auditores, et devotos
veneratores. Lex igitur a paschalis agni immolatione die quinquagesimo datur, et Pentecostes nomen tantae rei
solemnitas ex lege accepit, in ipso dierum numero sacramenti magni complicans rationem. Septenarius quippe
[1674C] numerus septies revolutus, quinquagesimum efficit, addito monade; qui praesentis saeculi meta, et
futuri initium, perpetuitatem sub octavae nomine continens, sic praesentia terminat, ut nos ad perpetua
introducat. Sacratus hic septenarius numerus a conditione mundi auctoritatem obtinuit, quoniam in sex diebus
prima Dei opera patrata sunt, et septima consecrata quieti, quasi sancta et sanctificans solemnitate vacationis
honorata, et Spiritui sanctificatori attitulata. Unde et cessanti a servilibus operibus populo jubetur ut diem
Sabbati sanctificet, et spiritui rectitudinis, et sanctitudinis et fortitudinis ascribat, quod directe, quod honeste,
quod viriliter incedit, quia totum ex ejus constat ducatu quod devii diriguntur, quod impii convertuntur, quod
debiles [1674D] confirmantur. Spiritus rectus, Spiritus sanctus, Spiritus principalis regit, componit, consummat
et perficit quas inhabitat mentes, et corda quae possidet; nec errare patitur, nec corrumpi, nec vinci quos docuerit,
quos possederit, quos gladio potentissimae virtutis accinxerit. Septenarius iste ex quaternario et ternario
constans, cum in se propter praedictas causas honorabilis habeatur, habet ex partibus suis excellentiam
maximam, quia artificis et materiae videtur exprimere et distinguere primarias substantias, ut ternarius
Creatorem propter trinitatem enuntiet, et quaternarius creaturam propter quatuor elementa, quae rerum omnium
32

