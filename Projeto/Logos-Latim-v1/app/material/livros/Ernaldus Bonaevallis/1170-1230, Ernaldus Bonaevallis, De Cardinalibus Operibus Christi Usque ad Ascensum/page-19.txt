recedunt. Qui manducat ex hoc pane, ultra non esurit; qui bibit, ultra non sitit; quoniam mysterii hujus sic sufficit
gratia, sic reficit intelligentia; ut cuicunque tantae rei innotuerit plenitudo, omnis consummationis fine invento
Christi bajulus ipsum ferat in pectore, ipsum gerat in mente, et omni tempore habitatori suo dicta et facta
jubilatione consona laudes resonent, et gratiarum actiones decantent. Haec ebrietas non accendit, sed exstinguit
peccatum; in hoc vino non est luxuria, nec movetur ad ludum post hunc potum lascivia. Cum sopivit oblivio
cuncta carnis ludibria, mira sunt quae sentit, magna quae videt, inaudita quae loquitur; quem Agnus iste
paschalis inhabitat, cujus animam [1646C] meri hujus fortitudo hilaritate inexplicabili laetificat et delectat. Inter
Dominicae mensae convivas animalis homo non admittitur; quidquid caro et sanguis dictat, ab hoc coetu
excluditur; nihil sapit, nihil prodest quidquid humani sensus molitur subtilitas; omne quidquid a suis rationibus
devium videtur, sapientes hujus saeculi ad dementiam referunt, et a veritate reputant alienum. Sed veritas ab
erroneis hominibus comprehendi non potuit; et cum in sole vellet figere oculos, vim luminis non ferens, caecata
est non illuminata humana praesumptio, et aspectui ejus lippitudo inhaesit. Vident haec sacramenta pauperes
spiritu, et hoc uno contenti ferculo, omnes mundi hujus delicias aspernantur; et possidentes Christum, aliquam
hujus mundi possidere supellectilem [1646D] dedignantur. Esurientes et sitientes justitiam cum saturati fuerint,
vide quid agant, intellige quae loquantur, quam sancti odoris sit quidquid illa eructat plenitudo, verbum bonum,
mores compositos, affectus pudicos, sensus pacificos, illa interior sinceritas ubique diffundit, ita ut post
odoramenta ista gratiae hujus comparticipes discurrant, et mutuis ad invicem affectibus complectantur, et quibus
unus est panis, unum est corpus, et omnium unum cor, et anima una, uni Christo adhaerens, caetera omnia quasi
fermentata respuens, in unius azymi sinceritate laetatur.
Perpes est hoc sacrificium et semper permanens holocaustum; nulla panem hunc multitudo consumit,
nulla antiquitate veterascit. Una est domus Ecclesiae, [1647A] in qua Agnus editur, nullus ei communicat, quem
Israelitici nominis generositas non commendat. Hujus panis figura fuit manna quod in deserto pluit; sic ubi ad
verum panem in terra promissionis ventum est, cibus ille defecit. Per singula Sabbata panes propositionis jam
frigidi et duri mutari consueverant, et calidi panes ejusdem numeri in mensa proponi. Jam nulla fit panis mutatio,
unus est panis caloris continui, status integri, qui semel oblatus Deo in sapore dulcissimo et candore purissimo
perseverat. Nec solos sacerdotes ad panes hujus dignitatis Leviticae praerogativa admittit; universa Ecclesia ad
has epulas invitatur, aequa omnibus portio datur, integer erogatur, distributus non demembratur; incorporatur,
non injuriatur; recipitur, [1647B] non includitur; cum infirmis habitans non infirmatur, nec pauperum ministerio
indignatur; fides pura, mens sincera hunc habitatorem delectat, neque immensi et omnipotentis Dei
magnitudinem pauperculae domus nostrae angustia offendit vel arctat. Panis iste angelorum omne
delectamentum habens virtute mirifica (Sap. XVI), omnibus qui digne et devote sumunt, secundum suum
desiderium sapit; et amplius quam manna illud eremi implet et satiat edentium appetitus, et omnia carnalium
saporum irritamenta, et omnium exsuperat dulcedinum voluptates. Vide quomodo his qui Christi commemorant
passionem intra sacra officia, quasi per quosdam canales de interioribus fontibus egrediantur torrentes, et super
omnes delicias lacrymis [1647C] nectareis anima delectetur; quantam suavitatem animae inquirenti ubi sit Deus
suus, suspiria contemplationis eliciant. Non illos imbres procellosae tempestatis deponunt, ros matutinus est de
coelestibus stillans, et quasi unctio spiritus mentem deliniens. Gemitus illos pietas excitat, et inter diem et
noctem retro et ante se affectio intuens, inter data condonando se dividens, gratias agit tam uberis beneficii
largitori; et se sanatam et sanctificatam agnoscens, fletibus se abluit, et lacrymis se baptizat. Verum hi qui verbo
tenus corde sicci et mente aridi sacris intersunt, vel etiam participant donis; lambunt quidem petram, sed inde nec
mel sugunt, nec oleum: qui nec aliqua charitatis dulcedine, nec Spiritus sancti pinguedine vegetantur, nec se
judicant, [1647D] nec sacramenta dijudicant, sed sicut cibis communibus irreverentes sacris utuntur muneribus,
et Dominicae mensae in veste lutulenta se ingerunt impudenter, quibus melius erat mola asinaria collo alligata
mergi in pelagus (Matth. XVIII), quam illota conscientia de manu Domini buccellam accipere, qui usque hodie
hoc veracissimum et sanctissimum corpus suum creat, et sanctificat, et benedicit, et pie sumentibus dividit. In
hujus praesentia non supervacuae mendicant lacrymae veniam, nec unquam patitur contriti cordis holocaustum
repulsam. Quoties te in conspectu Domini video suspirantem, Spiritum sanctum non dubito aspirantem; cum
intueor flentem, sentio ignoscentem. Tu si templum Spiritus [1648A] sancti violas, si intra te sacrarium Dei
deturbas et foedas, si cum calice Christi de calice daemoniorum communicas, contumelia est, non religio; injuria,
non devotio. Idolorum servitus et horrenda abominatio, velle simul Baal famulari et Christo. Abi retro cum
sacellis tuis, qui lucris inhias et mercedes sectaris, qui opulentus in Sion quotidie crapularis, qui in lectis eburneis
recubas, et in stratis segmentatis lascivis, qui vestiris mollibus, et in terra suaviter viventium conversaris, cujus
manus plenae sunt sanguine; cujus lumbi distincti sunt, et sine baltei discurris ligamine. Non est tibi pars in
sermone isto (Act. VIII), quia quod Dei est, aufers Deo, et imaginem Dei consecras idolo. Pauperes quidem
spiritu ad hoc mysterium eligit et diligit Spiritus [1648B] sanctus, et eorum qui pompatice et gloriose sacris se
altaribus ingerunt obsequia detestatur. Ozias, licet Rex, ob praesumptionem lepra percussus, a sanctuarii ingressu
repellitur et ejus oblatio quasi sordida refutatur. Incensi odor de immundorum manibus reputatus est pro fetore,
et iram non gratiam praesumptio meruit, quia contra fas rem usurpans illicitam, temerarie in sancta conscendit.
19

