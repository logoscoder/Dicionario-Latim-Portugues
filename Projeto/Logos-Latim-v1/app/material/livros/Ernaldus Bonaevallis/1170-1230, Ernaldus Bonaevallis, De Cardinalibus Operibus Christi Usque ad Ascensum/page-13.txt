conveniret, [1633D] et ad obediendum verbo Christi mandatum coelitus advenisset, voluit tamen Sapientia Dei
primo erudiendos informare exemplo, et contra tentamenta proponere documenta ut audiret et videret et sentiret
humana rationabilitas quam insuperabilis sit victrixque peccati, si libertas arbitrii libero moderamine dirigatur.
Igitur desertum Christus ingreditur: ibi suo, id est Spiritu sancto, duce et comite conversatur. Locus secretus
eligitur; quia solius Dei judicio jejunia sunt agenda, et singulariter inspectorem adjutoremque Deum volunt haec
habere certamina, neque in agonibus aliquibus periculosius militatur. Nulli religionis exercitio fraudulentius
inanis gloria adulatur, nulli virtuti favor ita blanditur. Jejuniorum sudoribus laus importuna se ingerit, [1634A] et
subtilissimis aculeis penetrans animam, dum extollit, emollit; et pungit, cum ungit. Virtutem in hypocrisim vertit
et simpliciter inchoata pervertit. Quasi tinea quod integrum erat rodit et occupat, et sanctitatis fundamenta evellit
et dissipat. Subtilissimum malum proprio laqueo hypocritam jugulat, et propriis armis sanctitatem impugnat.
Castigatio carnis spiritum inflat, et macies corporis extenuatum arrogantem impinguat. Contemptus
venerationem venatur, fames et calamitas laudibus saturantur. Mens hoc veneno imbuta in miseriis deliciatur et
occupata hac scabie in ulceribus gloriatur. Religio fit superstitio et succedit ei ambitio subornata. Exstincto
spiritu, quatriduano cadaveri solae supersunt exuviae, virtutis species exanimis [1634B] et simulacrum
sanctitatis. Tanta est hypocritarum dementia, ut fetoribus pro odoribus abutantur, et pretiosa vilia, et aspera
suavia arbitrentur, et favorum sapor omnium dulcedinum superet condimenta, omnisque delira sensualitas
contrariis delectetur. Propter hoc solitudo carens arbitris, et eremus assentatorum satellitio vacua a jejunante
Christo eligitur, ut non cum carne et sanguine, sed cum spiritalibus nequitiis dimicetur, et, amotis minarum
occasionibus, homo cum diabolo colluctetur, et soli sint in palaestra Christus et Antichristus, Spiritus et
antispiritus.
Neque putet homo se evasisse pericula, cum in eremum venerit, quia quanto subtilius, tanto difficilius
[1634C] a tentatore invaditur, qui cogitationum foribus assidens, omnia virtutum germina in ipso ortu strangulare
molitur. Imaginem Christi delere cupiens, adulterinos colores naturali pulchritudini superducit, claritatem
spiritus interpolat et obnubit. Verum liberius anima expedita obviat impugnanti, ubi compedes impedimentorum
defuerint et aspectus irritamenta non noverint, securiorque est congressus, ubi singula non vellicant dimicantem,
nec inebriant animum lenocinia voluptatum. Honestius cum spiritu quam cum carne luctamur, quia carnis
complexus foedus exhalans nebulas, eum qui sibi adhaeserit aliqua ex parte contaminat; nec libidinum morsus
quisquam evasit illaesus. Flatus ille pestilens etiam longe positos inficit, et hoc certaminis [1634D] genus fugam
potius quam assultum requirit. Et quia solent oratione et jejunio daemones edomari, munitio eremi cum
hujusmodi armatura, exemplo Magistri, recipit Christianos; quos, etsi omnes diversorium non excipiat loci,
animi tamen omnino necessaria est solitudo, ubi erecta specula, mens sibi insopita provideat, detersa rubigine,
coruscantibus armis importunum hostem terreat et repellat. Jejuniis vitiorum sentina siccatur, petulantia marcet,
concupiscentiae languent, fugitivae abeunt voluptates. Exstinguitur ardentis Aetnae incendium, et flammivomi
fornax Vulcani, exstincta intrinsecus, montes conterminos non adurit. Jejunium si discretione regatur, omnem
carnis rebellionem edomat, et tyrannidem gulae spoliat et exarmat. Jejunium [1635A] extraordinarios motus in
cippo claudit et arctat, et appetitus vagos distringit et ligat. Jejunium, si humilitate ornetur, servos Dei, mundi
efficit contemptores. Jejunium carnes azymas mundate solidat; et putredines quae ex adipe prodeunt, consumit et
siccat. Jejunium Scripturarum deliciis pascitur, contemplatione reficitur, gratia stabilitur, coelesti pane nutritur.
Danieli interpretatio somniorum revelatur jejunio, et tres pueri de Babylonio illaesi egrediuntur incendio.
Moyses in monte quadraginta diebus cum Domino perseverans, et Dei familiare colloquium et legis ministerium
jejunio promeretur. Elias quoque eodem dierum numero abstinens in eremo conversatur. Utilitas jejuniorum
temporibus Christianis clarius patuit, et a multis [1635B] frequentata in plurimos se effudit. Quotquot viros
virtutum vidimus, sine jejunio non legimus ascendisse; nec aliquid magnum moliti sunt, nisi prius abstinentia
praecessisset. Quoties aliquid a Deo obtinere conati sunt, jejuniis incubuere et lacrymis, et pernoctantes in
orationibus, ciliciis carni haerentibus supplices beneficia postularunt. Nec defuit proventus, ubi ad pedes Dei
sacrificium contriti cordis offerens se prostravit humilitas; sed prope fuit invocantibus se Deus, et porrexit
manum naufragis et subvenit afflictis. Si Moysen et Aaron et Samuelem hodie haberet Ecclesia, cum invocarent,
exaudirentur, et, orantibus Job et Noe et Daniele, populo parceretur. Rarus hodie Phinees, qui perfodiat
impudicos; rarus Moyses, qui occidat [1635C] sacrilegos; rarus Samuel, qui inobedientes lugeat, rarus Job, qui
pro filiorum negligentia sacrificium offerat; rarus Aaron, qui coram Pharaone comminationes divinas edicat;
rarus Noe, qui his quibus submersio imminet arcam bitumine litam provideat. Flens cum Apostolo dico inimicos
crucis, qui terrena sapiunt magistratus, quorum Deus venter est (Philipp. III); qui in his quae dicere nefas est,
impudentes laetantur et gloriantur. Venerunt periculosa tempora quae praedixit Apostolus, in quibus voluptatum
amatores magis quam Dei, speciem pietatis habentes, virtutem vero abnegantes (II Tim. III). Inveniuntur
praepositi innumerabiles, qui jejunia et orationes nec digito movent, in quorum manibus [1635D] iniquitates sunt
et muneribus eorum dextra oneratur (Psal. XXV); frustra ab his quaerantur miracula, frustra auxilia implorentur:
non sunt idonei intercessores, Domini contemptores; nec convenienter ad placandum eum accedunt, nec
conciliant quem offendunt. Efficax est oratio praecedente jejunio, et, sacris studiis antecedentibus, non patitur
13

