postulatio devota repulsam. Eligitur solitudo, ut soli Deo vacans animam, cum in se per continentiam mactaverit
voluptates, purgatis affectibus ad coelestia evolet; et videns Deum oret et adoret et dulcedinis supernae
suavitatem praegustet. Forma igitur jejuniorum proposita fixoque exemplo, postquam quadraginta dierum
abstinentiam Dominus consummavit, Satan cum esurientem videret, accessit. Retroactum [1636A] tempus
obtinuerat quies, et secum silentii sera opus illud eximium Salvator exegerat; modo oblata famis occasione
tumultuator de latebris prodiens foras egreditur, et subdola professione quasi compatiens ei, subvenire
periclitanti naturae hortatur: Si Filius Dei es, dic ut lapides isti panes fiant (Matth. IV). Nec vult fateri, nec
praesumit diabolus diffiteri Christum Filium Dei; sed dubie dispenseque consulens tendiculas blandis innectit
sermonibus, ut obaudientem sibi reddat obnoxium, et se de compassionis specie reddat acceptum. Caro et
lassitudo et caetera hujusmodi hominem testabantur; virtutis integritas et vita carens omni peccato perfectius ei
privilegium ascribebant, et divinitas potentissima ex ipsis effectibus negari non [1636B] poterat. Fuerant et ante
Christum viri insignes, prophetae et sacerdotes, sed in peccatis concepti et nati, nec originali nec personali
caruere delicto, et inventa est in omnibus vel ignorantia, vel insufficientia, in quibus erronei peccaverunt et
eguerunt misericordia Dei (Rom. III), per quam edocti et restituti gratias egerunt Deo, et ad plenitudinem
justitiae multum sibi deesse confessi sunt, et sperantes in Deo nullam sibi soliditatem attribuere praesumpserunt.
Non ita Christus, in quo Verbi carnisque sic convenit natura ut nulla alteri ex altero injuria deveniret, quia in
carne socia nullam divinitas maculam reperit, nec secuta est, nec praecessit. Haec naturarum conjunctio
diabolum excaecabat, quia impossibile ei videbatur vel quod esurire [1636C] posset Divinitas, vel quod tantae
tolerantiae posset esse, tantaeque potestatis corporalis humilitas.
Duplicem itaque inquisitionem sinuosa calliditate orditur, ut de Christo utrum naturalis Filius Dei sit,
ipso respondente, certitudinem habeat, ut cum Deum confessus se fuerit, absurdum videatur quod Deus esuriat,
et in quamcunque partem se responsio verterit, necessitas conclusionis occurrat: Si Filius Dei es, tibi non
competit esurire: quod si esuris, manifestum est Filium Dei non esse, quem violentia necessitatis communibus
indigentiis intercludit. Succurre, inquit, necessitati, si potes, alioqui deficies; et praesentes lapides in panis muta
substantiam; [1636D] sic enim fiet ut evadas periculum, et, si hoc potueris, probes te Deum. Non erat digna
responsione quaestio malignantis; neque enim technas diaboli Dominus ignorabat, sed divino cavillatori
satisfecit eloquio, subtilissimo dogmate edocens corporis et animae vitae propriis alimoniis deberi subsidia, et
cibum animae, id est verbum Dei eduliis corporalibus praeponendum, et citius attentiusque menti providendum
quam ventri. Nec opus erat ut hoc facto insidiatori innotesceret, quia nullo signo ejus poterat invidia commutari,
cujus incorrigibilem iniquitatem desperatio sugillavit. Superfluum igitur erat ad suggestionem ejus ibi nulla
profutura miracula operari, cum satis esset diligenter consideranti quod esurientem cibi non superabat [1637A]
appetitus, et desiderii motus defectio non esset, sed virtus. In nullo Christum aliqua coegit aut dominata est ei
necessitas, qui propriae moderamine voluntatis disposuit, et persolvit quod exegit humanitas. Sicut in ipsius
voluntate fuit consecrare jejunium, ita et in potestate fuit tempore opportuno sumere cibum: quod utique nec
ministerio, nec consilio diaboli fuerat ordinandum, quia et abstinentiae et refectionis penes ipsum erat et
arbitrium et facultas. Itaque nihil certitudinis seductor extorsit, sed dubius incertusque dimissus est; nec obtinuit
ut se proderet Christus miraculo, vel intemperanter ad cibum properans obediret seductoris consilio, quasi tunc
primum quid fieri oporteret, data doctrina, acceptaque sententia. [1637B] Repulsus igitur auctoritate Scripturae
et propositi firmitate, defecit scrutinio; nec tamen alia aggredi via destitit, et falsatis argumentis prioribus alia
subjiciens, quibus ab eo consentaneas sibi responsiones aliquas extorqueret, adjecit. Eo igitur supra templi
pinnaculum constituto, quem gula non potuit, vana gloria subvertere nititur. A multis ambigitur utrum fuerit hic
translatio corporalis; et si de loco ad locum se Christus transferri permiserit, eo modo quo Habacuc de Judaea in
Chaldaeam delatus est; et Philippus de Azoto in occursum eunuchi, qui revertens de Hierusalem non intelligens
Isaiam, codicem revolvebat. Sed quod corporaliter eum diabolus tulerit, videtur inconveniens; quod humeris ejus
Salvator insederit, et pro vehiculo [1637C] usus sit, quem praecipitatorem sciebat; vel ei ferendum se
commiserit, cujus insidias agnoscebat. Suo itaque spiritu eum credendum est ductum et in desertum, et super
templum, et utrobique eum diabolus assumeret ad tentandum. Et localiter quidem in deserto prima fuit tentatio;
sed caeteras eo modo circumduxit tentatoris astutia, vel circumduci passa est patientia Salvatoris, quo modo
Ezechiel, cum super fluvium Chobar sederet, Hierosolymam raptus in spiritu civitatem aedificat et metitur, et
muros et templum instaurat. Hoc modo super culmen templi Christus erat in spiritu; sciens quid antispiritus
affectaret, et hosti se de vana gloria pulsaturo opportunitatem parabat. Hac igitur occasione [1637D] loci hortatur
et consulit, ut in urbe sancta et frequentia populorum quasi novus funambulus in excelso pendulus, se deorsum
ad spectaculum vulgi jactet intrepidus, addens ex testimonio Scripturae angelorum affutura suffragia, quae
ruentem exciperent et conservarent illaesum. O exsecrabilis diaboli malitia! o stulta nequitia! o insensata
versutia! o praesumptio excaecata! Putabat malignus quem gula non vicerat, vana gloria superari. Experientia
quippe rerum didicerat, et in multis probaverat, vitiorum victores saepe nugis laudationum corruptos, et
cognatum propinquumque esse virtutibus malum adulationem, nec facile quemquam posse evadere, quin libenter
assentatorum canticis porrigat aures, et laudatorum modulationibus delectetur. [1638A] Et sicut rarus est, aut
14

