et acclamantes filium David in nomine Domini advenisse, cujus aeternum imperium prophetarum vaticinia
antiquitus conclamarant. Nec latebat Dominum, qui sciebat omnia, quod in viae illius confinio de torrente
passionis erat bibiturus, et ex ea veneratione quae impendebatur ei a plebe, inflammandam amplius invidiam
magistratuum, et animos exacerbatos vehementiori insania perturbandos, et conspirationis malignae non ultra
posse occultari consilia, nec differri amplius quae de ejus interitu cogitarant. Sed volebat pius magister cum jam
damnationis suae dictaretur [1642B] sententia, et prope esset ut figeretur in cruce, suae dare indicia potestatis, ut
qui animam Lazari revocaverat ab inferis, et quatriduano mortuo reddiderat vitam, dignosceretur virtute divina,
non humana, tantum opus patrasse; et impossibile esse suam animam ab inferno teneri, qui alienam potestative
extraxerat; nec se necessitate, sed obedientia urgeri ad mortem; et vitam quam aliis reddebat, ad se quoque, ubi
juberet, illico redituram. Finem igitur legalibus caeremoniis impositurus, parari sibi voluit Pascha, et ex
consuetudine legis ea quaeri quae solemnitas exigebat, agnum assum, panes azymos, et lactucas agrestes. Non
oportet esse fermentarios Novi Testamenti ministros, puras sincerasque mentes [1642C] sanctum quaerit
convivium, in veru crucis boni odoris assatio omnem excoquat carnalium sensuum cruditatem, et induret
solidetque mentis affectus; nec in Ecclesiae sanctae sacrificio ulla sit macula, sed pura simplicitas et innocentia
vitae, in una Ecclesiae Catholicae domo a fidelibus de Aegypto egredientibus, transito mari Rubro, lotis Christi
sanguine affectibus offeratur.
Coena itaque disposita inter sacramentales epulas obviarunt sibi instituta antiqua et nova, et consumpto
agno, quem antiqua traditio proponebat, inconsumptibilem cibum magister apponit discipulis; nec jam ad
elaborata impensis et arte convivia populi invitantur sed immortalitatis alimonia datur, a communibus cibis
differens, corporalis [1642D] substantiae retinens speciem, sed virtutis divinae invisibili efficientia probans
adesse praesentiam. Significata olim a tempore Melchisedech prodeunt sacramenta, et filiis Abrahae facientibus
opera ejus summus Sacerdos panem profert et vinum: Hoc est, inquit, corpus meum (Luc. XXII). Manducaverant
et biberant de eodem pane secundum formam visibilem, sed ante verba illa cibus ille communis tantum nutriendo
corpori commodus erat, et vitae corporali subsidium ministrabat. Sed ex quo a Domino dictum est: Hoc facite in
meam commemorationem (ibid.), haec est caro mea, et hic est sanguis meus quotiescunque his verbis et hac fide
actum est, panis iste supersubstantialis et calix benedictione solemni sacratus, ad totius hominis vitam
salutemque proficit, [1643A] simul medicamentum et holocaustum ad sanandas infirmitates et purgandas
iniquitates existens. Manifestata est etiam spiritalis et corporalis cibi distantia aliud fuisse quod prius est
appositum et consumptum, aliud quod a magistro datum est et distributum. Quandiu cibi illi qui ad diem festum
erant parati a convescentibus apostolis sumebantur, veteris Paschae agebatur memoria, necdum Judas ad veterem
vitam pertinens, diabolo invadente et occupante animum ejus egredi cogebatur; sed ubi sacrum cibum mens
perfida tetigit, et sceleratum os panis sanctificatus intravit, parricidialis animus vim tanti sacramenti non
sustinens, quasi palea de area exsufflatus est, et praeceps cucurrit ad proditionem et pretium, ad desperationem
[1643B] et laqueum. Orta fuerat aliquando, sicut in Evangelio Joannis legitur, de novitate verbi hujus quaestio, et
ad doctrinam mysterii hujus obstupuerant auditores, cum diceret Dominus: Nisi manducaveritis carnem Filii
hominis, et biberitis ejus sanguinem, non habebitis vitam in vobis (Joan. VI). Quod quidam quia non credebant,
nec poterant intelligere, abierunt retro, quia horrendum eis et nefarium videbatur vesci carne humana,
existimantes hoc eo modo dici, ut carnem ejus vel elixam, vel assam, sectamque membratim edere docerentur,
cum illius personae caro, si in frusta partiretur, non omni humano generi posset sufficere, qua semel consumpta,
videretur interisse religio, cui nequaquam ulterius [1643C] victima superesset. Sed in cogitationibus hujusmodi
caro et sanguis non prodest quidquam, quia sicut ipse magister exposuit, verba haec spiritus et vita sunt, nec
carnalis sensus ad intellectum tantae profunditatis penetrat, nisi fides accedat (ibid.). Panis est esca, sanguis vita,
caro substantia, corpus Ecclesia: corpus, propter membrorum in unum convenientiam; panis, propter nutrimenti
congruentiam; sanguis, propter vivificationis efficientiam; caro, propter assumptae humanitatis proprietatem.
Hoc sacramentum aliquando corpus suum, aliquando carnem et sanguinem, aliquando panem Christus appellat,
portionem vitae aeternae, cujus secundum haec visibilia corporali communicavit naturae. Panis iste communis in
carnem et sanguinem mutatus, [1643D] procurat vitam et incrementum corporibus: ideoque ex consueto rerum
effectu fidei nostrae adjuta infirmitas sensibili argumento edocta est visibilibus sacramentis inesse vitae aeternae
effectum, et non tam corporali quam spiritali transitione Christo nos uniri. Ipse enim et panis, et caro, et sanguis,
idem cibus et substantia, et vita factus est Ecclesiae suae quam corpus suum appellat, dans ei participationem
spiritus. Et nos quidem cum caro essemus et sanguis, corrupta et infirma corporis animaeque natura, reformari
non poteramus, neque ad similitudinem Dei reverti, nisi morbo inveterato imponeretur malagma conveniens, et
in curatione desperatae infirmitatis contraria removerentur contrariis, et similia similibus convenirent. Panis iste
quem Dominus [1644A] discipulis porrigebat, non effigie, sed natura mutatus, omnipotentia Verbi factus est
caro; et sicut in persona Christi humanitas videbatur, et latebat divinitas, ita sacramento visibili ineffabiliter
divina se infudit essentia, ut esset religioni circa sacramenta devotio, et ad veritatem, cujus corpus et sanguis
sacramenta sunt, sincerior pateret accessus, usque ad participationem spiritus, non quod usque ad
consubstantialitatem Christi, sed usque ad societatem germanissimam ejus haec unitas pervenisset. Solus quippe
17

