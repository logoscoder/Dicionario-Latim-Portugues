Supponit itaque cervicem sanctam manibus hominis humilitas Redemptoris, et licet plenam non habeat
virtutem, suscipit tamen Christus baptisma Joannis. Praeparabat viam Domino Joannes lavando exterius corpora,
ut praecederet exterius lavacrum [1629D] secuturum baptisma, in quo conferretur animarum ablutio, et
peccatorum remissio. Praecessit quod erat ex parte, ut consummatio sequeretur. Horret tamen Joannes, et acclive
sibi esse sacrum Christi caput non patitur, quia majorem a minore benedici antiquis regulis refragatur, et
criminalis ei visa est usurpatio potestatis. De plenitudine Christi omnes accepisse, et seipsum cum caeteris
praedicarat Baptista; ideoque Deo et hominem manus imponere judicabat temerarium, lavare eum in quo non
erat peccatum aestimabat superfluum. Se ad solvendam calceamenti hujus corrigiam confessus indignum,
formidabat exhibere praelatum, si ipse in magistro sine causa tentaret hoc agere quod ab ipso suscipere
necessarium dignoscebat. Ideoque tremebundus, [1630A] humili satisfactione postulanti ministerium negat
assensum; non quod obedientiam detrahat imperanti, sed quod judicio suo servo subdi non competat majestati.
Tu, inquit, venis ad me, et a te debeo baptizari? (Matth. III.) Cui Dominus: Sine modo: sic enim decet nos
omnem complere justitiam (ibid.) Joannis humilitas non arguitur, nec vituperabile visum est Christo simplicitatis
diffugium, quod reverentia, non importunitas suggerebat. In hoc igitur omnem impleri justitiam asseverat, si
doctrinam praecedat exemplum, et honore se invicem praeveniant qui majorem et qui minorem obtinent locum;
et qui major est, fiat minor, et praecessor sicut ministrator (Luc. XXII); si in unitate sacramentorum omnes simul
conveniant, si pacis ecclesiasticae [1630B] foedera non disrumpant. Baptizatur Christus, nec ultra Jordanis
retrorsum convertitur; aruerunt unctiones Judaicae, caeremoniae putruerunt; perpetuo lapsu baptismi gratia
emanat ad posteros, nec ulla vetustate siccatur. Adesse se tantis mysteriis et praesentiam suam dignosci dignata
est sempiterna Divinitas; coelisque apertis, in specie columbae Spiritus sanctus ibi seipsum ostendens, et intelligi
voluit et videri, et quietissimo elapsu adveniens, super Christum quievit et mansit. Acceperat quippe familiare
super hoc ab eodem spiritu Joannes responsum, quia super quem Spiritum sanctum sub hac specie videret, ipse
esset apud quem baptismi maneret auctoritas, qui mundi peccata tolleret (Joan. I), qui, solus a nullo sanctificatus
et [1630C] cuncta sanctificans, non tam interesset sanctificationibus et sacramentis omnibus, quam patraret.
Sed et vox Patris audita est coelitus: Hic est Filius meus dilectus, in quo mihi bene complacui (Matth.
III), ipsum audite (Matth. XVII). Hucusque, Domine, sancte Pater, non audivimus te loquentem, qui multifarie
olim patribus locutus es in prophetis, et per angelos sanctos quibus ad diversa saepe mysteria a te legatio est
injuncta. Te ipsum non ita ante hoc tempus locutum audivimus, ut personaliter tibi assignetur locutio quam
proferres. Hanc vocem a Paternitate tua delatam nemo est qui ambigat; non est qui sibi hoc verbum audeat
arrogare; non est in coelestibus agminibus qui Dominum Jesum suum [1630D] audeat filium nominare. Certe tibi
soli nota est Trinitas; et solus Pater scit Filium, Patremque novit Filius, nec a quoquam, nisi eo revelante, est
cognitus. In hac divini magisterii schola Pater est qui docet et instruit, Filius qui arcana Dei nobis revelat et
aperit, Spiritus sanctus qui nos replet et imbuit. A Patre potentiam, a Filio sapientiam, a Spiritu sancto accipimus
innocentiam. Pater eligit, Filius diligit, Spiritus sanctus conjungit et unit. A Patre nobis datur aeternitas, a Filio
imaginis ejus conformitas, et a Spiritu sancto integritas et libertas. In Patre sumus, in Filio vivimus, in Spiritu
sancto movemur et proficimus. Convenerunt simul sempiterna divinitas, et temporalis humanitas, et eo tenore
utriusque naturae facta est unitas, ut impossibile [1631A] sit quod junctum est ab invicem separari; sed Verbum
et caro sic sunt una essentia, ut perfectam et integram sincera conjunctio faciat unitatem. Nec injuria est, sed
gratia Dei, si quod minus videtur digniori jungatur, cum inferior natura contumeliam probrumque peccati non
contrahat, nec est minoratio majestatis, profectio paupertatis; nec altitudinem Dei in aliquo humilitas
dispensatoria dehonestat. Hoc testimonium auditum est, quia Filius Dei est quem Joannes tenet in manibus, verus
homo, verus Deus, unicus Patris, in sua natura invisibilis, in nostra visibilis, ut fide et experimento fulciatur
doctrina, dum et visu et intellectu incarnati Verbi notitiam assequatur. Dilectus a Patre immeritos nos dilexit,
ultro visitationis suae nobis [1631B] beneficium largitus est, ultro sanavit, ultro curavit, ultro libertate donavit.
Etiam ingratos prosequitur hic amor et revocat; neque tunc odit, cum corripit et flagellat, usque ad mortem
Christum duxit dilectio, et resurgens a mortuis charos habet, quibus tantae charitatis affectum ostendit. Duo grata
vocabula, filius et dilectus, ipso Deo dictante nostris sensibus imprimuntur; ut communio nominum nos associet
collegio munerum, et tantae dulcedinis nomina nostrum emolliant animum accendantque devotionis affectum.
Per omnia sibi Pater in Filio complacuit, nec ulla in eo serpentis sunt reperta vestigia, nec sacerdotii ejus
poenituit Deum, quoniam sacrificium quod in cruce obtulit, sic in beneplacito Dei [1631C] constat acceptabile,
et perpetua virtute consistit, ut non minus hodie in conspectu Patris oblatio illa sit efficax, quam ea die qua de
saucio latere sanguis et aqua exivit (Joan. XIX), et semper reservatae in corpore plagis salutis humanae exigant
pretium, et obedientiae donativum requirant.
Huic dilecto Filio tuo, tu Domine, nos praecipis obedire. Loquere igitur, Domine, quia audit servus tuus
(I Reg. III). Auditui meo dabis gaudium et laetitiam (Psal. L), doctrinam tuam amplector; suave est mihi
eloquium tuum, vivus et efficax sermo tuus, ancipiti gladio penetrabilior usque ad divisionem spiritus et animae
meae attingens, carnales et spiritales intra me separat et sequestrat affectus (Hebr. IV); et a vilibus pretiosa
11

