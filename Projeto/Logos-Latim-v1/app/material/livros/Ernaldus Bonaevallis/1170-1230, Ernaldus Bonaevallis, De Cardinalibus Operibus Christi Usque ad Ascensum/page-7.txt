daemonia. Et quidem in hoc tempore in stadio vitae hujus se exercet militia Christiana, et praeeunte Christi
vexillo, quem et parvulum vidimus et cognovimus Deum; et quos spiritus consilii et fortitudinis munit, nec vinci;
nec decipi [1621D] possumus, quos eruditio, divina scientia et potestate fecit insignes. Videtur autem in
praesenti disciplina hujuscemodi non esse gaudii, sed moeroris (Hebr. XII), eo quod non sine periculo certamina
peraguntur. Bonum vero certamen certantibus (II Tim. IV) pacatissimum fructum in futuro exercitatis in justitia
dabit princeps pacis aeternae (Hebr. XII), consignans sibi in beatitudine quorum communicavit naturae. Ipsi
gloria et imperium amodo et usque in sempiternum. Amen.

II. DE RATIONE CIRCUMCISIONIS.
Inter omnia Testamenti Veteris sacramenta nihil circumcisione solemnius antiqua celebravit religio,
nec tantum in Hebraeos, sed etiam in Phoenices et [1622A] Arabes haec traditio inolevit. Reliquae gentes tam
mandatum quam factum irrident; et Deo minime asserunt convenire, ut Salvatoris benignitas plagis infantium
delectetur, et immeritos in ipso vitae initio periculo mortis addicat. Hoc de bono Domino sentire, qui neminem
vult perire, absurdum et irrationabile judicant. Nec tamen eis omnia reliqua sacrificia sunt horrori, sed in multis
naturalem legem sequentes, expiationum retinent instrumenta, et immolant victimas, et incendunt adipes, et cum
odoramentis et libaminibus fundunt coram Deo vota et preces. Legimus Job Dei testimonio approbatum, jugibus
sacrificiis occupatum (Job. I); nec legimus circumcisum. Et poterant esse eo temporum diversis in locis multi viri
insignes, qui justitiae Dei subjecti, [1622B] hoc signo carebant; licet filios Esau et Ismael putandum sit hujus
traditionis non fuisse expertes. Verum cum opus istud et antiquitas commendet et jubentis auctoritas, inquirenda
est tanti mysterii ratio, quae Abrahae specialiter et semini ejus tanto pondere mandata est, ut quisquis in illa
gente hujus signi careret differentia, ethnicus, non Judaeus reputaretur, et a titulo filiorum Israel abraderetur
proscriptus. Hoc cum octava die jussum sit celebrari, et nomen circumciso aptari (Gen. XVII); intimatum est his
qui digni sanctorum consortio censebantur quod eorum nomina scriberentur in coelis, et aeternae beatitudinis
quam post vitae hujus septimanam octava consequitur, haeredes fierent et consortes, quicunque vitae innocentia
et caelibatus sanctimonia [1622C] sese Domino consecrassent. Tenera itaque infantia hujusmodi erat imbuenda
doctrina, et ante concupiscibiles motus, quos peccatum meruerat, miserabili poenae et inevitabili vindictae etiam
in parvulis adhibenda erat severitas; et antequam ebulliret sartago libidinum, provisum est ventilabrum quo
refrigerari posset et exstingui depopulatricis flammae vagus ardor et universa perlustrans incendium. Ideoque
dolor voluptati, et sanguini delectationis sanguis tormenti opponebatur, ut in primis elementis discerent parvuli
semper propriae memores sectionis contraria curare contrariis, et ad cohibendos refrenandosque turpitudinum
appetitus necessarium esse sale corrosorio carnis perfricare pruritus, et [1622D] semper recrudescentes desiccare
putredines. Ad hoc corpus suum mortificabat Apostolus, non tantum circumcidens illud seminarium membrum,
sed totum se crucifigens, et omnibus extraordinariis motibus opponens cauterium, usque adeo corpus suum
redigens in servitutem (I Cor. IX), ut diceret: Vivo autem jam non ego, vivit vero in me Christus (Gal. II). Cujus
facti aemulatores erubescimus in pudendis; et detecto sectoque confusionis opericulo, quamvis conscientia testis
semper nobis exponat scaturientes intus peccati insidias, nec internum vitare possimus judicium, viriliter tamen
standum est, et rationis auctoritate increpandi sunt titillatorii sensus, et summopere vigilandum est ne sequatur
assensus. Intra nos pudor iste aboleri omnino [1623A] non potest, quia nec totum hoc membrum, sed anterior
ejus portio jussa est circumcidi. Res sane maxima est, si non egrediatur foras hujus contagio corruptelae; et
insaniens bestia corrupti anhelitus catenis ferreis in ultimis animae recessibus alligetur, intusque fractis dentibus
seipsam concupiscentia captiva mastiget et corrodat.
Manet itaque erubescentia propter sensum, ut qui in agone contendit, sciens circumcisionis mysterium,
ab omnibus se abstineat (I Cor. IX) quae possunt huic flammae ministrare fomentum. Nec tamen peremptoria est
contendentibus, sed probatoria hujus sensualitatis colluctatio tam veterna; sed institutum est certamen inter
spiritum et carnem, ut victor homo peccati et poenae, post triumphos solemnes [1623B] coronetur in gloria, sine
infestationibus deinceps, liber a peccato et poena. Hanc verecundiam post praevaricationem, vanitati subjecta,
non volens anima pertulit, et vim sustinet inquietudine perurgente, et involuntariis motibus fatigata infelicitatis
suae deplorat miseriam, liberari de corpore mortis hujus desiderans (Rom. VII), et pacifici tranquillique status a
Deo postulat libertatem. Quotidiano sane conflictus spiritus et caro luctantur, et causatur ratio adversus
domesticum malum quod ita intra se exerceat regnum quasi natura sit vitium, et secum traxerit creatio prima
peccatum. Hoc utique prima non sentit conditio, sed secutum et transgressorem supplicium, et adhaesit individua
poena peccato; de quo erubescent quicunque mundo [1623C] corde (Matth. V) regem in decore suo videre
desiderant (Isa. XXXIII). Quis in tam assiduis illusionibus non confundatur? Quis non in tantis contumeliis
erubescat? Fomes quippe hujus mali intus in tenebrosis recessibus latitans, ut viderit animam alias occupatam et
minus ad sui circumspectionem sollicitam, irruptionibus vehementibus erumpit, blanditiis venena supponens
7

