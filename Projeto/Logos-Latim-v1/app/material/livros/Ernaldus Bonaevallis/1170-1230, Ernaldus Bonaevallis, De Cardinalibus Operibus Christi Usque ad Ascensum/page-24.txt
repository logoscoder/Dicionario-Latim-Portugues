Romanum praesidem ductus judex omnium sustinuit judicari, passus est rex illudi, et vita occidi; descendensque
ad inferos captivam ab antiquo captivitatem reduxit (Ephes. IV), hoc Ecclesiae suae hodierna traditione
exemplum relinquens, ut fieret in Ecclesia absolutio peccatorum, et haereditati redderentur ejecti, et
praecedentibus beneficiis quae supra enumeravimus, [1656D] libertate donarentur poenitentes, qui secundum
merita, nisi gratia subveniret, fuerant condemnati. Et omnino convenit ut eo tempore quo Christus captivos
eduxit ab inferis, conciliati peccatores ad Ecclesiam reducantur, et quo confracta sunt infernalis repagula carceris
judiciaria severitas mansuescat; et quo ab infernalibus tormentis cessatum est, humana supplicia crudelitatis
horrorem deponant.

IX. DE PASSIONE CHRISTI.
Domine, audivi auditum tuum et timui (Habac. III). Terruit me cum appropinquaret traditor Judas, et
immineret passionis hora, quod dixisti ad patrem. Pater, si fieri potest, transeat a me calix iste (Matth. [1657A]
XXVI): et tristem te usque ad mortem prae nimia anxietate sanguineo sudore perfusus coram apostolis es
professus. Audiens haec ego expavi. Quis enim non timeat, si timet ille quem omnia timent, si pavet ille cui
omne genu curvatur (Philipp. II), si ille qui mors est mortis et morsus inferni (Osee. XIII), morte propinquante
pertimescit? Nonne ad hoc veneras, et ita futurum ipse praedixeras? Nonne hoc et signa, et oracula et vaticinia
prophetarum a mundi initio conclamarunt? Si voluntarie obedisti Patri, et non te ut patereris coegit necessitas,
quid quereris quid causaris? Nonne tu docueras et instruxeras fideles tuos, ut non timerent eos qui corpus
occidunt, quia usque ad animam tyrannica violentia non attingit? (Matth. X.) Sed metus ille infirmitatis [1657B]
humanae communem exprimebat affectum, et generalitatem omnium in carne viventium hoc dolore urgeri, et
dissolutionem corporeae spiritalisque naturae hac molestia non posse carere, et hanc poenam universae
successioni Adam sine exceptione impositam, ut difficultas extremi transitus timeretur. Et haec quidem molestia
in eos, qui Dei judicio rationem reddituri occurrunt, non immerito cadit: qui de eo quod beneficio vitae et
rationis, et reliquorum largitate munerum abusi sunt, accusante conscientia redarguti, examen illud in quo nullum
est subterfugium timent, et ipsa avulsio spiritus carnis teneritudinem dirumpit et laedit: hanc nemo anxietatem
evasit, et nemo egrediente anima sine amaritudine [1657C] expiavit. Sed, tu Domine, qui judex es omnium, qui
potestative ponis animam tuam, et potestative resumis, nec poena te ex necessitate persequitur, nec formidabilis
Patris tibi potest esse conspectus, quid anxiaris? quid tremebundus ad orationem discurris? Dormitantibus
apostolis pervigil proditorem exspectas, nec tamen te abscondis; sed obvius in adventum eorum procedis, qui te
ligare veniunt, et trahere ad Pilati tribunal, quos Judas signifer instructa malignitate praecedit. Audivi, Domine,
auditum tuum et expavi, dum quaeris a quaerentibus quid quaerant, cum noveris quod te quaerant, et dixisti eis te
esse Jesum Nazarenum. Invasit illico timor tuus eos quos tu timueras, et prostrati solo jacuere exanimes, et
armatam cohortem [1657D] vox unius hominis terruit; et latens in humanitate omnipotentia te discipulis
pavidum, coram persecutoribus terribilem exhibebat (Joan. XIX). Sed ut fieret voluntas Patris, et sacrificium
carnis a timore et tristitia inchoaret, suberant victimae desolatorii carbones (Psal. CXIX), quos obedientiae
liquefactus adeps exstinxit, et cum traheretur vinctus ad praesidem, non supplicavit apparitoribus, sed Petri
compescuit zelum; nec gladiorum passus est adhiberi suffragia, imo et Herodis et Pilati contempsit fastigia; nec
potuit altitudo potestatum extorquere adinterrogata responsum. Jam postposito timore, quasi utens potentiori
auctoritate, inter sputamenta, et colaphos, et reliqua ludibria, patientia et mansuetudine vesanas persecutorum
mentes conturbat, et [1658A] in eo quod inter injurias et convicia se malitia Judaica sentit contemptam,
vehementius exacerbatur; et de impietate et malitia suavitas pietasque Christi triumphat.
Frustra funestas, judex, manus in praetorio abluis, a sanguine Domini te profitens innocentem. Tu ipse
causam mortis cum diligenter inquisieris, te non invenisse in eo fateris; ipsa conjux tua nihil tibi et justo huic
esse mandaverat, quod utique per os ejus daemonia imminere sibi judicium sententia testabantur; non excusas
sed accusas, causam tibi facis cum Judaeis communem. Illi se proditione, tu parricidio te condemnas. Illi lingua,
tu ferro occidis: tam te quam illos inauditae crudelitatis scelus involuit. Veniet anima tua in manus judicis quem
condemnas, [1658B] fractisque tribunalibus tuis judicaberis, et demergeris in profundum inferni; eruntque tibi et
Judae scelerato in tenebris et gehennalibus flammis poenae irremediales, inconsumptibiles ignes, dolores
perpetui, et tormenta aeterna.
Et quidem Filius hominis, sicut scriptum est de illo, vadit (Matth. XXVI) qui damnatus est, ut liberaret
damnatos; doluit, ut sanaret infirmos, timuit, ut faceret securos; opprobria pertulit, ut improperia detrahentium
non moverent electos. Deputatus inter impios, quorum alter assumptus, alter reprobatus est, ut daretur exemplum
et forma indissolubilis manens in posteros, quia nec in ultimis Dei clementia poenitens excludit, nec ulla
[1658C] hora sera est, cui compunctio districta occurrit; nec eos qui vitae suae quocunque articulo temporis veri
24

