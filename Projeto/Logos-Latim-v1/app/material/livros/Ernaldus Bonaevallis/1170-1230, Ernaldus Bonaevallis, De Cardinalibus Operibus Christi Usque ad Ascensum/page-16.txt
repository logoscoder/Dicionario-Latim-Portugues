aduncatores, mercimonii trajectores, aerarii sacerdotes, nummularii doctores, conductitii defensores, linguae
subdolae vel consilii locatores, venales auxiliarii, bilingues causidici, concinatores mendacii, fabricatores
peccati, vestiti mollibus, amicti discoloribus. In domo hujus regis sunt qui paludamentis talaribus pavimenta
verrentes, capillis mulieribus se in feminas transfigurant, et dignitatem virilem non sine naturae injuria
dehonestant. In hoc regno sunt quicunque veritatem Dei [1640B] commutant in mendacium, quicunque quasi in
taberna vitiorum praecones, venales animas impurissimis daemonibus corrumpendas exponunt. Hic avaras
manus cupidi muneribus complicant; hic genu flexo concupiscentiae suae quisque idolum colit, et propriae
libidinis adorat simulacrum. Non haec te, Domine Jesu, gloria movet; non hujus mundi tu tenes imperium; non
horum cupidine tu cadis aut prosterneris; non adoras malitiam, non peccato subjiceris qui servis tuis daemonia
subdis, et omnem hujus mundi gloriationem destruis et confundis. Insanissime Satan, qua fronte, qua lingua
ausus es dicere Salvatori ut ante te, qui stat inflexibilis et immobilis, caderet? ut te damnatum, ipse qui te
damnaverat, adoraret? Quis ausus, quam [1640C] impudens haec fuit praesumptio? Quid, desperate, sperasti? An
Filium Dei putabas posse tecum apostatam fieri? Si de mundo visibili, id est, coelo et terra, et de his quae in eo
aguntur, te jactas habere dominium; nec coeli, nec terrae tu conditor; nec solem moves, nec cursum das
sideribus, nec per te volvitur firmamentum; nec vides aut intelligis Deum, nec ullum tibi est cum coelesti militia
consortium, vel aliquam habes ad superioris mundi claritatem accessum. Hujus inferioris mundi tua est scabies,
languentis sunt ulcera, haec scalpis, haec impurus ablingis. Si quid vitii est, si quid corruptelae, tu cadaveribus
assides, tu contrectas putredines, tu distemperas faeces, tu versas fetores, tu spiritus nequam, [1640D] tu in
pristino saeculi hujus fermentator immundus, tu sanctitatis corruptor et simplicium perturbator, tu incendiator
libidinum et omnium turpitudinum adinventor: in his regnas quos inquinas, et in his quos polluis dominaris.
Fornicatores et adulteri te habent suggestorem, te habebunt tortorem; te quoque cum illis ultricia incendia
concremabunt.
Stultis vanisque promissionibus nullus a corde Christiano dari debet accessus, sed primis titillationibus
obviare debet abigens manu: nec foveri debet coluber, donec in draconem formetur. Mendax est diabolus, et his
qui sibi obtemperant, multa se daturum promittit. Malum hoc in universa Ecclesia vagatur, et communis
pestilentia innumerabiles [1641A] occupat, ut pro gloria hujus mundi qui liberi erant, se vendant in servos, et per
vitia ad servitia deputentur, et obligati pacto chirographum subjectionis conscribant diabolo. Per omne nefas
voluptates emuntur, et per omne scelus copiosae libidines exquiruntur. Judas ille proditor venditurus magistrum,
praetaxatum pretium a principibus exegit sacerdotum. Quid mihi, inquit, vultis dare, et ego eum vobis tradam?
(Matth. XXVI.) Usque ad mortem Domini amor lucri se ingerit; nec vitae Salvatoris quaestus desiderium parcit.
Etiam in sinu sacerdotum ambitio dormit, ibi sub umbra recubat, in secreto thalami se fraudulenter occultat.
Simon apostolorum temporibus venalem putans Spiritum sanctum Petrum donis [1641B] aggreditur, et tentat
emere potestatem per quam plura lucretur. Haec sacrilegii forma per omnia officia gradusque discurrit, et nihil
intentatum ambitio praetermittit. Nec dubitet quisquam diaboli haec esse negotia, et nundinatores ejus quicunque
haec exercent commercia; nec quidquam hujusmodi ab eo, nisi praemissa apostasia, donari. Inverecunde tentator
ambitiosos aggreditur, et conditione perniciosa praemissa praemia talia pollicetur, ultra quae extendi non possit
cupiditas; regnorum scilicet omnium monarchiam et universitatis dominatum, ut in omnibus mundanis unus
homo quasi Deus habeat potestatem, et uni omnia subjecta sint, et generale vectigal excellentiae principali cuncta
persolvant. Quid ultra cupide quaeris? quid [1641C] amplius avare desideras? nunquid et sic potest impleri
ambitio tua, aut satiari potest fames tua, offa hujus mundi injecta dentibus tuis, et faucibus tuis universa rerum
massa intrusa? Mundum habes, Deum non habes; mundus transibit; tu cum eo qui non stat, cades, transibis et
rues. Peremptoria sunt haec consilia, quae tibi alia pollicentur, in quibus te necesse est aut vomitu aut ruptis
interire visceribus. Sed et pretium quod petitur, ut diabolum adores prostratus: et eum tibi Deum constituas quem
non dubitas seductorem, si consenseris ut concedas, casus tui te non potes excusare improvidum; cum ipse tibi
casum et ruinam praenominet, et praecipitium exigat, qui tanti se facit nundinatorem [1641D] culminis, et tantae
tibi promittit fastigia potestatis. Regnum Christi non est de hoc mundo; regnum coelorum tibi Deus promittit,
ipsum solum adora, ipsi soli memento ut servias, qui, repulso tentatore, te quoque gloria et honore post victoriam
coronabit, si in justitiae rectitudine steteris, nec falsis promissionibus obtemperans, ad venerationem diaboli
damnationis ejus factus particeps incurveris.

VI. DE COENA DOMINI,
SACRAMENTA.

ET PRIMA INSTITUTIONE

CONSUMMANTIS

OMNIA

Suscitati Lazari Hierosolymis increbruerat rumor, et tam solemne miraculum ad venerationem Christi
excitaverat populum: unde et ei civitatem [1642A] ingredienti, cum ramis palmarum obviam processerunt;
sedentemque super asinum resonantibus laudibus gratulabundi introduxerunt in urbem, regem Israel confitentes,
16

