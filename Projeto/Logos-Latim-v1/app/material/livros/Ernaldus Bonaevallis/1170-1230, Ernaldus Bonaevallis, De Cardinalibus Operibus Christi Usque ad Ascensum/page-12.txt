distinguens, quasi [1631D] flagello de funiculis contexto, de meo interiori templo quod tu inhabitas, omnem
nundinationem expellit, nec patitur in atriis tuis mercimonia columbarum, sed a sanctuario gratiae tuae omnem
venalitatem excludit (Matth. XXI). Audito te cum irasceris, audio cum misereris; sive parcis, sive flagellas,
justum et bonum te praedico. In ira te supplico, in clementia gratias ago, nec sanctis sermonibus contradico.
Loquere, magister bone, libenter te audio, et cum adversaris mihi, etiam in plagis et doloribus intelligo
disciplinam; nec latet me, te docente, ad siccandas corruptionum mearum putredines prodesse cauterium, et
mundare cicatrices veteres sal disciplinae tuae, Evangelio tuo medente, infusum. Praecipis ut infundam corrupto
pulmoni hyssopum, [1632A] et spiritus tui suavitate epota, totius malignitatis inflatio detumescat. A te, Deus
bone, humilitatem discentes, quasi mansueta animalia quieto gressu te bajulamus sessorem, nequaquam sub hoc
onere lassitudinem, sed quietem inventuri, quia jugum tuum non est grave, sed leve (Matth. XI), et lex tua, et
testimonia justitiae et praecepta, timor et judicia delectabilium in se rerum continent sacramenta. Lex tua docet
vitare peccatum, et corripit transgressores, et ut lotis mundisque pedibus in via immaculata incedant omnia
praemonstrat offendicula, et insinuat diverticula quibus periculosi transitus evitentur; nihil impossibile, nihil
jubet austerum. In quibusdam per legem tuam promissa praemia nos invitant; in multis poenae propositae, et
supplicia [1632B] vel damna territos animos a scelerum retrahunt appetitu; neque lex tua scripta a lege naturali
in aliquo dissonat, sed reprobatio mali et electio boni sic animae rationali infixa sunt divinitus, ut de hoc nemo
recte causetur, quia nulli ad harum rerum persecutionem deest scientia sive potentia, quia et quod agendum est
scimus et quod scimus facere possumus. Quod si impossibilia essent praecepta tua, vel tantis difficultatibus
onerata, vel voluntas tua sic abdita ut non posset intelligi quid a nobis tua expeteret altitudo, licet invitus nemo
peccet, posset tamen ex multis excusare delictum, nisi nobis et moderatio mandati, et veritatis cognitio, et
agendorum distinctio auctoritate cognoscibili providissent, [1632C] et simul se complecterentur possibilitas et
facilitas, scientia et potestas. Praecipis mihi, Domine Deus, ut diligam te: hoc et possum et debeo; et totum me et
interius tibi esse jubes obnoxium; et de proximo jubes ut ad meam eum mensuram complectar. Gratias ago tibi,
clementissime Deus, quia quod quaeris a me prius ipse donasti; et quomodo tu me dilexeris, si linguis hominum
et angelorum loquar, nec digne possum eloqui, nec universa complecti quae mihi gratiae tuae contulit amplitudo.
Justum est, Domine, ut diligamus te, quia et ipse nos diligis: et iniquum omnino est ut te in aliquo dilecti tui
offendant. Vere hoc mandatum legem complectitur et prophetas, et in hoc verbo omnium Scripturarum volumina
coarctantur. Hoc [1632D] natura, hoc ratio, hoc, Domine, verbi tui clamat auctoritas; hoc ex ore tuo audivimus;
hic invenit consummationem omnis religio; primum est hoc mandatum et ultimum, hoc in libro vitae
conscriptum indeficientem et hominibus et angelis exhibet lectionem. Legat hic unum verbum, et in hoc mandato
meditetur Christiana religio, et inveniet ex hac scriptura omnium doctrinarum regulas emanasse; et hinc nasci, et
huc reverti quidquid ecclesiastica continet disciplina, et in omnibus irritum esse et frivolum quidquid dilectio
non confirmat. Non pertinet, Domine, ad te, nec de tuis est qui te non diligit, nec diligit te qui scienter offendit.
Dilectioni tuae detrahit qui terminos a te positos transit, et Evangelii tui decreta transgreditur et contemnit
[1633A] Non amat te qui pecuniam diligit: tibi et mammonae nemo simul deservit. Non pertinent ad te speciem
pietatis habentes et negantes virtutem, nec militant tibi negotiorum hujus saeculi trajectores; non audiunt te, sed
sicut aspis aures suas obturant (Psal. LVII), ne eorum corda verbum tuum penetret, quotquot peccato serviunt et
voluptati carnalium amatores. Lex tua, Deus, apostolorum et martyrum testimonio confirmata; parvulis tuis
pauperibus spiritu, quibus tibi regnum tuum dare complacuit, sapientiam praestitit, et laetificaverunt animas
eorum justitiae tuae, in quibus per eamdem legem edocti vixerunt; et hoc dilectionis praeceptum ita fidelium
mentes illuminavit, ut in pace et sanctimonia viventes pacificis et mundis cordibus te viderent, et [1633B] simul
amor sanctus et timor castus perseverantibus tibi studiis obedirent; usque adeo tibi ascensionibus hujusmodi
propinquantes, ut fierent judiciorum tuorum conscii, et per ipsos tua et nunc postmodum judicia exerceres.
Praecipisti, Domine, ut audiamus dilectum Filium tuum; gratias tibi agimus, quia nos ejus magisterio
commendasti. Nos vero ex praecepto tuo ejus doctrinae nos tradimus informandos; et inhaerentes ei, libenter
eum, duce Spiritu sancto, omni tempore audiemus.

V. DE JEJUNIO ET TENTATIONIBUS CHRISTI.
Anno tricesimo carnis assumptae, baptizato Domino in Jordane, postquam revelante Patre quod
[1633C] Filius Dei esset innotuit, non jam conveniebat eum putari filium Joseph, vel esse subditum illi. Nec
tamen repente ad signa et miracula et doctrinam usus est potestate, sed interim auctoritatem continuit, et
antequam notum se faceret mundo, exposuit se tentandum diabolo; non ut divinitatis integritas probaretur, sed ut
tentatoris confunderetur praesumptio; dum fame et lassitudine post jejunium veritas humanitatis pateret, quae
divinitati associata omnino peccati sensu et consensu careret. Hac aetate tempus doctrinae insinuatum est
rationabile, et ante has metas perperam invadi magisterium data est forma, quia non competit annis impubibus
sedere in cathedra, et in primogenitis boum lege aratio est interdicta. Jam vero cum aetatis et temporis ratio
12

