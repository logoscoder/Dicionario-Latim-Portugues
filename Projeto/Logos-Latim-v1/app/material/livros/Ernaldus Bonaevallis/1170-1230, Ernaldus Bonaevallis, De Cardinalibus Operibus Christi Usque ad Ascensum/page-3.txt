reducto in partem velamine arcto subtilique aditu propitiatorium intueri. Praesumpsit meditatio aspicere a longe,
et annos aeternos inquirere, et quid ante tempora saecularia esset indagare, si tamen saeculum vel tempus dici
potest ante lucem et diem et solem, et quomodo ante causas elementarias et materiales origines illa aeternitatis
infinitas se haberet, si illa omnipotentia apud se solitaria esset, et ministeriales ei deessent spiritus, et maneret
apud [1613C] se illocaliter sempiterna Divinitas, et in quo esset sapientiae regnum, cum non esset quod
regeretur, et usu specieque careret illa inanis antiquitas. Ab his omnibus repulsus, ad saecularia visibilia
compulsus sum redire. Et utinam me ipsum cognoscam et sciam! Quod si animae meae, quae corporis mei
obtinet principatum, nec originem scio, nec metior quantitatem, nec qualis sit intueri sufficio, si ignota est mihi
ratio quare ipsa delectetur in corpore persecutore suo; si nescio quis hanc legem membris insculpserit, ut tam
violenta dominatione spiritum opprimat, et melior digniorque natura deteriori succumbat, patienter me ferre
oportet si operatorem universitatis non intelligo, qui in minimis operationum suarum particulis [1613D] meam
profiteor caecitatem. Insolubilis videtur haec quaestio, quare homo rationabilis in negata nitatur et vetita, et
semper illicitis delectetur. Omnino rarum est et difficile fieri bonum, facile et pronum est esse malum; et hac sine
magistro, sine exemplo doctrina statim a pubescentibus annis imbuimur et docemur. Vide in ipsis qui
sanctimoniam profitentur, quae religio manum claudat porrectis muneribus, quae solitudo aures obserat oblatis
favoribus, quae gula communibus est contenta saporibus. Quis non se habeat vilem, si videat humilem? Quis non
putet opprobrium, si se sentit inglorium? Quis enumeret voluptatum potius monstra quam species, quae per
concupiscentias carnis [1614A] invitam animam trahunt clam palamque de conclavi ad forum, de lupanari ad
theatrum? In primis abrasa verecundia pudoreque convulso non absconditur scelus, nec nutat ratio, nec discretio
reluctatur carnis affectibus; captivus spiritus consentaneam exhibet clientelam.
Hoc ipsum quod dico, carnis affectus improprie dico, quia haec vitia propriae animae sunt, quae sentit
et movet et vivit: cui imputatur peccatum, quia ipsi datum est arbitrium, et judicium, et scientia, et potentia, per
quae possit improbare malum et eligere bonum. Corpore autem sic utitur anima, sicut faber malleo vel incude, in
qua format omnium turpitudinum idola, et fabricantur quaelibet quarumcunque voluptatum simulacra. Non est
caro [1614B] dictatrix peccati, nec inventrix malitiae, nec cogitatus format, nec disponit agenda, sed officina est
spiritus, qui in ea et per eam quaecunque affectaverit peragit et consummat. Quod autem ipsa insensibilis sit,
spiritu recedente dignoscitur: post cujus discessum nulli apta usui superest putredinis massa et paludis acervus.
Quidquid enim sentit a natura corporis alienum probatur. Quod vero caro adversus spiritum et spiritus adversus
carnem contendere dicitur et repugnare (Gal. V), improprie arbitror dictum, quia solius animae lis ista est quae
secum rixatur et cum proprio arbitrio litigat, certios in hujusmodi quaestionibus quid bonum sit, quid malum,
quam in aliarum rerum inquisitionibus quid verum sit, quid falsum. Nam in abditarum causarum [1614C]
inspectionibus et secretis naturae potest homo errare vel decipi, quia non per omnia a fine usque ad finem
intellectus humanus attingit; sed in his quae oculis et manibus subjacent, nulla subtilitas judicium impedit, quia
fetentia a non fetentibus, decora a turpibus, amara a dulcibus, dura a suavibus, et a dissonis consonantia facile
discernuntur. Sed desiderii sui veneno mens ebria corpus contumeliis applicat, et junctis complexibus ambo in
mortiferas suavitates elapsi obdormiunt. Cumque evigilaverint, sero poenitentiam adducit confusio, et
inquinamentorum horror foedatae menti occurrit. Et in caeteris omnibus quae maligne patrata sunt, hujusmodi
ultio peccatorem persequitur, et ipse libidinum labe crapulatus se convomit. Sed avaritiae [1614D] solius et
quaestus ardor nec satiat cupidum, nec poenitet eum cumulasse quod crescere optat, non minui; et discola
obstinatus semper quid idolo suo immolet, sedulus coacervat. Unde haec sitis divitiarum miseris pectoribus
assidet, et ambitionis salsugo bibulam animam occupat, ut per fas et nefas ad loca superiora etiam de latebris
eremi nonnulli se ingerant, et de omni gradu ubi aliquis aditus patet anheli prodeant, discurrant ad judices,
blandiantur mediatoribus, conducant auxiliarios, et modis omnibus elaborent, ut sedeant cum principibus eo
quaestu, ut maledicat Deus quod ipsi benedixerint, et benedicat quod maledixerint. Haec lex peccati quare, in his
et similibus, [1615A] legem justitiae opprimat, et quare enervata ratio, cum stare possit, tam miserabiliter ruat
difficile est assequi, maxime cum defectus iste a damnationis sententia pendeat, et hanc inevitabilem poenam
antiqua transgressio sit sortita. Ergo si meipsum nescio, si animae meae substantiam et naturam ignoro, si eorum
quae intra me sunt rationem non intelligo, qua audacia supra me erigam oculos, ut videam principium sine
principio, et finem sine fine attingam? A talibus ausibus desistendum excellentia majestatis imperat, et ipsa
impossibilitas omnes ingenii nostri conatus repellit. Ea igitur quae licita sunt et concessa tangamus, et circa
cunabula Salvatoris prima infantiae ejus fercula degustemus, et circumcisi et loti, victo diabolo, [1615B]
sanctitatis affectibus in coena cum Domino recumbamus, ubi pane angelorum refecti post illius cibi delicias
surgamus ad transitum, ut de hoc mundo vehiculo crucis evehamur ad coelum, Spiritu sancto nos replente, ut qui
deinceps nos devehat, et patefaciat quidquid in exsilii hujus peregrinatione moles corporis et imperfectionis
lippitudo fecit obscurum. Librum igitur quem de cardinalibus Christi Domini nostri operibus scripsi, paternitati
vestrae, suppresso nomine nostro, misi, in quo fons sacramentorum et disciplinae hujus in qua stamus origo,
formam et exemplar recte vivendi nobis proponens, ab humili adventu usque ad gloriosum ejus reditum ad
3

