Patrem gradatim conscendit: quem potius in mente nostra quam in pagina [1615C] scribi desidero; et utinam in
sanctitatis vestrae conspectu memoriam et recordationem nostri supplex mereatur affectus!

I. DE NATIVITATE CHRISTI.
Adest Christi multum desiderata et diu exspectata Nativitas, adest solemnitas inclyta; et in praesentia
Salvatoris grates et laudes visitatori suo per orbem terrarum sancta reddit Ecclesia. Gaudia nobis coelitus
nuntiantur, laetitia imperatur. Nox ista sacri partus conscia, novis fulgoribus illustratur. Gloriantur in coelestibus
superi, pax in terra bonae voluntatis hominibus confirmatur. Adsunt angeli, loquuntur pastoribus; non
dedignantur loqui personis [1615D] humilibus, et cum ipsi sublimes sint, infimos non aspernantur. Nec luce
insolita, nec angelorum terrentur pastores praesentia; sanae et purae fidei homines delectantur in eo quod audiunt
consonas laudantium voces coelestes, gloriae et gratiae divinae praeconia modulantes. Nec satis fuit superius
arcana reserare coelestia; etiam hominibus pax reddita nuntiatur, et bonae voluntatis novi muneris largitate
consecratur affectus. Oportuit bonum Dominum certificare et laetificare in adventu suo bonas exspectantium
voluntates, et multiplicatis testibus certa praesentiae suae dare indicia, ut jam non exspectaretur quasi venturus,
sed qui venerat, videretur; et essent angeli quem sibi nova Christi infantia consecrarat, sancti ortus et loci
indices. Unus [1616A] Gabriel Virgini obumbrationem virtutis Altissimi nuntiat; multitudo coelestis exercitus
gratulabunda Salvatorem mundi praedicat advenisse, et reconciliata terrestria superis canit; et consilium
antiquum prodiit palam, nec jam secretum est, sed innotuit publice in conspectu gentium revelata Christi
benignitas, et oblata mundo in nullo a nobis differens, excepto quod peccati expers fuit Salvatoris humanitas. A
supernis legationibus incipit Evangelium, cujus primi dictatores angeli exstiterunt. Nec jam in manibus
prophetarum similitudines et aenigmata involvuntur, sed angelorum jubilo, et hominum stylo et evidenti rerum
indicio constant et consonant simul promissa et data, umbrisque remotis, lex et Evangelia sunt unita.
Multiplicantur [1616B] testes, militia coelestis conclamat, credit pastorum cuneus et exsultat. A sapientibus et
prudentibus non quaerit testimonium qui parvulis se revelat. In hujus doctrinae initio statim fastus et ambitio
condemnatur. Non colores rhetorum, non inductiones persuasoriae adducuntur: ratio et miracula harum rerum
ordinem complectuntur. In primis signa se fidei miscuerunt; et maxima in hoc efficacia dogmatum fuit, cum
simul verbis et rebus actum est ut nullum infidelium repugnantia inveniret diffugium. Nox illa omni luce clarior;
sermones angelici pacem hominibus nuntiantes, designato loco Bethlehem, ad quaerendum puerum cohortantur.
Pastores illi, amplius mente quam oculis carnalibus illuminati, ad conspiciendum Emmanuel festinant; [1616C]
et edocti intus invisibili magisterio Spiritus sancti, quem parvulum vident, confitentur immensum, et piae ei
devotionis affectum praesentant. Electa adest humilium personarum simplicitas, ut poneretur regula et
indissolubilis daretur forma, quod non nisi pauperibus spiritu Christi pateret humilitas, nec superbos ad intuitum
sui posset admittere Veritas. Veniunt in Bethlehem; quem praedixit Gabriel, invenitur Emmanuel; civitas parva,
domus paupercula, supellex exigua. Nulla domus ambitio, nisi reclinatorium in stabulo, mater in feno, filius in
praesepio.
Tale elegit fabricator mundi hospitium, hujusmodi habuit delicias sacrae Virginis puerperium. [1616D]
Panniculi pro purpura, pro bysso in ornatu regio laciniae congeruntur, genitrix est et obstetrix, et devotam
dilectae soboli exhibet clientelam, attrectat, amplectitur, jungit oscula, porrigit mammam, totum negotium
plenum gaudio; nullus dolor, nulla naturae contumelia in puerperio. Pedissequas substantia familiaris non patitur,
mancipiorum obsequia sumptus tenuis et inops mensa excludit. Nullum domus arcta diversorium occultabat, nec
secreti recessus erant illius casulae; incrustaturam tectum et soli parietes per circuitum vestiebant. Nec locus ibi
erat lavacris quae solent puerperis praeparari, quippe nec aliqua naturae injuria matrem Domini laeserat,
quoniam sine tormento peperit, quae in conceptione caruit voluptate; et tamen consuetudinem [1617A] sequens
ut legi satisfaceret, quasi cum aliis mulieribus esset ei in hoc opere ratio similis, diebus designatis recubuit, et
depositi oneris lassitudinem professa oblatae quieti paruit, et in diebus separationis non se a toro Joseph, qui eam
nunquam tetigit, sed ab ingressu templi et caeteris quae lex prohibebat, continuit. Ultro maturus ab arbore bajula
fructus elapsus est: nec oportuit vellicari quod sponte prodibat. Nihil in hac re petiit ultio, nec praecedens
delectatio aliquam expetiit poenarum usuram. Spiritu sancto obumbrante incendium originale exstinctum est;
ideoque innoxiam affligi non decuit, nec sustinebat justitia, ut illud vas electionis communibus lassaretur injuriis,
quoniam plurimum a caeteris differens, natura communicabat, non culpa. [1617B] Eratque ei proprium
privilegium, quod nulla mulierum nec ante, nec deinceps meruit obtinere, quod erat simul mater et virgo, singulis
titulis insignita. Unde et matri plenitudo gratiae debebatur, et virgini abundantior gloria; quae carnis et mentis
integritate insignis, spiritali et corporali intus et extra Christi praesentia fruebatur. Ornamenta quae deerant,
etiamsi adessent, non haberent oculos inspectores, quia praesentia parvuli, sic eorum qui aderant, Joseph, et si
quis forte alius ibi erat, oculos occuparat, sic illuminaverat animos, sic corda illexerat, ut in hoc summo bono
4

