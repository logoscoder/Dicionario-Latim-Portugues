Ernaldus Bonaevallis - De operibus sex dierum

[1513] {main}
ERNALDI ABBATIS TRACTATUS DE OPERIBUS SEX DIERUM Per Dionysium Perronnettum
melodunensem et ecclesiasten Antissiodorensem in lucem editus. ( Biblioth. Patr. Lugdun., t. XXII, p. 1284.)
EPISTOLA NUNCUPATORIA.
Reverendissimo et illustrissimo cardinali D. D. DU PERRON Senonensi archiepiscopo, et Franciae
magno eleemosynario.
Eruditorum, et bonorum virorum semper hic mos fuit, cardinalis illustrissime et omni scientiarum
genere ornatissime, ut labores suos et vigilias non solum utilitati publicae dicarent, verum etiam et alios, ut suo
exemplo de omnibus bene mererentur, stimularent. Inter quos unus Joannes Gagneius, invictissimi Galliarum
regis Francisci primi quondam a consiliis, el ab eleemosynis primus, vir non vulgaris doctrinae, sed et
monumentorum veterum diligens et sagax indagator, ut ea velut e tenebris eruens et in lucem proferens, Ecclesia
Catholica inde praeceptis optimis instructior fieret, quibus veri studiosi in semitam veritatis, velut face deducti,
constantius in ea persisterent et orthodoxae fidei firmius adhaerescerent, multos edidit libros, in quorum uno, cui
titulus est: Arnaldus abbas Bonaevallis in dioecesi Carnotensi, De septem verbis Domini in cruce, sub finem
monet hunc Arnaldum etiam alium scripsisse tractatum de Operibus sex dierum; rogatqueq uosvis, in quorum
manus hic liber inciderit, illum praelo committere, tanquam melioris notae librum, et qui in gloriam Dei et
Ecclesiae aedificationem cedat. Quibus viri tanti verbis ita fui suasus, ut cum primum illa perlegi, in animum
induxerim meum illius vestigiis insistere, et nihil non tentare quo hujusmodi librum ubicunque gentium
delitesceret invenirem. Et in eum finem quas potui percelebres et instructissimas bibliothecas, tum ecclesiarum
cathedralium, tum celebriorum conventuum, maxime ordinis Cistersiensis, cujus vir ille doctus alumnus erat,
adivi. Quinetiam cum ante annos triginta et quinque, apud Lingones mitteret me illustrissimus Gondynus
cardinalis, tunc temporis Lingonensis Ecclesiae praesul, ejusdem Ecclesiae canonici me benigne susceptum in
suam bibliothecam introduxerunt: in qua cum multa evolvissem, tandem thesaurus quaesitus quasi ex
abditissimis tenebris in lucem prodiit. Quem rogavi D. Comestorem Nigrepontis episcopum et Lingonensem
ecclesiasten, domum suam e bibliotheca transferre, et illum tanquam pretiosum depositum custodire, quousque
opportuna sese offerret occasio illum ad me Lutetiam mittendi. Quod lubentissime pollicitus est. Sed morte cum
praeventus fuerit, nec illi pollicitis stare, nec mihi spe frustrato votis potiri licuit. Et inde longum defluxit tempus
antequam quid, ne verbulum quidem, de isto libello audiverim. Verum cum doctissimus Jacobus Amyotus
Antissiodori episcopus, et qui te in munere summi eleemosynarii regis, antecessit, vir, cujus laudes et merita
nunquam digne celebrabuntur, me in has partes deduxisset; et ipse, aliquanto post dioecesim suam perlustrans,
Vermentodunum divertisset et illic aliquam morulam fecisset, interim me confero in coenobium Sanctae Mariae
Regniacensis, ejusdem ordinis, cujus et hujusce libri auctor, quod non longe inde distat, ubi dum percontarer,
forte incidit in casses meos praeda tandiu petita. Quam cum agnovi, hujus loci coenobitas, ut illius protypi mihi
copiam facerent, precatus sum, quod et ipsi dicto audientes fecerunt. Sed hanc praeclaram gemmam invenisse
non satis fuisset, nisi in conspectum omnium venisset, ut tanto bono omnes boni fruerentur. Verum cum de illa
in lucem proferenda cogito, tam adversa conatibus meis intercedunt, ut in hunc usque diem optata adimplere fas
non fuerit. At cum his temporibus summae bonitati placuerit civiles tumultus pacare, pacem nobis largiri, et hoc
armis et incendiis laniatum regnum in pristinum splendorem instaurare, mihi etiam, nunc otio liberiore fruenti,
visum est opportunum tempus venisse, quo et doctorum et meo desiderio satisfacerem, et munus quod erat mihi
privatum in publicum ederem. Unicum restabat, nempe cujus potissimum illustris viri tutelae hoc praeclarum
opus commendarem. Multi quidem doctissimi viri in mentem venere, sed nemo te doctior, nemo te dignior. Adde
quod archiepiscopali Ecclesiae Senonensi praesis, intra cujus fines et natus et educatus sum: tum quod illustris
domus tua vicina est loco, in quo pius et doctus ille Arnaldus abbas hunc librum exaravit. Quare a te obnixe
contendo, vir clarissime, ut hoc munusculum, pro tua singulari humanitate, tam aequo suscipias animo, quam
benevolo illud tibi offero. Vale in Nestoreos annos.
Antissiodori Idibus Maii, anno Domini 1609.
Tui observantissimus Dionysius PERRONNETUS Melodunensis et ecclesiastes Antissiodorensis.

1

