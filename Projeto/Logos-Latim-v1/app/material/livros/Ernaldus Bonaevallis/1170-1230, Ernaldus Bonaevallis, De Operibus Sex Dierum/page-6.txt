Nomine herbarum viridium simplices et humiles possunt intelligi; arborum vero proceritas sublimioris
sapientiae exprimit dignitatem, lignum sapientiae, et lignum scientiae, et lignum vitae, quae in hac Scriptura
inveniuntur, nos haec spiritaliter intelligere persuadent, licet fundamentum litterae non avellant.
Constitutio corporalis vel spiritalis visibilis et invisibilis creaturae, quae est quasi prima hujus mundi
dies, illuminante mentem Verbo Dei, intelligibili ratione cognita est. Sed oportebat ut eamdem lucem intellectus
lux copiosior ipsius veritatis vivacioribus documentis accenderet, et acutiora et subtiliora per se dictaret dogmata
veritas, quam humani ingenii [1524A] vel rationis per se posset experiri capacitas. Condidit itaque sapientia duo
luminaria magna, et constituit in firmamento; et quod intimaverat ex parte per spiritum, loqui voluit per seipsam,
ut esset posteritati divina auctoritas, nec errandi locum, aut ignorandi, aut pervertendi verum haereticorum
haberet impietas. Conveniunt sane in unum naturae et legis decreta: sed majus pondus est, ubi doctor est Deus,
quam ubi inquisitor est animus. Moysi in monte Sina datae sunt tabulae lapideae scriptae digito Dei (Exod. XX);
apostolis sanctis Verbum quod erat in principio apud Deum, et Deus erat Verbum, et idem Verbum caro factum
est, et habitavit in nobis (Joan. I): Filius Patris locutus est, et non in tabulis lapideis, sed voce viva praedicavit
Evangelium scribens [1524B] intus in cordibus, clamans extra in auribus: Ego sum via, veritas et vita (Joan. I).
In his duobus testamentis, locutus est Deus multifariam patribus in prophetis, nobis per seipsum in Evangeliis
(Hebr. I); et everso modio velaminum, accensam veritatis lucernam figens super candelabrum (Matth. VI; Luc.
VI), quasi diem proposuit divinae et humanae naturae in eadem persona unitum consortium. Ab Adam quippe
usque ad Moysem naturalis lex a caeremoniarum libera servitute sub familiari mandato primitivum populum
docebat et regebat; sed, sicut diximus, doctrina haec, quia non muniebatur definitione auctoritatis, labi poterat
per successiones vel corrumpi: ideoque accessit lex scripta quasi luminare [1524C] minus in aenigmatibus et
figuris, unius quidem Dei cultum et venerationem exigens, sed ad exercitationem rudium animorum sub
multiplici verborum velamine, rerum veritatem occultans. Fecit Moyses tabernaculum et mensam propositionis,
et arcam testamenti et velamentum ante Sancta sanctorum et cherubim gloriae obumbrantia propitiatorium
(Exod. XXV); multa de circumcisionis ritu, de mundatione leprae, de lege zelotypiae, de sacerdotum vel
levitarum officiis, de unctione pontificis, de civitatibus refugiorum, de violatoribus Sabbatorum, de generibus
holocaustorum, et aliis legis decretis praecepta conscripsit (Levit. XXIV). Sed, ut ait Apostolus, luminare illud
legis neminem ad perfectum perduxit (Hebr. VII). Erudivit sub timore quasi paedagogus [1524D] teneram
Ecclesiae nescientis infantiam, et lascivientem primae aetatis insolentiam oppressit serviliter donec in praefinito
tempore a Patre provectus in intelligentia spiritali populus Dei introiret usque in interiora velaminis (Hebr. VI),
et ipsa Sancta sanctorum, intra quae nullus ingredi nisi solus summus pontifex praesumebat (Hebr. IX). Ubi vero
gratia, scilicet luminare majus, intolerabile legis alleviavit onus, expirante Jesu in patibulo, rupta sunt illa
velamina. Jam non tantum Aaron et filiis ejus illud privilegium mansit, sed universitati fidelium liber ingressus
datus est et ad lignum vitae et ad Sancta sanctorum. Primus ingressus est non in alieno sanguine bonorum
pontifex futurorum, et dato illo magno pretio sanguinis, viluit aurum legis, [1525A] et veniens Sanctus
sanctorum abolevit victimas Judaeorum.
Luminare minus fulgebat pro modo suo, cum tantum notus esset in Judaea Deus (Psal. LXXV), cum
illas umbras et aenigmata mandatorum vix etiam pauci electi illius temporis caperent. Ubi lux gratiae Evangelii
luminare effulsit, nullus fuit qui se a calore ejus posset abscondere. Dirupta sunt illa figurarum integumenta, illa
verborum involucra, et facta sunt omnia munda mundis, accessibilia et intelligibilia universis, et repulsa
multitudine exemplarium, unum pro omnibus omnia continens et excedens, et cujus plenitudinem omnis illa
inchoatio figurabat, sanctum et rationabile superfuit holocaustum, unus ordo, una distinctio, nuda veritas,
[1525B] pura charitas. Jam non tantum tribus Levitica ad sacra mysteria separatur, nec de sola tribu Juda regalis
persona eligitur, una est tribus populi Christiani gens sancta, populus acquisitionis (I Petr. II), et Christus rex
noster et pontifex regii sacerdotii pauperibus tribuit dignitatem. Jam vitae puritas non significatur, sed ostenditur.
Jam Agnus Dei digito demonstratur, Messias non exspectatur. Jam nobiscum Emmanuel conversatur, fulget in
Ecclesia Sol justitiae, Rex decore suo videtur. Propalata est sanctorum via aeterna redemptione inventa (Hebr.
IX). Nihil est ad hominis perfectionem quod non haec duo doceant testamenta: omnia legis sacramenta
simplicitas evangelica exponit, profunditatem propheticam explanat Apostolus. Et manifeste ad lucem [1525C]
istam magnum pietatis arcanum innocuit, quod manifestum est in carne, justificatum est in spiritu, apparuit
angelis, praedicatum est gentibus, creditum est mundo, assumptum est in gloria (I Tim. III). Stellae quoque in
firmamento dispositae dant lumen suum. Quod exponens Daniel, ait: Qui docti fuerint fulgebunt sicut splendor
firmamenti; et qui ad justitiam erudiunt multos, quasi stellae in perpetuas aeternitates (Dan. XII). Docti et
doctores stellae vocantur. Quidam enim exemplo, quidam et verbo proficiunt et exemplo. Dividit haec Scriptura
inter diem et mortem, separans a sinceritate doctrinae catholicae haereticorum inquinamenta et a moribus
sanctorum eradicans quaecunque non competunt honestati. [1525D] Lux ista veritatem separat a mendacio, a
nugis seria, a pace discordiam, a Christo idola, a puritate religionis quaecunque impia et obscena. Lux ista cor
mundum, et a peccati amore divisum, primum pudicum, deinde pacificum usque ad contemplationis divinae
perducit arcanum. Descriptio Jerusalem in latere, et per Ezechiel adversus civitatem ordinata obsidio, sartago
6

