motus, [1545A] quibus posset eorum affectus intelligi; verbum solius hominis erat. Et si aliquando Deus voce
humana loquebatur, non pertinebat ad eum curiose inquirere quomodo loqueretur, cum de loquente non dubitaret
quia Deus esset, et posset loqui ut vellet. Qui enim homini dederat verbum, poterat quod suum erat, cum volebat,
capere et formare in quolibet corpore. Nunc autem serpens qui contra naturam et blasphemans Deum,
loquebatur, utique ex Deo non erat, sed contra Deum auctor et inventor idololatriae jam plures Deos futuros
docebat, et seminabat errorem quos per multitudinem falsorum numinum una et vera ignoraretur divinitas.
Nunquid Satanae praesentia illi notuit feminae; quem forsitan putavit verum dicere, quia hoc audiebat [1545B]
quod volebat. Solemus quippe cito credere, cum id nobis consulitur quod optatur. Quod si Adam vel Eva scientes
diabolum esse qui personaliter in eorum auribus erat, contempto Deo perniciosissimis sese consentaneos
tradidere consiliis, hic non tantum scelus inobedientiae, sed et idololatriae, fide abnegata, intelligo. Idololatria
quippe est, cum quia vel seipsum Deum, vel alium quemlibet propter unum Deum constituit. De serpente enim
dubium esse non poterat quin illa verba ex sua non proferret natura; nec erat inter omnes creatura Dei aliqua
ratione praedita, persuadendi, vel consulendi, vel ratiocinandi habens scientiam vel potestatem praeter solam
angelicam et humanam. Constat itaque non ignorasse mulierem quia vere ei diabolus in serpente [1545C]
loquebatur; sed appetitu liberae potestatis oppressa, quia sine Dei dominio esse voluit, eum qui contra Deum et
ad voluntatem suam loquebatur libenter audivit. Confuse aliquando viri et mulieris nomina posita sunt propter
corporis unitatem et peccati similitudinem; Adam tamen non ex diabolo, sed ex muliere verba illa audivit, quibus
nec restitit, nec contradixit; et licet forsitan non crederet quod diabolus vel mulier suadebant, ausu tamen nefario
sese illi actioni commiscuit. Senserunt quidam serpentem illum non verbo, sed signo aliquo praevaricationem
illam homini intimasse; sed haec sententia diversum a re gesta exigit intellectum. Alii nec diabolum fuisse in
paradiso affirmant, nisi [1545D] eo modo, quo vagis et inconstantibus motibus tentationum immittit incendia,
quas ideo incendere, vel exagitare dicitur, quia cum corpus ejus omnes reprobi sint, ipse vero caput, non potest
diversa eorum esse actio quorum eadem est voluntas. Et hoc opus nihil aliud est quam malitiae consensus et
unitas, per quam communicationem quod nos male agimus ille agens dicitur, et quod ille facit, nos mediante
assensu efficimus, sicut in morte Christi quod diabolus, quod Judas, quod Judaei, quod Pilatus fecerunt, vicissim
et simul ab omnibus actum est; et antequam commemoraret Evangelium quod intraverit in cor Judae diabolus,
legitur quia fur erat, et loculos habebat (Joan. XII). Unde et de hac unitate maligni hominis et daemonis scriptum
est, [1546A] cum maledicit impius diabolum, maledicit animae suae (Eccli. XXI). Nullum vero inconveniens est
si paradisum permittente Deo diabolus intravit, cum apud Job, inter filios Dei legatur astitisse (Job I), et in
Regum libro circumstante sanctorum angelorum exercitu ad decipiendum Achab spiritus mendax sedenti in solio
seductionis suae obtulerit famulatum (III Reg. II). Nec desunt qui allegoricis legibus per serpentem
delectationem, per mulierem sensum, per virum mentem accipiat, ut cum delectatio sensum commoverit, mens
vero carnali sensui acquiescens delectationis gustum acceperit, de gloria paradisi, id est ab omni bonae
conscientiae quiete et pace homo foras pellatur; nec jam ad lignum vitae ei reditus pateat, nisi per misericordiam
[1546B] Dei cherubim, qui est plenitudo scientiae, infatuatum peccatorem reducat ad sapientiam, inflammans
cor ejus ad poenitentiam per quam solet versari et mutari ultionis sententia, et possunt morti destinati ad lignum
vitae reverti. Jam de sententia expulsionis et maledictionis aliqua essent dicenda, sed de fonte et fluviis qui ex eo
procedunt prius pauca tangenda sunt, ne rem tanti sacramenti subterfugisse videamur, non quod singula quae
usque ad Abel et Cain circa Adam acta sunt susceperimus exponenda, sed quia capitulis quae proposuimus ita
circumstantes cohaerent sententiae, ut ea ipsa quae loqui volumus, quasi multitudinem convivarum affines
intellectus ad mensam nostrae dictationis invitent, et intrare compellant.
[1546C] Non statim post praevaricationem ejectus est homo de loco voluptatis, sed conscio sceleris
nihil deliciae paradisi conferebant. Tota enim nostra non in loco, sed in mente est gloria, quia non felicem facit
locus, sed vita. Quaecunque prius subditam Deo animam delectabant, in tormentum versa sunt transgressori, tum
quia sciebat se cito amissurum, nec sibi posse stare quod stans ipse possederat, tum quia quidquid sine Deo
potest de temporibus affluere, non implet possessorem, sed semper vacuum et inanem, quantuscunque sit
nebularum globus, utrem dimittit. Et hic expertus est homo quam longe esset a deitate quam cupierat, quia jam in
latebris nudus quasi miseriae et turpitudinis suae [1546D] operimentum mendicabat. Sane nulla purpura, nullus
regiae dignitatis amictus illius dignitatis quae ante peccatum erat imitari potuit gloriam. Honestas quippe non
egebat diploide, sicut hodie non honestatur, sed celatur turpitudo, quantilibet pretii superducto velamine
abscondatur. Absente Deo vere a corde suo misellus pavebat et conturbabatur, et non tam in amaritudine
poenitentiae, quam in stupore mentis, et rationis exstasi tabescebat. Dilata est aliquantulum sententia; necdum
conclamatum erat quia oportebat jam tunc legis formam divino exemplo conscribi, et ante judicium in causis
humanis, accusationis et defensionis locum non praeripi, sed, datis aliquibus induciis, suspensa interim sententia,
ii quibus distrusio pragmatica incumbit in medio [1547A] actionum suarum munimenta producant. Aut
confessus, aut convictus necesse est, servato antiquo ordine, ille sit qui puniatur. Et in hoc quoque pietas divina
humanis providit erroribus, ne festinatio, vel impetus, aut ira in rebus inexaminatis veritatem opprimerent, et
innocentem aliquem a rationis intuitu caligantibus aestimationibus condemnarent. Arescebat Adam prae timore
et exspectatione irae, et revelatio judicii imminens miseram animam affligebat. Jam non loci temperies, nec prata
16

