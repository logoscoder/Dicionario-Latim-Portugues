Hoc aliqui tractatorum senserunt; sed ego pro modo mea ita hunc locum accipio, ut superbiam et
inobedientiam eodem puncto concludam, nec ante gustum pomi in elationis malo Evam contabuisse
praejudicem. Vere qui in uno offendit, est omnium reus, et ubi mater virtutum charitas laeditur, universitas
bonorum quasi praecisa radice siccatur. Septem spiritus nequam simul cohabitant, nec facile est alterum avelli ab
altero, sed forsitan idem ipse est qui, secundum plures, malitiae effectus diversis nominibus nuncupatur. Spiritus
quoque sanctus dicitur septiformis, cum non sit nisi unus, quia ubi [1543A] timor castus, ibi est pietas, nec
pietati potest deesse scientia; ubi vero est scientia, non deest consilium, et consilio constantia et fortitudo accedit.
Sic intelligitur, sic amatur sapientia Dei quae est Verbum Patris, ubi humilitas mansuetudinem, mansuetudo
compunctionem, compunctio fervorem, fervor benignitatem, benignitas puritatem, puritas exprimit pacem. Vides
apud Prophetam omnes impietates et injustitias simul in eodem articulo poenitentibus condonari, et negligentibus
et reversis ad vomitum, etiam condonata requiri. Omnis quippe superbus consequenter est invidus, quia propriae
excellentiae appetitor semper est alienae felicitatis detractor. Ita prudentia, quae in bono est, sine temperantia
nulla est; et quicunque intemperans est, [1543B] nec de fortitudine gloriari potest, nec de justitia. Unum est
corpus virtutum quod nec schisma scindat nec haeresis, et universitas gratiarum ex radice pullulat charitatis.
Fundamentum et origo est omnis malitiae superbia; et licet ipsa omne vitiorum vulgus parturiat, sic tamen habet
in se unita et coessentia sua genimina, ut absque sua sobole nihil omnino efficiat, nec unquam possit solitaria
inveniri. Superbivit, et in eodem momento inobediens mulier fuit, nec aestimanda est temporaliter haec
inobedientiae successio, cum eadem sit et indivisa utriusque connexio et origo. Adulterini surculi lasciviente
radice nonnunquam consertis simul manipulis exsurgunt, ita ut virgulas quidem discernas numero, sed
incrementi non videas rationem. Unus [1543C] sapor viti et palmiti, unus color carni et corpori, unus odor ligno
et cortici, et omnibus membris humanis licet sint valde diversa et multiplex eorum sit actio, unum tamen
principium et indivisa creatio. Unum venenum diversas efficit passiones, et eadem diffusio phrenesim quae
apoplexiam creat, et quosdam quidem eadem tabe subito intercipi et emori videas, quosdam vero diu languere.
Duo promissa sunt mulieri, immortalitas et divinitas: neutrum provenit, sed jumentorum conditio, et hominum
sub unius similitudinis comparatione et damnatione promulgata censetur. Ecce Adam, in cujus faciem
insufflaverat Deus, quasi omnes sensus, quorum ibi sedes est, et domestica cathedra, puricans [1543D] et
fecundans, bestiali irrationabilitate oculos et aures et reliquos sensus ad inferiora repressit, et avertens a
spiritualibus divinum intellectum, ventris animal inferioribus membris degeneri paruit famulam, et sensit caro
nudata virtutibus caumata et algores; sensit vacuus spiritus putredines et fetores, sensit inanis gloria miserias et
dolores. Sic ille idem serpens ausus est in altero paradiso non deliciarum, sed abstinentiae aggredi Salvatorem,
persuadens ut panem de lapidibus faceret, ut se de pinna templi deorsum mitteret, et vecordi dementia ut se
daemonem procidens adoraret (Matth. IV); Christus vero qui non rapinam arbitratus est esse se aequalem Deo
(Philipp. II), sed cum in forma esset servi usque ad praefinitum tempus a Patre, cum [1544A] esset Deus
omnium, serviles terminos non excedens, vitam animae vitae corporis praeponendam, nec gloriam nec
potestatem mundi hujus expetendam edocuit, et proprio exemplo quam facile, si patientia praetendatur, Satanas
repelli possit, mansuetissimus magister ostendit. Ad primum sibilum ille primus homo contabuit, de quo post
peccatum et damnationem justissimam quasi insultans et increpans Deus dicit: Ecce factus est Adam quasi unus
ex nobis sciens bonum et malum (Gen. III). Hoc schema in Scripturis sanctis ironia dicitur, cum figurata locutio
personam vel exprobrantis vel indignantis assumit. Unde Apostolus, solidatis post resurrectionem corporibus, et
carnis stimulis consopitis, quasi jam intuens quod futurum erat, exprobrans [1544B] morti clamabat: Ubi est
victoria tua? Ubi est, mors, stimulus tuus? (I Cor. XV.) Deridebat Apostolus mortem, quae gloriabatur quasi
victrix occiso Salvatore et posito in sepulcro. Et quia in generali resurrectione ipsa mors destruetur, applaudebat
illi victoriae, et mortis defectui insultabat. Ita per hanc figuram, Jerusalem civitas sancta, cum jam in mortem
Domini conspirasset, per Isaiam vallis visionis invective dicitur (Isa. XXII). Utitur in multis locis hoc genere
locutionis sancta Scriptura. Unde de Adam dicit Dominus: Ecce Adam factus est quasi unus ex nobis sciens
bonum et malum. Aeternitatis honor et omnipotentiae ad Patrem, sapientiae et haereditatis gloria transfertur ad
Filium, ad Spiritum sanctum bonitatis insigne. Secundum quas differentias, [1544C] Trinitatis similitudinem
naturae humanae integritas exprimebat. Nunc autem sciens malum actione, quod vitare potuerat ratione, privata
est aeternitate et potentia, haereditate et sapientia, bonitate et justitia, et a ligno vitae longe projecta, donec
satisfactione condigna expiaretur admissum, et inobedientiae scelus, malumque superbiae, verae humilitatis
poenitentia expurgaret. Ac si diceret Deus: Voluit Adam esse sicut Deus, discat ex poena et miseria quid tanta
praesumptio mereatur; experiatur, excludatur a loci hujus amoenitate, et experiatur quantum distet inter bonum et
malum. Non possum satis mirari ad illius tentationis fallaciam, et ad verba mendacii tam cito animum hominis
inclinatum. [1544D] Sciebat homo quia in animalibus vel reptilibus nullum erat secum particeps rationis.
Noverat quippe naturas omnium, quibus et propria aptaverat nomina. Adduxerat quippe ad Adam Deus omne
illud viventium genus; in hoc ipso ostendens subjectam sibi omnem irrationabilem creaturam quae sibi quasi
domesticum peculium praesentaretur, ut videret ipse superior et dignior et infra se plebem illius generis
obtemperantem sibi, Deo jubente, concorditer: quae etiam quasi propria mancipia, sciens usum omnium, vocaret
ex nomine. Hoc est enim scire et vocare ex nomine, propria officia et mores intelligere singulorum. Mugiebant,
vel rugiebant, vel hinniebant in genere suo, et, secundum naturae suae proprietatos, dabant signa, vel sonos, vel
15

