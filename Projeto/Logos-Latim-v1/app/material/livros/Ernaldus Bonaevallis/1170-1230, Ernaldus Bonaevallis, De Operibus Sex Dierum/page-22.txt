quam de poena peccati verecundari debuerit. Erubescebat quidem de rebellione animi, de virtute peccati, de
irrepente tinea voluptatis; sed abundantiore pudore super hoc affici debuisset, quod veste nuptiali spoliatus de
illius convivii gloria ligatis manibus et pedibus in tenebras exteriores praecipitari meruerat. Tulerant
praecedentes virtutes operimenta dignitatum quibus ornabant Adam, dum obediret Deo, et relinquentes
spoliatum in medio transgressorem contumelia affecerunt. Jam texebat miser folia mendacii, et excusationis
ordiens telam, [1558A] non confitebatur errorem, sed quasi subtegmen involvens arundine, et intra suspensos
telae diffundens parietes, responsione cavillata, latenter in auctorem erroris causam refundebat et culpam.
Abscondi, inquit, me, eo quod nudus essem (ibid.). Vere non consilium contra Dominum est, qui comprehendit
sapientes in astutia eorum (I Cor. III), cui loquitur omnis conscientia, et aperta sunt mentis arcana, cujus intuitum
nec inferni chaos impedit, nec abyssus obfundit. Videbat quippe ipse miserum, nec tamen ab illo videbatur, sed
tantum audiebatur. Mundo corde videtur Deus (Matth. V), a quo beatifico aspectu tollitur impius (Isa. XXV).
Audiendi et respondendi non negatur effectus, quia in examinatione causae, cum secundum districtionem
justitiae [1558B] negotium agitur, necesse est quibuscunque tergiversationibus lubrica industria abutatur, ut ex
ore suo coram illo judice reus quilibet convincatur.
Mulier, inquit, quam dedisti mihi, dedit mihi de fructu, et comedi (Gen. III). Velit nolit, fatetur
transgressionem, sed latenter imponit Creatori pondus peccati, qui deceptionis aptaverat instrumentum, et quasi
muscipulam in quam collaberetur, solatium collaterale tetenderat. Abominanda suspicio et adversus bonitatem
Dei scientia pervicax, sensus malignus, responsio impudens, et ex hoc ipso solo, etiam si aliud in causa non
esset, homo morte dignissimus: quod aestimare potuit mulierem sibi in insidiis positam, et se artificiosa
inductione [1558C] circumventum, atque secundum justitiam se non meruisse damnationis judicum, qui non suo
appetitu, sed suasu feminae quam dederat ei Deus, ad praevaricationis declinasset consensum. Imo illam
nuditatem perperam sibi illatam, et praejudicatam sibi nimis propera animadversione conqueri videbatur, nec agit
secum ordine aequitatis, cum ipse qui dederat legem, debuisset removisse et scandalum et reprehensionem non in
eum qui ceciderat, sed in eum deberet refundi qui casus posuerat instrumentum. Hoc illa Adam excusatio
continere videbatur redarguens Deum, et contendens ausu seditioso contra tranquillitatem et verissimam
justitiam Dei, quae adhuc ad poenitentiam in multa patientia reum exspectabat, cum ipse secundum [1558D]
duritiam suam et cor impoenitens thesaurizaret sibi iram in die irae (Rom. II). Justissimo ordine post virum,
feminam alloquitur Deus, quae pertinaci superbia, et ipsa admissum excusat, serpentem suasorem deducens in
medium. Deceptam tamen se dicit, amplius dolens quod diaboli promissio effectu caruerit, quam quod ejus
suggestioni assensum praebuerit. Quia igitur neque vir, neque mulier confessionis, vel poenitentiae excogitavere
consilia, sed addentes praevaricationem inanium argumentorum complexionibus, ad Deum injustitiae
convincendum laborabant, in superbas et exasperantes animas peccati cumulus est refusus, et oppressit subita
ruina iniqui ponderis stipatores. Et ordinatissima rectitudine a serpente incoepit judicium, ut qui fuerat [1559A]
suggestor peccati, esset particeps et tormenti, et qui ad casum consentientium sibi fuerat gratulatus, haberet ex
malitiae merito quod doleret, et in poena aemuli sui intelligeret homo, judicis charitatem, cum quasi invitus et
coactus proscriptionis videretur dictasse sententiam, qui diu exspectaverat lapsi poenitentiam, et tanta
indignatione suggestoris puniebat malitiam. Nihil quaeritur a serpente, nulla omnino interrogatio flagitii
sciscitatur originem, quia illa in vanum volvitur quaestio quae sine fructu est, et quam nulla comitatur correctio.
Verum cum ille jam judicatus esset qui ab initio in veritate non stetit (Joan. VIII), quid sibi vult quod novi
constitutio edicti legi antiquae conscribitur, et quasi minus continentia illius plebis [1559B] scita plenam juris
mensuram non habuerint, nova adduntur decreta? Ego existimo librum dispositionum coelestium et divinae
paginam providentiae totum omnino continere quod rerum status, quod processus insinuat, et totum esse oculo
majestatis uno momento conspicabile et quod attrivit antiquitas, vel quod intentat aeternitas. Nullum in lege
aeterna aboletur vel mutatur, vel additur capitulum, sed nos non causas rerum, sed effectus attendentes, addi
putamus quae ante nescivimus: doleri vel mutari, quae quia non intelligimus, aliter provenire videmus quam
noster habuerat intellectus. Sed mentis divinae fixa et immutabilis est ratio, ita disponens corda, sicut movet et
tempora.
[1559C] Cum enim flante aquilone in hieme et effrenata in campo aeris gelidorum flatuum violentia
necesse sit humentia quaeque, ubi nimii impetus fervor non cohibet, astringi in glaciem, cum tamen necesse non
sit ventorum intumescere rabiem, ita necesse cuique causae suam attribui efficentiam, cum tamen necessitas non
urgeat. Nihil punit, nisi quod vetat justitia, a cujus aequitate alienum est ut sit vindex actionis quam quasi
necessitate extorqueat. Sed praecedit prohibitio, ne ignorans vel errans homo offendat, quam utique si
contempserit ex ipsius justitiae necessitate poenae succumbit. Sane quidquid evitari potest, constat necessarium
nullatenus esse. Ideoque nec per providentiam premitur, aut [1559D] violenter attrahitur quidquid rationis
arbitrio evitandum exponitur, nec judicio divino necessitas, sed voluntas punitur, nisi forte illa necessitas fuerit,
quam sibi mala consuetudo fecerit, et obstinati animi excaecata malignitas Spiritus S. in ipsis crepundiis adhuc
vagientem mundum jam arguebat de judicio, quia damnato principi se tradiderat condemnandum, non quod ille
judex sit eorum qui peccant, sed quod ipse, et qui ei, deserto Deo in malo communicant justissimo judice Deo
22

