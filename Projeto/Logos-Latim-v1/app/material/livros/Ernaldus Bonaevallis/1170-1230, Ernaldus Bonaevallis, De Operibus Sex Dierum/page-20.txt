nascitur, et item ex iis subdivisionibus innumeris series gratiarum [1553C] multiplicibus voluminibus per
diversoria animae illabitur, neque ista diffusio perpetuis exundationibus minuitur, augetur. Phison itaque qui est
oris commutatio significat sapientiam vel prudentiam, ut diximus, quae circuit omnem terram Hevilath, quia vere
hoc prudentiae opus est, mutare et convertere irrationabiles et animales homines in cognitionem Dei, et laudem.
Animales enim nascimur, sed per doctrinam sapientiae illuminati, spirituales efficimur. Unde Apostolus: Non
prius quod spirituale: sed quod animale, deinde quod spirituale (I Cor. XV).
Mutamus igitur os, et purgatis illo prophetico carbone labiis, non erubescimus, sed praedicamus
[1553D] improperium crucis, nec irridemus sicut vani philosophi, quod Verbum factum est caro, sed gloriamur
in humilitate omnipotentis Dei, certi quia sicut ejus uniti sumus personae, ita uniemur et gloriae. Exuimus
veterem hominem, et induimus novum, mutamus pellem peccati, et succincti munditiae baltheo currimus
expediti (Ephes. IV). Mutamus os, et ipsi quae probavimus condemnamus, et in nos ipsos severissimi judices
vanitatum et voluptatum consuetudines praescribimus et delemus. Irascimur et indignamur quod tales aliquando
fuimus, quales nos sine horrore et tormento non possumus reminisci. Mutamus os, cum sepultis vitiorum
monstris, quasi resurgentes ex mortuis abdicamus quod volumus et veritatis causam coram [1554A] hominibus
ratione, coram Deo zelo et constantia allegamus. Sic terram Hevilath quae lutum vel partum significat, sapientia
circuit, quia cum omnis creatura usque adhuc ingemiscat, et parturiat (Rom. VIII), non est sapientis hilarescere
in loco formidinis, nec ibi quaerere cubiculum pacis, ubi est torcular doloris. Non invenitur prudentia in terra
eorum qui vivunt suaviter, sicut Job ait; quippe in locis humentibus et secreto calami sub umbra dormiens (Job
IV) Satanas commoratur. Panem arctum et aquam brevem praedicat Isaias (Isa. XXX), et David ex verbo Dei per
Spiritum sanctum per vias duras ingreditur. In multa sapientia, multa indignatio, et qui apponit scientiam apponit
dolorem (Eccle. I), quia vere adversus vanitatum amplexus [1554B] semper indignans ratio colluctatur, et laborat
sanctimonia, ne adulatione titillatoria mentis integritas corrumpatur. Nullus in hoc labor est effeminatis et
mollibus, qui ultro se ad omnem divaricant corruptelam. In tentationum infirmitate, virtus servorum Dei
perficitur et augetur, et ex luctu compunctionis, devotio sancta gaudium concipit. Circuit poenitens, et per
intimos animae suae recessus sparsa congerit, et fasces alligat admissorum. Circuitus contra circuitum, quia
flexibile corpus gyrat draco volubilis, et perplexis innodationibus vagos et improvidos usque in labyrinthum
impellit, et immersos tenebris in desperationis abyssum concludit. Omnia mens divino timore compuncta discutit
et retractat, luget in peregrinationis exsilio [1554C] tentationibus exposita et aerumnis; plorat, quia ignorat, et
errat, quia concupiscit; et tabescit, quia non bonum quod vult, hoc agit, sed malum quod odit, hoc efficit. Flet
quia mutabilis et instabilis per inania rapitur, quia fragilis et corruptibilis carnis sarcina aggravatur. Quocunque
se verterit, luctus causa occurrit, et sicut sit cum libitinarii efferunt funera, cum prosequens agmen lugubri
conclamatione commoritur, ita sapiens in omnibus novissima sua commemorans ante mortem, causae suae dictat
judicium, et quasi jam praesente cadavere fodit sepulcrum. Plangentium multitudo et subsequitur et praecedit,
quia et de praeteritis, et de praesentibus multum est quod seipsum quisque examinans [1554D] lugeat, ubi tota
vita adversus peccatum clamat, et ut aliquid amplius inferam, nec ab illusionibus ipsa sunt somnia aliena. Inter
hujusmodi meditationum circuitus, inter lacrymas quas contriti spiritus turbo effundit, quasi ex matutino rore
pinguescit devotio, mundatur intentio, et fructificat contemplationi divinae affixa fecunda oratio. Nulla est
omnino comparatio inter luctus sanctorum et gaudia reproborum, quia haec carnalis prosperitas semper
auspicatur supplicia, et corrosus animus flagitiorum aculeis a flammarum ultricum exustione formidat. Nulla
pacis veritas, nulla veri gaudii in transgressorum corde tranquillitas, in quorum conscientiis jam ante tempus
incendia sua gehenna praeparat, et ad lacerandam peccatricem carnem [1555A] vermes horribiles, et terribilia
daemonum monstra dentes jejunos exacuunt. Hos interim stimulos, has vepres voluptuosa modo patitur praesens
felicitas, sed adulatur sibi, et spe incerta blanditur prolongans iniquitatem, et extendens malitiam, donec subito
veniat finis et culpae et vitae, et sit infinita poenarum exactio pro scelere.
At sancti quorum vitam in derisum et in similitudinem improperii aestimabat mundana dementia,
quorum luctus et jejunia videbantur insania, linguis ardentibus et modo saginatis faucibus stillam refrigerantem
infundent; sed manebit utrorumque pro meritis immobilis et fixa sententia. Ideoque luctus eorum, etiam in vita
praesenti non est coelestis expers laetitiae, nec consolatione caret divina: [1555B] quae utique in conscientia
pacem, et gloriam, et in proventu amplius gaudium protestatur, cujus ipsa, quae adhuc in spe est, delibatio
denuntiat quantae excellentiae futura sit illius gloriae plenitudo. Invenitur quippe vel in ipso flumine, vel in terra
Hevilath, quam praeterfluit optimum aurum, et carbunculus et lapis prasinus. Sane in prudentia, quae est ipsius
contemplatio veritatis, quia quam nemo potest eloqui, ideo potius eam concipit quam parit, aurum est, id est
purgatissima recte vivendi disciplina, quae ab omnibus terrenis sordibus quasi excocta nitescit. Habet et
carbunculum, cujus fulgor nocte non vincitur, quia veritas nulla falsitate fuscatur. Habet et lapidem prasinum, id
est semper virentis aeternitatis intuitum, et vitae perpetuae immarcessibilem [1555C] statum. Est igitur Phison
qui est oris commutatio propter causas quas diximus primo loco, quasi necessaria ad intelligendum, ad
discernendum, ad standum, ad resurgendum, ad manendum prudentia, in qua est disciplina rectitudinis, veritas
agnitionis, via perventionis. Secundo loco Gehon ab illo paradisi fonte egreditur. Hic est Nilus qui notissimo
20

