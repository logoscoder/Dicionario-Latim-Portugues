ferrea pro muro erecta et reliqua signum sunt Domini Israel lumbare, juxta Euphratem absconditum et
putrefactum, oculi animalium, et pennae quarum aliae volant, aliae caput et pedes sedentis in throno abscondunt,
in signum magnae rei ab Isaia sunt positae, et per Apostolum in Christo et in Ecclesia signatur sacramentum,
cum de nuptiis et conjugii foedere idem disputaret Apostolus. [1526A] Agar et Sara duo significant testamenta;
Isaac et Ismael populos duos, et multa hujusmodi in signum alicujus rei sancta Scriptura ponere consuevit. Sed et
temporum et annorum revolutio, et discursus de una ad alteram, volubilitatem mutabilium, et aeternitatis
stabilitatem distinguit, quia ferventi circuitu rationis desiderium ad principium suum recurrens festinat, ubi nec
anni, nec tempora, nec aliquae mutabiles vicissitudines, sed una sancta est dies consummatio et plenitudo
sanctorum, lux non erratica, Deus omnia in omnibus, perpetua illuminatio omnium. Circumcisio in signum est
exspoliationis carnis peccati, baptismus sepulturae, opus altaris crucifixionem carnis, visibilis unctio
sanctificatum habitaculum Spiritus sancti significat; templum [1526B] mentis dies sunt, horum et similium
congrui intellectus. Tempora sunt, collectio et concordia novorum et veterum, sicut matutina spatia ad certas
metas finesque conveniunt. Licet proprie praesens et praeteritum, et quod futurum est nomine temporis
censeatur, nihilominus tempus dicitur aestas et hiems, et alia similia, quae ad intellectuum volubilitatem aptata,
rerum varietates et finem unitatemque diversorum, reductis ad suum principium causis, et conjunctis partibus
exprimunt. Idem per annos, licet diffusius intelligitur, in quibus sicut et dies, et tempora concluduntur, et ipsi
anni extenduntur in saecula, ita Verbum Dei, lux aeterna, omnia per Scripturam sanctam intimat et
comprehendit. Loquitur Moyses revelante sibi Spiritu sancto de [1526C] constitutione mundi, cui temporaliter et
corporaliter non interfuit. Paulus praedicat Evangelium, quod ab homine non didicit, sed per revelationem Jesu
Christi (Gal. I). Ascendit in paradisum, audit quaedam arcana, quae non licet homini loqui (II Cor. XII). Joannes
apostolus ad aeternitatem Verbi, et coessentialitatem et unitatem Patris et Filii ascendit et attingit. Isaias et
Daniel multa de fine mundi et de judicio Dei eloquuntur, in quibus quasi per quosdam scalae gradus ascendit et
descendit quilibet studiosus, habens Scripturam et tempus, quasi annos in quaedam infinita saecula proficiscens,
quippe his omnibus diffluentibus, sicut scriptum est: Coelum et terra transibunt, verba autem mea non transibunt
[1526D] (Matth. XXIV).
Spiritum sanctum superferri aquis superius diximus, cujus inspiratio subjectae sibi creaturae vivificaret
et fecundaret originem, non incumbens ei quasi ad tutelam secundum Manichaeum contra nescio quam gentem
tenebrarum, sed concludens sub se, quia nihil per se, nisi idem spiritus foveat, aut bene vivit, aut sane intelligit.
Aquarum nomine generationes hominum intellige, quae sicut de fonte in rivum, de rivo in fluvium labuntur, ita
homines de conceptu in partum, et de infantili aetate in senium inquieto volumine properant et decurrunt, unus
atque idem Spiritus, prout vult, ex eadem materia diversa in varia ministeria operatur: Et alii datur sermo
scientiae, alii gratia sanitatum, alii discretio [1527A] spirituum (I Cor. XII). Seminat in agro suo mente hominis
semen justitiae, et quaedam quidem ad horrea vitae activae, quaedam ad cellaria aeternitatis implenda
praedestinat, ita tamen ut activae fructus imputribiles, post necessarios vitae praesentis usus, coelestibus inferat
apothecis. Nascitur ex eodem cespite frumentum et hordeum, et in eodem terrae gremio aurum foditur et
argentum. Alia aliis excellentiora, singula in genere suo utilia et necessaria. Ex humano genere, quasi ex
aquarum natura, et reptilia procedunt et volucres, quia quidam repunt per haec terrena; alii vero his neglectis in
coelestibus conversantur. Repit et lento gressu incedit quem premit conjugii servitus potestatis, fastigium,
ministerii sollicitudo. Ex occasione officii saepe officio [1527B] reddunt ultra quam debeant. Sed licet ligna,
fenum, et stipulam congerant (I Cor. III), a fundamenti tamen stabilitate non recedunt. Utuntur hoc mundo quasi
non utantur (I Cor. VII), plantant, aedificant, sed tamen iis animo non haerent, imo ad civitatem Dei, de qua
gloriosa sunt dicta (Psal. LXXXVI), medullatis affectibus suspirant. Neque vero illius civitatis rex a domo sua
simplicia hujus mundi excludit reptilia, qui etiam Rahab quasi reptile venenatum purgavit et fecit innocuum, et
Tyrum et populum Aethiopum et alienigenas, quasi multa reptilia, congregavit et posuit illic: et ipse natus est in
ea quam fundavit Altissimus, et filios adoptionis cohaeredes constitutos secum laetari et cohabitare voluit in
eadem civitate. At vero viri contemplativi, [1527C] relicto humanae conversationis nido, nituntur et tendunt in
ardua, et per arctas vias non parcentes corpori, ubi sit dilectus, investigant, festinant per vepres et tribulos
carnibus cruentatis, transiliunt sepes, et irruunt in reclinatorium aureum, ubi Rex in accubitu suo nardi odore
delectatur (Cant. I). Suscipiuntur ad osculum, sugunt ubera potiora vino, trahuntur odore, post unguenta
concurrunt. Gemit in fluctibus suis immensa actio et suspirat, gaudet contemplatio, et primitias pacis angelicae
jam delibat. Mordetur tentationibus, quasi serpentibus, homo in medio viperarum expositus, et
concupiscentiarum lanceis latus nudum transfigitur, clamat oppressus: Infelix ego! quis me liberabit de corpore
mortis huius? [1527D] (Rom. VII.) Nihil hujusmodi contemplatio sentit; sed rara omnino illa mens est, si aliqua
est quae in hoc mundo ita mente excedat, ut ad illusiones carnis, et pruritus titillationum, non aliquando sive
abolita, sive oppressa respiciat. Etiam spirituales dicit Apostolus posse praeoccupari in delicto (Gal. VI). Tu
quisquis spiritualis es, considera teipsum, ne et tu tenteris (ibid.). Intus in medullarum crassitudine in vapore
cordis juge incendium et flamma aestuat perseverans, nullis aquis exstinguitur, et quocunque fugeris, sequitur.
Repit humana infirmitas, et ad longum cursum non sufficit: quod et si fugerit, non evadit. Una patientia totum
hunc ignem redigit in cineres: qui resistit vincit, qui tolerat superat. Infirmitas sentit, ratio non consentit: nec
7

