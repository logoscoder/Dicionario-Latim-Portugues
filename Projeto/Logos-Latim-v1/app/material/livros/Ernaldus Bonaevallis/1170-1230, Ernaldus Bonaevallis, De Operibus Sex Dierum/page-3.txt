Sunt qui ita intelligant: non solum Creatorem, sed ipsam etiam coeli et terrae creaturam ante tempora
exstitisse, quia ad discretionem diei ac noctis, ab ortu et occasu majorum siderum et minorum secundum
principia et fines et reditus concurrentium vicissitudinum, determinatis spatiis certarum [1517C] horarum
numero definita est dies et nox, et dierum certis collectionibus distinctum sit tempus; et illa quidem opera sex
dierum instituta ex nihilo nullam habentia vel ex se, vel aliunde materiam, sed tantum voluntate artificis prolata
dicunt, cujus verbo dictata est omnium quae sunt, et causa, et ratio et origo. Spiritualis quoque naturae, id est
angelicae, ea plenitudine sentiunt ordinem institutum, ut nullum ad reparandam vel augendam successionem
semen invicem transfundi, in genere illo ulla necessitas postulet, quia si quid ad numerum eorum forte deest hoc
suppletur ex homine, cujus multiplicatio quod petiit vel quod defuit, restituit, et consumat. Tantumque aiunt
fuisse spatium inter [1517D] opus et opus, quantum sex dierum continent intervalla, id est quantum dies et nox
una mora metitur, et sic facta singula quibusdam praecedentibus, quibusdam subsequentibus, sicut prius est
ordine in aedificio fundatum fundamentum, cui infigitur paries et tectum, quae sicut mens, et opus artificis,
gradatim aptat in domum, ita Deum fabricae suae molem et species orditum esse, et quasi texuisse pedetentim
sentiunt mundum. Verum illius spatii intercapedinem qua ante temporum vicissitudinem invisibiliter Dei
sapientia prima opera disponebat diffinire temerarium est, maxime cum canonicae Scripturae de hoc nihil certi
tradiderint. Casus tamen diaboli, quia ab initio fuisse legitur, si ante creationem coeli et terrae fuit, non intelligo
vel cui inviderit, [1518A] vel cujus fuerit homicida, cum homo non esset. Unde illa Scriptura: Qui vivit in
aeternum creavit omnia simul (Eccli. I), universam creaturam et angelicam et humanam, et reliquas singulas
videtur asserere simul verbo Dei fuisse exortas, licet difficillima sit illa distinctio, et tamen est distinctio qua
intellectualis corporalem praecessit. Prius in rebus investigatur ratio essentiae, deinde ordo naturae, ad ultimum
usus et necessitas causae. Cumque eadem sit causa, et unire et partiri, et recolligere negotium, industriae est ut in
eadem re aliquid primum, et aliquid intelligas ultimum. Hoc secundum nostri intellectus angustias in rerum
consideratione ex crassitudine corporea patimur hebetes et lippi ad purae lucis fulgorem. Verum sapientia Dei
attingens [1518B] a fine usque ad finem (Sap. III), subtilissima celeritate, et praedestinata et creata coessentia
intuetur; et quae ipse simul, nos per partes colligimus, et per aliquas moras collectas unimus. Creavit itaque Deus
coelum et terram, rationalis creaturae domicilia, ut haberet utrobique colonum et laudatorem implens coelum et
terram divinitas. Et superiora quidem agmina Deo vicinius conjuncta, quasi intellectualia vel spiritualia, amplius
naturae creatrici participantia, haerent stabilitati suae affixa. Homo vero et terrestris et coelestis, et caro et
spiritus, e coelo terraque commistus aliquando apud se sobrius manet, nonnunquam mente Deo excedit, et
secundum utramque naturam modo infra est, modo rapitur supra. De angelis sane quorum gradus et officia et
[1518C] dignitates in multis locis Patrum distinguit auctoritas, nihil Moyses est locutus. Sed cum alibi in hoc
ipso libro Geneseos eorum personas et officia introducat, non est dubium quin eorum creationem in nomine coeli
intelligat. Ideoque coelum non est dictum inane et vacuum, etiam cum pars reproba cecidisset, quia non in
quorumdam lapsu tota angelica collectio est infecta, nec peccatum quorumdam nisi in consentaneos
praevaricatores redundat, quia non nascitur spiritus de spiritu, sicut caro de carne, nec omnino illa natura
descendit ex traduce; et licet omnium sit una natura, nihil tamen habet alter ex altero, quia unicuique singulariter
et proprie omnipotentia divina specialis est, ut ita [1518D] dicam, nativitas et origo. Terra autem, cujus habitator
homo est, inanis dicta est et vacua, quia, licet in innocentia sit conditus homo, carnis tamen vigor nondum erat ad
integrum solidus, et omnino etiam ante peccatum minus erat purus et perspicax humanus quam angelicus
intellectus. Nondum erat reformatum corpus humilitatis nostrae configuratum corpori claritatis divinae (Philipp.
III), nec erat in eo statu humana conditio, quem absque dubietate resurrectio pollicetur. Vacua adhuc illius
plenitudine beatitudinis quam acceptura erat, quantum sibi ad plenam compositionem deesset ad lucem accedens
didicit, qua circumfusa, melius suum imperfectum considerans, ad eum qui potest implere et componere
insufficientiam humanam conversa [1519A] conformationem et reformationem suam nihil haesitans praestolatur;
vacua erat terra, non habens possessorem; inanis, non habens decorem, quia informe est quod non illuminat
Deus, et vacuum, et egenum quod non implet.
Et dixit Deus: Fiat lux! et facta est lux (Gen. I). Scriptum est quia Deus lux est (I Joan. I), et quia lucem
habitat inaccessibilem (I Tim. VI). Ipsemet est lux, quae facta est, sed lux primordialis illuminans omnia, id est
causalium rationum quas apud se habebat reconditas, manifestans efficientiam, conspicabile faciens quod tamen
sibi intelligibile erat. Et est illa prima lux repellens tenebras, et constituens dies, abigens ignorantiam, et
purificans intellectum sapientia. Per hanc enim omnium rerum [1519B] conditio disposita est, et ipsarum
constitutionum cognitio dies vocatur. Est itaque prima dies ipsius sapientiae intellectus; secunda, corporalis
dispositio creaturae; tertia, segregatis tenebris a luce, utilitatis rerum certa cognitio, qua in admirabili ordine et
pulchritudine considerata in admirationem Creatoris trahuntur invisibilia ipsius, per ea quae facta sunt
contemplantes, ita ut per hoc innotescat nobis sempiterna ejus virtus et divinitas (Rom. I); quarta vero dies,
ecclesiastica doctrina et Scriptura sancta divinitus inspirata, in qua certas fidei regulas invenimus, ut non quisque
suo sensu, sed veritatis aeternae auctoritate firmetur; quinta vero dies, colluctatio rationis cum concupiscentiis,
quasi cum reptilibus innumeris quibus [1519C] resistit humana infirmitas, in quibusdam quidem membris suis
3

