lucem mihi vellem ostendi, nisi forte per anticipationem effectus ante causam positus est, et prius lucem quam
solem cujus lux est eadem Scriptura commemorat. Quod si lux illa per se fuit, et diem discrevit a nocte, minima
fuit illa tenebrarum et lucis discretio, quia ipsa lux minima erat et omnino confusioni contermina. Hoc ideo dico,
quia unam lucem materialem ad discretionem diei et noctis sufficientem fuisse rerum usus usitatusque naturae
[1530B] cursus insinuat, et, ut ad spiritalem revertamur sensum, lux prima rationis et mentis fuisse, et voluntatis
divinae cognitio in rebus visibilibus apparuit, et intellexit homo mente de mundi constitutione divinum
consilium: quod corporali lumine deinde sibi conspexit subjectum. Hoc est incongruum, si prius illuminatur
spiritus, deinde corpus: imo sicut omnem actionem naturalem praecedit et praevidet ratio, ita multo efficacius in
ordine rerum interiorem ante exteriorem hominem illuminari oportuit, ut de utraque consolatione Creatori
obnoxius, cui causae rerum patuerant de dispositionis aeternae non dubitaret effectu. Spiritualia et intellectualia
et corporalia initium habuisse dubium non est, quantum ad hominis pertinet intellectum: et [1530C] ipsa
institutio primitiva sibi lux non erat, sed creaturae cognitio intelligenti lux fuit, quae nescienti tenebrosa abyssus
erat. Neque enim contra rationem est, vel adversatur auctoritati, si rationalem creatuturam prius factam, postea
credimus illuminatam, et aliud et fuerit illuminatio, aliud creatio. In reliquis vero eadem consideratio est, in die
et nocte, in mane et vespere. Mane et vespere ita ponitur multis in locis, ac si dicatur, prius et posterius. Et fit
vespere et mane dies unus, cum priorum et posteriorum plena fulget cognitio. Mane est inquisitionis opinio vel
conjectura nondum perveniens ad veritatem, in ipsa inquisitione ex parte sentiens quod investigat. Si enim nihil
sentiret, nihil inquireret ubi vero ratio rei ad plenum colligitur, et ad liquidum [1530C] ac perscipue a fine usque
ad finem attingit, fit unus dies, et illius causae assecutio, in cujus discutione multi meditationum conatus quasi
horae meridianae expensae sunt. In prima et secunda et tertia dies est, singularum rerum, quae in usum interioris
vel exterioris hominis creatae sunt, diligens inspectio, certa cognitio. Quod enim de herbis vel arboribus, vel
reptilibus et volatilibus, de jumentis et pecoribus Adam ille primus homo, qui omnibus nomina imposuit,
revelante spiritu sensit, et causam et usum universorum agnovit, secundum ordinem et accessionem revelationum
quod prius ei patuit, quasi prima dies fuit, et secunda quod posterius. Iterum in ipsa revelatione mane fuit
inchoatio doctrinae, [1531A] vespere et mane plenitudo scientiae. Nec nomina, nec causas, nec rerum effectus
agnosceret, nisi eum divina sapientia doceret, quae ei et se singulariter proposuit, et quidquid corporaliter
creaverat, et distinxit, et tradidit, et subjecit. Illa quidem visibilis mundi essentia, licet simul facta sit, simul
tamen dici non potuit: et non nisi per verba humana quae temporalibus intervallis formantur, rerum universitas
exprimi potuit, et quod apud Deum in quo tempus non est vel spatium, simplex erat et unum, a Moyse per partes
est visum, et intellectum et dictum, et per loca et species et officia distributum. Nimirum idem Moyses qui
primum et secundum et tertium diem, et reliquas tam subtili distinguit libramine, unam esse diem qua coelum et
terra [1531B] et omne virgultum, et herba creata sunt, ut et in caeteris idem intelligas, statim post enumeratas
dierum distinctiones subjungit: Istae sunt generationes coeli et terrae, in die quo fecit Deus coelum et terram et
omne virgultum agri, et omnem herbam regionis (Gen. II). Vide quam manifeste creationem omnium una die
factam Moyses dicit, qui tamen sex dierum opera mirabili subtilitate describit. Nunquam angelicae naturae,
quam sub coeli nomine accepimus, divinae defuit veritatis intuitus, nec humanae, quae per terram exprimitur,
quasi lux dividens inter diem et noctem rationabilis intellectus. Firmamentum dividens aquas ab aquis,
perseverans est ab aeterno inter sanctos et impios disciplina. Congregatio aquarum intra unum littus, et terrae et
arborum [1531C] fructificatio, obedientia est creaturae in genere suo. Duo luminaria in coelo, desursum esse
indicant quidquid in utroque legitur testamento. Lux firmamenti intellectus est testamenti. Reptilia et volatilia ex
aquis producta activos et contemplativos ex eadem massa oriri significant. Haec simul dici omnino non possunt;
simul esse non est qui ambigat.
Faciamus, inquit Deus, hominem ad imaginem et similitudinem nostram (Gen. I). In omnibus quae a
Deo facta sunt, nihil hujusmodi legimus; sed in omnibus sensibilibus et insensibilibus, et in omnibus quae sunt et
vivunt, dictum est ut essent, et fuerunt. Sol et luna, magni et incomparabilis splendoris luminaria, inter reliquas
creaturas servilem obtinent [1531D] locum. Solus homo ad imaginem Dei factus, hoc singulari privilegio
honoratur. Et de angelis quidem, quod ad hanc similitudinem facti sint, nihil legimus. Quoniam sicut eorum
creationem, eo quod intellectuales naturae sint, Scriptura intellectui nostro reliquit, ita eorum dignitatem vel
excellentiam praetermittit. Credendum tamen est illam imaginem in illis tanto expressius signatam, quanto illa
natura purior est, et divinae majestati vicinior. Reliqua vero omnia ad imaginem aeternitatis non pertinent,
quoniam vanitati subjecta, inquieto circuitu rerum vicissitudines obumbrant; neque stabilitatem suae essentiae
per hos discursus et motus conquirunt, et omnino desinent esse id quod modo [1532A] sunt, nullo pacto,
postquam dissoluta fuerint, ad corpora sua vel statum quemlibet denuo reversura, Ipse quoque sol in
reformatione mundi ab hoc labore suo quiescet: nec opus erit divinis et nocturnis distinctionibus; quando una
dies aeterna, et sol unus immobilis Deus erit, et, quiescente omni creatura, una erit omnis naturae stabilitas, una
firmitas, una sanitas, una pax, una aequalitas. Elementa vero utrum tunc sint, coelum scilicet ipsum et terra, vel
aliquid praeter spiritualia, puri pectoris est intueri.

9

