vernantia, nec obumbrantia nemora, nec ligna fructifera, nec aromatica gramina, non melodia vocum, non
odorum fragrantia, nec fontis illius saluberrimi vivacitas demulcebat, sed totius dignitatis suae immemor caeteris
rebus vacuus, oneratus contumelia, [1547B] etiam pecora formidabat. Et de animalibus, quod eis nomina
imposuerit dubium non est; de caeteris vero nominibus rerum primordialium quaeri potest utrum ab Adam an a
Moyse inventa sint. Ego aestimo Adam illis fluminibus, quae in quatuor partes ab illo fonte divisa emanant,
aptasse vocabula, quorum primus est Phison, secundus Gehon, tertius Tygris, quartus Euphrates. Nec ratio
nominum latuit inventorem; et intelligebat, cum in honore esset, rei profundae mysterium, verum corpus
corruptibile jam aggravabat animam, et terrena inhabitatio deprimebat sensum multa cogitantem (Sap. IX), et
vaga mens jam non vacabat Deo, sed per tumultuantium pelagus discurrebat. Neque jam Creatorem per se, neque
ea quae facta sunt excaecatus considerabat, [1547C] sed inter passiones et stimulos quibus pungebatur anxius
anhelabat. Ipsa nomina fluminum quorum auctor et interpres exstiterat, possent compungere miserum, et utinam
spiritum contribulatum, et poenitentiae humilitatem pro sacrificio obtulisset, et erupisset de corde ejus fons
lacrymarum irrigans universi corporis ariditatem in satisfactionum fluenta discurrens! Non declinasset superbus
et vanus in verba malitiae, nec excusationes in peccatis quaesisset, sed pronuntiasset adversum se injustitiam
suam, et forsitan peccati remissionem impetrasset. Sed reprobam animam jam serpens tanquam cinerem
manducabat; repebat quippe jam in pectore et ventre illius terreni et animalis, et quae Dei sunt, non attendentis.
Quod si ipse serpente absorpto, vel [1547D] per remedium confessionis illuso, cucurrisset ad fontem
misericordiae, lotus redisset ad justitiam, recepisset fortitudinem, amplecteretur temperantiam, invenisset
prudentiam. Haec enim sunt intellectualia flumina, de charitate Christi qui est fons vivus, emanantia. Phison
igitur primus fluminum prudentiam significat, et ipse circuit omnem terram Hevilath: ibi est aurum optimum, et
lapis prasinus, et carbunculus. Phison intelligitur oris commutatio, Hevilath parturiens vel dolens. In primis
quaerere oportet quid intellectualis paradisus sit, deinde quid fons ille, postea vero quid flumina quatuor, ut
intellectis rerum cardinibus, et quasi per quosdam alveos fluminum narrationis ordine profluente suis [1548A]
limitibus singula coaptentur, ne forte deliciarum et voluptatis materia, si confuse tractetur, quod in propria natura
est appetibile, imperitia fiat tractatoris odibile. Corporalem, et spiritualem et intellectualem paradisum esse
quicunque sanctarum Scripturarum diligens inquisitor est ex ipsis intelligit, et corporalem quidem in loco,
spiritualem vero in anima, intellectualem vero in Deo ratione et auctoritate discernit. In corporali quod Eden
dicimus positus est homo, facta est mulier, et benedictio et maledictio in eodem loco pro ratione causarum in
humanam promulgata est naturam. Ibi potuit diabolus et tentare et vincere hominem, et multo robustiorem postea
expertus est Job, scatentem vermibus, sedentem in stercore (Job II), quam illum [1548B] Adam in loco
voluptatis constitutum, manente integra et substantia, et persona. Nec deerat etiam Job linguae femineae
stimulus, sed irrisit mens solida nugas uxorias, et increpatione modestissima praesumptionem muliebrem virili
dignitate coercuit.
Erat utique in paradiso mentis imputribilis inter virtutum delicias, et bonae conscientiae gloria nulla
ulcerum sanie poterat inquinari. Non erubescebat Job, nec ad occultandam plagam suam diversorium quaerebat,
qui in arce virtutum pro tribunali sedens, de cunctis labentibus indicabat, nec pavebat a facie Dei, coram quo de
innocentia gloriabatur, et interrogatus securissime respondebat. Adam longe aliter se habuit in paradiso, et, ubi
omnia cooperabantur profectui, ipse nec percussus, nec attritus [1548C] defecit, ut disceret infirmata posteritas
ex languore et aerumna, quia nulla sine Deo potest esse felicitas, nulla sanitas, nulla pax, nulla integritas. Bona
quidem et jucunda erat loci illius voluptas, sed sine Creatore manere non poterat, sine quo nec angelo sursum,
nec homini deorsum in tantae excellentiae gloria ulla potuit esse stabilitas. Quod si peccati radix non germinasset
in homine, nec diffusa tabes agrum hujus propaginis occupasset, locus ille corporalis ita omnia commoda colono
suo ultro largiretur, ut nihil omnino deesset extrinsecus, si Spiritus sanctus in corde, quod proprium est
domicilium ejus, maneret intrinsecus. Sapor enim omnium illarum deliciarum et tota illius gratia incolatus ex
superna constabant dulcedine, et ipse totius illius [1548D] voluptatis temperies erat et condimentum. Tradunt
nonnulli doctorum Eliam et Enoch ibi a Deo translatos illa miseriarum experte affluentia vivere et quiescere,
donec in extremis diebus perdito homini, in quo omnis plenitudo diabolicae virtutis habitabit, pro testimonio
veritatis morituri occurrant.
Aliqua in superioribus de loci hujus amoenitate, quantum nos, quorum conversatio tota in amaritudine
est, sentire possumus, descripta sunt, et, ut verum dicam, tacta sunt, non definita. Nunc de spirituali paradiso, ut
aliquid etiam tangamus urget promissio. Hortus iste deliciarum intus in anima est, haec pax, haec fructificatio
intus in spiritu, ubi [1549A] lignum vitae est charitas et lignum sapientiae intellectus Dei; et ubi est lignum
scientiae boni et mali veritatis et falsitatis discretio; ubi est lignum justitiae, sua cuique reddens rationabilis et
ordinata distributio. Omne illud virgultum virtutes fructificat, et producit charismata, et, quasi surculae palmitum
bajulae, sunt ibi quodam sustentacula, quibus vitis onusta incumbit, et famulantur sibi et ad invicem genimina
illa gratiarum subserviunt. Abstinentia castitati obsequitur, innititur orationi devotio; in timore humilitas, et in
amore mentis puritas requiescit. Nihil vacat in vinea sanctitatis, ubi nec folium cadit, et omnis pampinus aliquis
est gradus justitiae; ubi etiam vimen in vite, hoc est quod tota in lege. Lex per Moysem data est (Joan. I).
17

