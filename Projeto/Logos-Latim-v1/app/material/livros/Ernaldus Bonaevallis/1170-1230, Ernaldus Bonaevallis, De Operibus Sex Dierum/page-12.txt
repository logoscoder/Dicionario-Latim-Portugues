De cujus paradisi beatitudine, nos aliqua secundum [1536C] sensus nostri angustias et mensuram
donationis, spiritualibus spiritualia comparantes in sequentibus perstringemus: nunc de corporali paradiso
sensibilibus sensibilia conferentes, et secus doctorum limitem incedentes loqui proposuimus. Et de odoribus
quidem horti illius aliqua dicta sunt; alia vero quae ad reliquos sensus pertinent, differenda supersunt.
Erant ibi ligna fructifera quae gustui et aspectui deservirent, pulchra ad visum, ad olfactum grata, ad
omne delectamentum suavia. Singula secundum genus suum propriis efficientiis mancipata, non tam ad
satiandum carnis appetitum, quam etiam ad conservandum humanae naturae integrum statum. [1536D] Nihil
extra, nihil ultra ea quae prae oculis et manibus erant, ambire poterat concupiscentia. Totum erat in promptu
quod postulabat, non dico necessitas, sed voluptas. Nec erat ulla voluptas aliqua passione desiderii inflammata,
nec erat ardor lascivientis petulantiae: sed erat in exuberanti copia temperans sufficientia et satietas quietissima.
Alia quidem erat arborum gloria, alia fructuum; nec erat ibi quidquam inutile, nihil superfluum, ubi et stipes
pinguedinem, et frondes umbram, et poma pabulum porrigebant. Gummi languoribus, umbra ardoribus, cibus
defectibus occurrebat. Erant quidem extra, non ultra experientiam nostram illae dulcedines; sed nos ex consuetis
inexperta metimur. Vidi ego ligna quorum folia vel fructus bruma non [1537A] urit, et in citro vel pinu quinti vel
sexti anni poma immarcescibilia perseverant. Quare ergo ibi, ubi neque horror hiemis, neque ulla intempories
ingreditur, sed continua veris fixa est novitas cum ex ipsius temporis harmonia quaecunque ibi sunt, in augmento
sint; et quidquid vivit, ex natura et ratione materiae praegnantis parturiat, non dicamus ligna imputribilia, poma
incorruptibilia, et efficacissimos illorum saporum vel odorum effectus, adimplendos usque ad sufficientiam
omnes vel gustuum vel olfactuum, vel aspectuum appetitus. Quid deerat illi mensae, illi singulari convivio ubi et
oculus pulchritudine, et gustus dulcedine, et olfactus condito spiramine implebatur? Aderat quoque ad deliciarum
cumulum fons ille ex vicinis et intra senatis graminibus [1537B] saporis grati refrigerandi et humectandi calorem
intrinsecum habens effectum. Temperabat et mundabat corporis venas, per quas quasi per quosdam tumulos
defluebat, irrigans quasi alterum paradisum, et fecundans in genere suo membra singula propriis officiis
distributa. Cingebant labia fontis hyacinthini et smaragdini flores, et crustae purpureae sedes aptabant
intumescentibus glebis, ne recumbentium cervicem vel humeros suspensio aggravaret. Fundebant se humi pro
tapetibus strata anetho et croco odorata cubilia, nec mordax cynomyia nudis artubus assidebat: quod genus, si ibi
erat, inerme erat, nec terebrantibus spiculis quietis illius delicias infestabat. Et quidem in illis minimis
contemptilibusque volatilibus post peccatum miranda [1537C] est adeo acris efficientiae importunitas, quae fere
invisibili et omnino fragili stimulo etiam densissimas pelles armentorum penetrans, et, quasi admota spongia
vulneri, quidquid intus est humorum vel sanguinis ebibit et exhaurit. Ante peccatum quidem, quia culpa non erat,
nec poena poterat aliqua esse molestia ab inferioribus, ubi superiori suo purum exhibebat famulatum rationis
humanae humilis obedientia, viderer excedere si non describerem voluptatem; sed quidquid dici potest, minus est
ab illis deliciis: quippe deliri et fatui sensus, et labe peccati infecti integris illis et virginibus sensibus quibus pura
utebatur natura, omnino conquadrari non possunt; et omnem hujus corruptionis experientiam [1537D] illius
jucunditatis purissimae ubertas exsuperat; et ne auditui desit, quae demulceat, melodia, superne in ramis
cedrorum vel aliarum arborum phoenix vivax psallebat, et psittacus, et multiplici concinentium avium sono una
erat consonantia: quorum hilaris universitas laudabat secundum modum suum auctorem suum, in voce
exsultationis jubilans Creatori, blandiens homini, movens ad mulcendum eum naturalia organa, et originalis
musicae a Deo condita instrumenta. Gemitus turturis et columbae hujus temporis suspiria praesignabant. Aliae
singulae volucres de statu praesentis vel futurae Ecclesiae praecinebant quasi quaedam oracula; vel gaudium vel
affectum quemlibet in suae naturae modo et ratione promentia. Nihil tamen triste, nihil lugubre [1538A] ibi erat,
ubi non varietas concinentium dissonantiam efficiebat; sed sive per arctas sive per amplas faucium fistulas
circumflexiones jubilorum impellerentur, ascensiones et descensiones vocum convenientibus in unum
differentiis ad unius puncti revertebant harmoniam. Fistula et sambuca et caetera naturam imitantia organa, quae
satis oblectant hujus temporis auditores, tantum ab illius monochordi vivis et claris vocibus differunt, quantum
quidquid aliunde scriptum est discrepat ab exemplari. Omnino minor est gratia in raucis follibus et compactis
calamis, sive in testudinibus concavis quae humanum instauravit ingenium, quam in illis vivis instrumentis quae
artifex natura dictavit. Hujusmodi ad mensam protoplasti excubabant [1538B] tibicines, tales citharistas habet
illa originalis antiquitas, et tamen corporalis haec erat consolatio, non praedestinata felicitas. In paradiso nec
mimus erat, nec histrio. Alludebant sibi cuncta simpliciter, nec deceptoriis illusionibus simulatio personarum
scenas comicas exprimebat. Non emolliebat ad lasciviam dissolutas animas sensualitas sauciata, neque
extraordinarius pruritus carnalis affectus legitimos terminos transiliebat, intra praeceptum se continens; et
formam omnium a Creatore descriptam certis regulis, intra metas praefixas motus voluntarius cohibebat, et
quiescebat et abundans in rationabili sufficientia non tabescebat aestuans in intemperantia infinita. Omnis quippe
usus intemperans foeda est et turpis abusio, et miserum facit quaecunque [1538C] non impletur, et certis non
utitur ponderibus, et mensuris, et numeris quantumque rerum experientia. Ideoque effreni et dissoluto animo
appetitus et usus voluptatum irruit in tormentum, quia vehementia et ingluvies intemperantiae suppositis stipulis
non sedatur, sed irritatur. Non sic ante praevaricationem homo corporalibus illis utebatur deliciis, ut se
12

