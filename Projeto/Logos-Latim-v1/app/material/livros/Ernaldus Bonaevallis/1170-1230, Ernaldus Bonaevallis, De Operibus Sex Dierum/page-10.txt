Hoc tamen quod dictum est: Coelum et terra transibunt (Matth. XXIV), nescio si ad hanc possit referri
sententiam. Petrus apostolus in secunda Epistola, quae Canonica dicitur, verbum evangelicum [1532B] vel
exponens, vel sequens ait (c. III): Adveniet dies Domini ut fur: in qua coeli magno impetu transient: elementa
vero calore solventur, terra autem et quae in ea sunt exurentur. Et infra (ibid.): Coeli ardentes solventur, et
elementa ignis ardore tabescent. Novos vero coelos, et novam terram, et promissa ipsius exspectamus, in quibus
justitia habitat. De abolitione vero veteris mundi nulla quaestio superest, quae tam manifeste a principe Ecclesiae
est praedicta. Sed cujusmodi illud novum coelum et nova terra futura sint, vel si iterum novis creaturis coelestia,
vel terrestria implenda sint, omnino praetermissum est. Quia vero dictum est justitiam habitaturam novitatem
illam, potest intelligi quod omne in illa reformatione alterius et multo purgatioris naturae futurum [1532C] est, et
quidquid modo vel corruptibile est, vel corruptum, in illa regeneratione purgabitur, et tota erit mera de reliquo
merae habitatio sanctitatis. Quanto magis homo configuratus corpori claritatis Dei, nihil molis habebit, nihil
necessitatis in corpore, quod quidem et spirituale erit, et tamen corpus. Ita et ipsa rationalis creaturae conversatio
quae utique paradisus erit, et tamen habitatio; quia sive in illo novo coelo, sive in illa nova terra illa glorificata
corpora erunt, quae, licet natura et gloria angelica agantur, veritate tamen corporis non privabuntur, sed sicut
scriptum est: Sancti in terra sua duplicia possidebunt (Isa. LXI). Paradisus autem, hoc est illa amoenitas, quies,
pax, tranquillitas, et caetera omnia bona quae adhuc oculus non vidit, nec [1532D] in cor hominis ascenderunt
(Isa. LXIV; I Cor. II), intelligentia et visio Dei erit, quia videbit homo et audiet et in cor hominis ascendet
quidquid illud est quod Deus est, nec de locis corporalibus, vel odoribus, vel saporibus, ulla erit ultra vel cura,
vel quaestio, quia, sicut diximus, etiam si localis aliqua tunc erit delectatio, spiritualis erit utique, non carnalis.
Homo ad imaginem Dei conditus, jam tunc nihil habens simile, nihil commune cum jumentis
insipientibus, intelliget honorem suum, et in imagine ad quam conditus est intuebitur semetipsum, et mirabitur, et
dilatabitur cor ejus, et adhaerens illi beatitudini, et in divinis fixus aspectibus, ita in [1533A] multitudine illius
dulcedinis deliciabitur, et in satietate illa gloriabitur, ut irrigationes fontium, vel obumbrationes arborum, vel
veritates fructuum, quas illa antiqua et corporalis habuit paradisus, nec velit, nec quaerat, cum sit ei Deus fons
perennis, umbra refrigerans, lignum vitae, fructus perpetuus, satietas infinita. In praesenti quidem vita exteriores
sensus per haec visibilia evagantes minus ad unum se colligunt, et minus illius imaginis dignitas intelligitur, eo
quod effusa extrinsecus per multa diverticula occupata ratio diversatur. Aliud est imago, aliud illud cujus est
imago; et aliud est similitudo. Similitudo potest referri ad aliquam partem, imago vero integritatem substantiae
repraesentat. Filius dicitur imago Patris, splendor [1533B] gloriae, et figura substantiae ejus (Hebr. I), et forma
ejus, quia inter Patrem et Filium nulla diversitas est, nulla distantia, nisi quod Pater non est Filius, et Filius non
est Pater.
In Verbo igitur, quod et sapientia Patris est, omnis plenitudo Divinitatis existit, et ipse Filius imago seu
figura substantiae dicitur, eo quod per Verbum vel sapientiam sempiterna nobis revelata sit Divinitas, sicut per
imaginem, cum proprie effigiata fuerit, repraesentatur et intimatur nobis cujuscunque rei proprietas. Ego cum me
in speculo vel in purissimo fonte intueor, non meipsum video, sed exprimit mihi imago mea omnem habitum
meum vel gestum, et, quantum ex facie indicari potest, ipsum mentis affectum, ut ibi videas utrum [1533C]
decolor sim an coloratus, et manifeste intelligas utrum turbatus videar, an quietus. Ideo Filius imago dicitur, quia
in ipso Patrem intelligimus, et per ipsum accessum habemus ad Deum, quia illuminans nos Verbum et sapientia
aeterna in intellectu sui Patris quoque aperit intellectum, quoniam qui videt Filium, videt et Patrem, quia unum
sunt Pater et Filius. Ad imaginem igitur Dei, hoc est ad intellectum et notitiam Filii, per quem intelligitur et
cognoscitur illa paternitas quae in coelo et in terra nominatur, factus est homo, expressa in mente hominis illius
lucis plenitudine, illius sapientiae conformitate, illius gloriae communicatione communicat homo justitiae Dei;
bonitatis particeps [1533D] aeternitatis haeres; rationis consors, in appetitu pacis, in intellectu veritatis, in amore
charitatis illam imaginem repraesentans, non ad illam similitudinem tendens, ad quam anhelabat qui dixit: Ero
similis Altissimo (Isa. XIV), sed ad illam de qua scriptum est: Filii Dei sumus, sed nondum apparuit quid
erimus: cum autem apparuerit, similes ei erimus (I Joan. III). Portamus imaginem coelestis, cum formatur
Christus in nobis, cum in moribus nostris et vita illius generis nobilitas innotescit. Sicut enim exterior facies
paternae generositatis praetendit indicium, et ibi vel pulchritudo, vel deformitas genitoris trajecta est, ut etiam ex
vultu intelligas utrum naturalis an adulterinus sit filius, ita in moribus evidentissimum est, si veritatis et [1534A]
justitiae lineamenta imitantia exemplar divinum, ad cujus inspectionem omnis pulchritudo et honestas
depingitur, illam formam coelestem expresserint, hunc esse Dei Filium et haeredem, quem a paterna bonitate non
degenerem indices. Haec imago in anima, non in carne est; nec corporis est honor iste, sed spiritus. Exploditur
anthropomorphitarum haeresis, quae, Deum corpus habere mentiens, secundum corporalem effigiem metitur
similitudinem divinam, et imaginem Dei membra dicit visibilia circumscriptioni subjecta. Non intellexerant
hujus amentiae assertores quia Deus spiritus est, et quia ad intelligendam divinam essentiam caro et sanguis non
prodest quidquam. Secundum quod vir est, ad imaginem Dei factus est; secundum quod virago, [1534B] ad
similitudinem: Masculum et feminam, inquit, fecit eos (Gen. I). Secundum intensiorem plenitudinem spiritus,
vir, secundum remissiorem contemplationis appetitum, femina: secundum consummationem, neque vir, neque
10

