vox, ibi esse et corpus; nec tamen quoties locutus Deus per corporalis ministerium creaturae, verbum aestimes
incarnatum; sed sicut diximus, dispensatoria et perfunctoria erat illa corporalis et personalis assumptio, non
essentialis naturarum unitio.
Longe digressi sumus occasione haereticorum, qui Deum vel alicujus mali factorem, vel alium
quemlibet mali astruunt creatorem, ut aliud principium, alium artificem vel conditorem ex sanctarum auctoritate
Scripturarum emulgeant. Lignum scientiae boni et mali malum non erat in sua natura, nec fructus vel ante
prohibitionem, vel postea, noxius fuit; sed ideo sic nuncupatum est quia in illa prohibitione experimentum
obedientiae positum est, [1541A] cujus observatio bonum, praevaricatio malum esset. Scientiam quidem mali
ante peccatum homo non habuit, id est nescivit quantum malum esset non obedire Deo, sed docuit eum propria
confusio et poena peccati quid esset peccatum. Si enim poena transgressionem non sequeretur, et idem esset
justitiae et injustitiae stipendium, nulla esset ratio qua timeretur vel amaretur Deus. Nulla omnino timoris causa
esset, si non inobedientia puniretur; nulla dilectionis ratio, nisi amantibus copiosior gratia redderetur. Sciebat
Adam non esse violandum mandatum Dei, sed facilem indulgentiam aestimabat, non expertus iram vel judicium,
quia nondum severitatem vel supplicium. Oportebat omnino ut ibi statim in primis parentibus rigor inciperet
disciplinae, [1541B] ne facilis venia in contemptum Dei filios Adam genus humanum erigeret, et creatura
praevaricans et inhonorans Deum, non esset in gloriam, sed in contumeliam Creatori. Poterat homo ex peccato
diaboli, cujus dejectionem non ignorabat, considerare districtionem judicis, et ex illa irrevocabili sententia quae
illum malignum a spe misericordiae excluserat, simile formidare judicium. Insani cerebri est et animi delirantis
ibi te tibi polliceri veniam, ubi tu provoces iram; in eodem articulo temporis sperare de clementia, in quo
contemnitur gratia et conculcatur justitia. Qualecunque sit vinculum vel foedus societatis humanae, rumpenda
sunt omnia quae consuetudo alligat, vel natura, ne offendatur Deus. Non est ista Christiana pietas, quae nos,
divinae [1541C] obedientiae auctoritate contempta, in carnales inclinat affectus. Propter conjugii gratiam et
complexus uxorios relinquit homo patrem et matrem, et sunt duo in carne una; non tamen deseri etiam debet
Deus qui spirituali connubio universum Ecclesiae corpus in unitate fidei et charitatis compactum, ex conjugio et
continentia et coelibatu unum instaurans corpus et spiritum, ut celebret sibi nuptias modo in spe, in regno vero
suo in ipsa veritate disponit.
Scandalizavit Adam oculus suus, id est persuasio conjugis, quem utilius eruisset et projecisset a se,
quam blandimentis femineis remisse obtemperans illa peremptoria consilia suscepisset. Nec erat immemor
[1541D] praecepti vel poenae, quam, si transgrederetur, ei Deus fuerat comminatus; sed nescio qua spe de Dei
clementia praesumens, exiguitatem, non pondus pensabat praecepti. Nec usquequaque mortem verebatur, quam
non attigerat; nec forsitan se aliis bonis privandum putabat, quia neque calamitatis secuturae ordinem illa
prohibitionis et comminationis sententia continebat. Comedit de fructu interdicto et facta est arbor illa sciendi
bonum et malum occasio unde et ipsum lignum nomen accepit antequam illud tangeret homo, non quia in ligni
natura boni esset vel mali scientia, sed quia in transgressione mandati quod de ligno erat, futura erat utriusque rei
experientia. Et illico sensit homo quod ante non senserat; sensit malum concupiscentiae, [1542A] et pruritum
membrorum rebellium: obscenos, et non voluntarios carnis appetitus et motus; et scivit quantum interesset inter
libertatem et pacem carnis spiritus, in qua fuerat, et controversiam eorumdem, et stimulos titillatorios, quibus
pungentibus et urgentibus moribundos et fermentatos artus, languens anima desudabat. A facie insipientiae suae
longe factus est a sanitate, miser et incurvatus putres et corruptas cicatrices illusiones lumborum plorabat, et
cucurrit ad folia ipse jam folio quod a vento rapitur similis et contextis succinctoriis. Abscondit carnes enormes,
et operuerunt, tam ipse quam mulier, jam ardentibus intus libidinum carbonibus, horrendas visu sordium
officinas. Et cum eadem prius membra essent, pudenda non erant, [1542B] quia nihil inhonestum erat in corpore,
sed habebant omnia membra in suo ordine congruam dignitatem, venerabilem speciem, usum rationabilem,
modestiam competentem. Omnia intra modum nihil contra voluntatem, nulla lex dissentiens, omnia quieta et
pacifica tam ipsum Creatorem quam ipsam creatam honorabant naturam. Vere, sicut serpens praedixerat, aperti
sunt oculi eorum ad propriae confusionis cognoscendam miseriam, non ad illius praesumptionis qua dii esse
affectaverunt gloriam consequendam. Viderunt se, et erubuerunt, et indignos se judicantes divinis aspectibus,
non quasi latere possent vel effugere judicem, sed quasi rei et jam in pistrino propriae conscientiae deputati ad
molam, sese in aliquibus recessibus timidi absconderunt. [1542C] Hoc solum verum in omni illa persuasione
diabolica fuit, quod aperti sunt oculi eorum, non ad id quod ille promittebat, sed ad id potius sentiendum quod
suggestor mentiens intendebat, qui ei quasi successori, parricidali odio invidebat. Hic illius philosophi non
incongrue aptatur sententia: «Insidiosissime, inquit, nocet, cui gratiae aguntur pro injuria.» Mendax in reliquis
omnibusque pollicebatur, et detestatione dignissimus, ad illud verbum, quo eos nequaquam mori, sed sicut deos
futuros asseruit, statim et agnosci et repelli rationis indignatione debebat; sed facilem accessum ad cor feminae
illa habuit promissio, quae jam ambiebat propriam potestatem, excusso a cervice sua Creatoris [1542D] dominio.
Quod si superba praesumptio jam in mentem ejus intraverat, prius haec superbiae quam inobedientiae rea
convincitur.
14

