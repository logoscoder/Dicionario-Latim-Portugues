facie ad faciem illud summum bonum videbitur, et cognoscemus sicut et cogniti sumus (I Cor. XIII). Videbitur
Christus, intelligetur Deus, implebit corda omnium Spiritus Sanctus. Comprehendetur modo incomprehensibilis
Trinitas, et arcana Divinitatis universae patebunt Ecclesiae. Cessabunt ministeria angelica, nec opus erit
legationum discursu, cum civitate Dei perfecta et electionis universitate intus collecta, et omnia omnibus
existente, tunc vere in cubito omnia fuerint consummata. Una erit omnium [1551C] lingua, jubilatio indefessa,
unus affectus, amor aeternus. Unum erit gaudium, de stabilitate securitas, una erit pax, sufficientiae aeternalis
tranquillitas. Patebit veritas, implebit charitas, et erit integra corporis et animae sanitas. Fulgebit sicut sol
glorificata humanitas, quieta erit et concors spiritus et carnis societas. Angelorum et hominum unum erit
consortium, unus panis utriusque et unum convivium. Non languebit amor, non liquefiet dilectio, praesentibus
omnibus bonis, nulla erit dilationis afflictio. Inebriabuntur ubertate gloriae illius Patris benedicti, satiabuntur a
multitudine dulcedinis omnes electi. Non erit eversio mentis illa ebrietas, sed oblivio aerumnarum et laetitiae
sanctae perennitas. [1551D] Nec erit gravis aspectui lucis illius immensitas: imo tota erit illius summa
beatitudinis, quod intelligitur in suo puro esse sincera divinitas. Videbitur et cognoscetur, intelligetur et amabitur
Deus: et haec visio vel cognitio, intellectus et dilectio tota erit illius felicitatis perfectio, quoniam gloriosa dicta
sunt de te, civitas Dei; sed in laudibus tuis humanae linguae succubuere praeconia; nullus stylus, nullus te
expressit affectus. Magnum est quidquid in te oculus corporaliter videt, majus quod sapit spiritus, amplius quod
percipit et fruitur perspicax intellectus. Videt in te oculus carnis omnem materiam, longe aliter videt spiritus
materiae rationem et causam, omnino dissimiliter, purgata mens ipsam intelligit veritatem. Spiritualis quippe
visio utitur [1552A] aenigmatibus et figuris, et per quasdam similitudines animum circumducit; mens vero ipsam
rem sicuti est, absque aliquibus phantasiarum simulacri ad liquidam intuitu mundo intelligit. Vidit Balthasar
articulum manus scribentis in pariete (Dan. V): et quod viderat spiritu retractans jam aliter in cogitatione
conspexit. Sciebat et videbat intus per spiritum quia quod ostensum fuerat visibiliter, rei arcanae signum esset,
quam utique nesciebat. Adductus est in medium Daniel qui spiritu prophetico mente vidit, et quid sibi vellet
visio, protinus intellexit. In illo regno licet totum quod ibi est sit honor et gloria, gloriosior tamen et dignior prae
omnibus iste est intellectus, et haec est visio Dei implens et satians cor hominis. Ipsa est tertium coelum, tertius
[1552B] paradisus. Ibi est finis, ibi est unitas, atque idem finis, quia nulla diversitas. Non erit in illa pace
linguarum varietas, sed morum et affectuum concors et amica societas. In torrente voluptatis illius nihil ultra
appetet cumulata sanetas, et omnium tristium immemor tantum mente excedit Deo laetabunda ebrietas. Et licet
pro meritis sanctorum diversa sit et gloria, non tamen erit diversitas vel minoribus in invidiam vel majoribus in
superbiam, quia in distributionibus coronarum tanta erit discretio charitatis, ut et ordinem teneat, et communem
omnibus gloriae dignitatem exhibeat. Beatifica divinae majestatis praesentia omnibus erit omnia, et erit in
commune omnium omnipotentia, omnium sapientia, omnium justitia, omnium pax, omnium [1552C]
intelligentia, et a regno illo omnis excludetur malitia. Quasi vellicans aliqua de ligno vitae folia, ad illius fructus
gustum suspirans vix aliquem succum de corticibus expressi. Neque enim in cor hominis adhuc ascendit id quod
latet intrinsecus, et medullam illius dulcedinis nullus adhuc attigit intellectus. Sane fides loquitur, spes non
confunditur, et nos interim charitas consolatur.
Fons in medio paradisi recte intelligitur charitas, quae arescentibus aliquando prophetiis et linguis,
pleno semper gurgite fluit, nec unquam siccatur. Nihil fecundius irrigat, nihil efficacius mentem impinguat,
quam ipsa charitas, quae per Spiritum sanctum diffunditur in cordibus nostris. Nec charitas [1552D] fons
sanctorum est proprius, nec ad hunc potum quisquam admittitur alienus. In linguis, in fide, in abstinentia et
signis, in eleemosynis, in martyriis simul boni et ficti communicant, sola charitas ab impiorum se coetibus
absentat, et, si defuerit unius hujus pura affectio, sterilis est cujuscunque aestimationis videatur religio. Christus
quippe est charitas, sincerissimus liquor, virtus mundissima, refrigerium animarum, purificatio mentium; nec
vasis inquinatis mera spiritus bonitas illabitur, nec quisquam immundus unctione illa regali linitur. Charitas
quippe est amor, et qui non amat, amari non potest. Qui diligit non negligit, nec otiosa unquam potest esse
dilectio; sine dilectione confusa est et indiscreta omnis oblatio, et omnino peccas, [1553A] si non dividis
priusquam offeres. Non indiget Deus, nec sub nomine pietatis cruentum vult esse satellitem; nec oppressorem
pauperum, nec conductitium judicem, quasi ipse ad illas recumbat delicias quas de suspiriis et sanguine
miserorum exsecranda exstruxit crudelitas. Qui diligit non offendit, et si forte ceciderit, ruentem excipiens
charitas mater manum supponit. Nec erumpit in flumina lacrymarum, et in poenitentiae gurgite lapsos baptizat et
renovat et elisos illico restituit et reformat. Occurrit compunctis, suscipit poenitentes, quos tamen ipsa et afficit et
compungit. Solos illos qui in malitia perseverant abhorret et fugit; et licet prophetes vel ardeas, licet jejunes vel
montes transferas, licet in pauperum viscera quidquid possides congeras, tu [1553B] si peccati servus es, in
vanum laboras: nec in visceribus charitatis ullum locum ficti cordis habet duplicitas. Haec est origo illorum
quatuor fluminum quorum nomina supra posuimus, quia de charitate emanat prudentia, fluit justitia, fortitudo
erumpit et temperantia. Ex iis cardinalibus bonis sub alternis discursibus, rivuli et minoris famae fontes, secretis
meatibus omnem aridam imbuunt, et ex harum torrente virtutum totum nascitur, unde homo proficit et mundatur.
Omnis intellectus rationis, et mentis discretio sub sapientia militant, omnisque actio ordinata, et mensura et
pondus, et omnis aequitas ad justitiam se inclinant. Honestas morum ex temperantia, ex fortitudine vero patientia
19

