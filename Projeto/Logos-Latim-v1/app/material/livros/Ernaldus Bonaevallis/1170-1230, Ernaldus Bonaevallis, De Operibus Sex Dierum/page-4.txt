actionibus hujus saeculi affixa, in quibusdam vero avolans conversationem sibi elegit in coelestibus et quietem.
Jam vero sexta dies est oppressis concupiscentiis et triumpho de hujus mundi victoria celebrato, mundo corde et
pacifico spiritu cognitio et contemplatio Dei, per quam deponentes imaginem terreni, et veterem hominem
exuentes reformamur, et in similitudinem Dei et imaginem transimus, imaginem quidem exprimentes signaculo
charitatis, similitudinem vero stabilitatis et pacis. Ad haec consideranda sive contemplanda, prima lux, id est
cognitio veritatis, quasi inquisitorem suum humanum dirigit intellectum, manifestans ei singulas rerum species,
hoc est distinguens [1519D] dies ac noctes, illuminans egressum de ignorantia, ad cognoscendum ordinem
rerum, ut in nomine coeli et terrae omnia coelestia et terrena intelligat: quae per quaedam spatia, quasi per dies et
noctes Scriptura distinguit et separat, et ne quid desit, ne quid causetur infirmitas, superfertur spiritus Dei, fovens
et formans rationabiles appetitus, adjuvans infirmitatem, fecundans sterilitatem, excitans devotionem, operiens
excessus, et distracta restaurans. Hic est spiritus multiplex, unicus, stabilis, mobilis, humanus, benignus, qui ubi
vult spirat, et docet, et replet et suggerit omnia, de cujus inexhausta plenitudine et manatione sincera repleta
corda fidelium, unius moris in domo coaedificata [1520A] in habitaculum Dei, eructaverunt in Ecclesia verbum
bonum, invincibili eloquentia et insuperabili inconstantia subjectis contradictoribus, cum repente, facto coelitus
sono illitterati et idiotae facti sunt fidei assertores, et piscatores disputatores (Act. II). Hic, absque emendicatis
aliunde suffragiis, quos compungit inungit, quos invitat consummat, quod praecipit efficit. Ideoque in eo quod
superferri dicitur, nota magisterii dignitatem, nutritoris affectum, vivificatoris praesidium, charitatis
impressionem, affinitatem naturae, benevolentiam gratiae. Et primo quidem lux, deinde dies, postea
firmamentum, quarto loco illa magna luminaria facta narrantur, quia prima illa angelica natura vigens bono
naturae et gratiae, dum per humilitatem [1520B] stetit in veritate, unica luci aeternae segregata est a nocte, et
stabiliri meruit et confirmari, et jam absque ruinae periculo, de gloria sua omnino secura nullum ultra habet ad
malum accessum, quia ita est luci superiori conterminata, et adeo ex illo fulget splendore, ut lucem quae ipsa est
nullius caliginis vapor interpolet.
Est igitur lux illuminans, Deus; lux illuminata, angelus; firmamentum, radicatus in Deo rationabilis
affectus. Est igitur prima dies, intellectualis vel spiritualis naturae institutio; secunda, corporalis et visibilis rerum
creatio; tertia, rerum ab invicem distinctio, et earumdem secundum genus suum fructificatio; quarta, per verbum
Dei ex testimonio Scripturarum mentis illuminatio; quinta, inter [1520C] appetitus carnis et spiritus rationis
discretio; sexta, in intellectu et actione, quasi quodam sexu maris et feminae, imaginis et similitudinis divinae
expressio, ex qua copula spiritalis fetu repletur Ecclesia. Jam vero restat in septima sola vacatio, de quo Sabbato
ad sabbatismum octavae transibit quisquis renovatus spiritu mentis suae potiora probaverit, et de tenebris hujus
mundi emerserit, in omnibus inter lucem et tenebras dividens, et fructificans quasi arbor bona secundum gratiam
quae data est sibi. Oportet quippe hominem intelligere in primis, quia Deus est; postea quid sit Deus, ad quod ex
creaturae consideratione paulatim accedit; deinde luce veritatis accensa, inter carnalia et spiritualia, quasi
[1520D] inter aquas superiores et inferiores, firmamento rationis fixo, expulsa tentationum quasi flatuum
salsugine, gramina et arbusta producere, id est virentium gratiarum propagare genimina. Sed et ipsas spirituales
intelligentias quae ex Scripturis nascuntur, diligenter attendere. Quomodo ipsa veritas quasi sol illuminet
animam; ipsa vero anima quasi luna irradiat noctem, id est corporales sensus, actiones quasi stellas multiplicans,
quae caligine tenebrarum hujus mundi non vincantur. Necesse est etiam ut inter reptilia et volatilia ea discretione
utatur, ut, quia aliquos excellentioris vitae conspicit, non contemnat infirmos, quia in omnibus est anima viva, et
quae inhonestiora sunt, iis honorem abundantiorem circumdamus. Iis exercitiis [1521A] homo ad formam Dei
proficit, cujus est quies coelestis haereditas, cujus gloria beata aeternitas, et in agnitione Dei omnem exsuperans
sensum pacis supernae felicitas.
Justitia et judicium in primo statim patuere negotio, et sine ulla dilatione assentientium et
dissentientium spirituum utraque pars suorum obtinuit stipendia meritorum, et sejunctis illico contuberniis
separata sunt sancta et impia agmina, expulsis dejectisque irregressibiliter in inferiores mundi partes, sive in
infernum (quicunque ille est), his qui sine Deo esse affectaverant. A Dei quippe visione beatifica sine spe
misericordiae in aeternum avulsi, immortales quidem, sed tamen passibiles impassibilitati sanctorum angelorum
superstitum [1521B] invident, et licet eos infectare non possint, quoniam illi solidata natura intentabiles sunt, in
livore malignitatis, in implacabili odio perseverant: et hoc ipsum invidiae tormentum, continuaeque rubigo
malitiae, jugis ira, infinita tristitia, spes venis interclusa, quasi flammae ultrices cor eorum felleum undique
allambunt, et est quasi quaedam gehennae fornax semper nocendi aviditate accensa. Mala voluntas est quasi
perpetua caecitas, id est a visione divina praecisa facultas. Sancti vero angeli adhaerentes Deo semper vultui ejus
assistunt, et faciem ejus sine ullo velamine contemplantur. Bibunt de ipso fonte vitae, et panem suum
supersubstantialem, in quo confirmati sunt, ad satietatem [1521C] comedunt; regnant sine fastu, serviunt sine
jugo, gaudent sine metu, obtemperant, sed non serviliter; omnis consummationis vident finem, sed non finaliter.
Contemplantur altitudinem divitiarum sapientiae et scientiae Dei; quiescunt in pace illa, quae omnem exsuperat
humanum intellectum; et si est aliqua superior et secretior pax quam solus inhabitat Deus, id ipsum beatitudinis
est, quod habent in suo bono sufficientiam, nec coaequari suo superiori praesumunt. Hoc enim illius maligni
4

