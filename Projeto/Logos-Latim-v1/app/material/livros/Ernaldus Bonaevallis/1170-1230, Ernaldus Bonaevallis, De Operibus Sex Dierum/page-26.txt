ardoris et algoris impatiens alieno beneficio foveretur. Imo pellibus nudo corpori superductis homo bestia
videbatur, et omnino convenientissime aptatum est extra corporibus, quod intus erat in moribus.
Agebat homo irrationabilem personam comparatus jumentis insipientibus, et brutae mentis imperitiam
in illa cruda et hispida supellectile exprimebat. Homo de terra terrenus, jam pronus ad infima in limo de quo
sumptus erat figebat intuitum, et sarcina corruptionis oppressus curvas scapulas sessori peccato praebebat, servus
ventris, cliens libidinis, vanitatis mancipium, et vernula vitiorum. Exposuerat animam suam quasi incudem
malleatorum [1566C] ictibus, et in illa fabricarum artifex concupiscentia omnium transgressionum formabat
simulacra. Irae et invidiae et omnium blasphemiarum idola illius officinae eructabat incendium, et plebescebant
monstra tentationum assidentia cogitationibus, quorum multitudine fatigata ratio gravabatur. Deseruerat quippe
Deus animam, et ad seipsam conversa turbabatur: et haec prima mors hominis fuit, cum Creatoris sui custodia
caruit, et a contumacia praevaricatoris ingratitudinem ejus exsecrans indignans abscessit. Privavit eum statim
gloria et honore, et vitam, id est cognitionis suae lumen, in eo exstinxit et excaecata anima, cum veritatem amisit,
simul cum illo beatifico visu, et reliquas beatitudinis species pariter exhalavit. Recedente [1566D] Deo nihil boni
superfuit, et nisi eo revertente data indulgentia et gratia, ad abjectam et contemptibilem animam illuminationis
abolitae claritas non redit. Nec tamen imago vel similitudo auctoris etiam moriente anima per peccatum omnino
deletur, sed dum patientia Dei ad poenitentiam delinquentes spectat, potest lavari per poenitentiam quidquid in
eadem imagine per negligentiam fuerit obscuratum. Reformatur igitur et restituitur qui resurgit a mortuis, et ad
indulgentiae manumissionem regrediuntur virtutes ad opera destinata: et tunc iterum vivit anima cum videt et
odit, et agit quaecunque sibi fuerint divinitus imperata. Cum enim nihil horum agit, mortua est: quia cum vere
ejus vita sit Deus, nullus omnino eo absente ad [1567A] aliquod bonum aspirat affectus. Haec prima animae
mors, qua deserente eam Deo, ipsa quasi criminum institutis connexa remanet, et sepulta, non omnino a gleba
arida, hujus hiemis frigore, spei reliquias eradicat, quia dives in misericordia Deus magna voce quatriduano jam
fetido clamat: Lazare, veni foras (Joan. XI). Infremuit, clamavit et flevit, intimans rationabilibus animis quam sit
efficax fletuum pluvia, et poenitentiae tremor, et confessionis clamor: quae supplicatio non repellitur, imo
obtinet veniam scelerum, et statim qui resurgit, ubi solvitur, convescitur. Nullus superest fetor, nullum putredinis
vestigium manet in eo quem de stercore erigit Deus, sed cum principibus populi sui, sanctis angelis dico, donat
suscitato consessum, et in solio [1567B] gloriae collocatum (Psal. CXII), etiam ad proprium eum admittit
convivium. Indignetur Novatus, irascatur Pharisaeus, summa est commendatio charitatis, consummata
omnipotentiae gloria, bonitas, et clementia, et nihil amplius decet sanctum quam pietas; nec in aliquo
honorabilius est praeconium Redemptoris, quam cum, eo miserante, convalescit et solidatur humana infirmitas.
Tremendus quidem est rigor divinae justitiae, et formidabilis districtio judicis, reverenda omnino severitas, et
judicium punientis; sed misericordia lenitate est amabilis, et ex gratia praedicabilis. Ubi enim contra merita
bonum pro malo redditur, benignitatis superabundantia praedicatur, de cujus plenitudine, nostra ariditas [1567C]
irrigatur. Non est satis sancto Spiritui esse cum sanctis, etiam impios sanctificat, nec improperat, et spirat, et
replet, et docet, et ungit, et urit, et publicanos et meretrices reformat et imbuit. Illa amplius admirabilis est
potentia quae elisa restituit, et fracta restaurat, quam quae vasa integra in thesauris munitis aggregat et conservat.
Et quidem mortuos in anima per culpam, poenitentia reducit ad vitam: desperationis vero obstinatio pertrahit in
gehennam. Illa desperationis mors imaginem omnino delet et radit, et illi injuriae nullum occurrit remedium,
nulla clementiae stilla se infundit.
Sensit Adam mortem illam primam animae, consolatione divina privatus, expertus est quoque
discessum a corpore animae rationalis: verum haec [1567D] ultima per quam dissoluta est corporalis et
spiritualis substantia, labores et aerumnas, et servitutem quam meruerat, et vincula calamitatis totius praescriptae
dirupit; et qui vivens et poenitens acceperat gratiam soluto quod culpa meruerat pretio, judicium Domino
cantavit et misericordiam, in laboribus et contumeliis vitae temporalis humilitatem et patientiam thesaurizans in
fine quantolibet difficili et arcto pro libatione sua suo Domino gratias agens. Pungitur concupiscentiis, laborat et
sudat, ac torquetur; de loco voluptatis expellitur, demum emoritur: in iis omnibus, quasi vas figuli in fornace
excoctus, et multis rimarum rasuris attrita peccati rubigine ad naturalem fulgorem revertitur. Sic circumductus
est per desertum Hebraicus populus, [1568A] et cum intra paucorum dierum spatium, si recte irent, possent fines
promissos attingere, quadraginta annorum sustinuere dispendia, in quibus peregrinationis illius angustias
erudiretur illius insolentia multitudinis, ut cum ad diu desideratas et exspectatas promissiones accederet, nec ad
Aegyptum, nec ad regna cultu Dei vacantia relapso animo facile suspiraret, a quorum nexibus tanto labore
avulsus, vix tandem de male assuetis perfidae gentis erroribus, quos longo convictu imbiberat, longa
dissuetudine triumpharet. Ibi quippe viderant idola, et circa profanos cultus comessationes et impudica cubilia,
quibus concupiscibiles animae captivos affectus subjecerant, et inhaeserant abominationibus, quas patrum
suorum Abraham, Isaac, [1568B] et Jacob abhorruerat disciplina. Ideo lex, ideoque plagae, et verbera; ideo illa
haereditatis dilatione vilesceret facile consecutum ubertatis tantae et gloriae regnum: imo diligentissimo sub
timore Dei servaretur prospectui tantis exercitationibus et districtionibus conquisita possessio. Quid, quod in
cruce se Redemptor noster derelictum exclamat? quid, quod vita moritur, quod judex judicatur, quod rex irrisus,
26

