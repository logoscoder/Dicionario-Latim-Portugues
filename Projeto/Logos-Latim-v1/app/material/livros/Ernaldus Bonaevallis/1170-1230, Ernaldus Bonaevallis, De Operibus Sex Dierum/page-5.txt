peccatum est quod non suffecit ei excellentiae suae illa admirabilis magnitudo, sed similis esse Altissimo voluit,
vel quasi Deus omnino, vel saltem sine Dei dominio. Ideoque cum esset lux in Domino, factus est tenebrae in
seipso, et justissimo judicio qui voluit esse [1521D] summus factus est infimus; qui supra lucem, nocti addictus,
qui supra regem, carceri mancipatus, de libero servus, de angelo diabolus, de conspicuo obscurus, de nobili et
glorioso contemptibilis et horrendus: vere divisa est lux a tenebris, et in eodem consortio bonum et malum esse
non possunt. Non est communicatio Christi et Belial, non est participatio justitiae cum iniquitate (II Cor. VI).
Angustum est stratum, inquit Isaias, ita ut alter decidat, et pallium breve utrumque operire non potest (Isa.
XXVIII). Sed et chaos magnum inter bonos et malos angelos est firmatum, et irrefragabiliter sancitum est ut
omnino non possit ultra bonus angelus in diabolum, vel Satanas transire in angelum bonum, quia utrinque rata et
immobilis promulgata est sententia, ut [1522A] qui ceciderunt, ultra stare non possint; qui vero stant, periculum
casus cujuslibet non formident, et sicut peccatum in electos ultra non cadit, ita in reprobos non redit justitia; quia
sicut nullam sensit corruptio reorum medelam, ita nullam admittit sanctorum gloria corruptelam. Fallitur
Origenes, qui dogma Platonicum in Ecclesiam introducens in libris Peri archon de quadam revolutione
daemonum in corpora, quasi per crassae hujus corporeae oppressionis conversationem indignam purgatione
facta, rursum post multa saecula, per hujusmodi revolutiones expiatum, in statum antiquum Satanam asserit
reversurum. Addit etiam nescio quam passivam divinitatem pro reorum redemptione iterum in aere invisibiliter
pati; et dum laborat emungendo [1522B] sanguinem ex quibusdam Scripturarum auctoritatibus, et praedicat
Deum misericordem et pium, probat eum mendacem et injustum. Mendax est, si impius cum diabolo et angelis
ejus non vadit in ignem aeternum; injustus, si injusto et justo idem reddit stipendium. Sed haec verborum
monstra et rationum portenta, non christiana sunt dogmata. Supersedit litterae Origenes, nec intellexit Isaiam, qui
in honore Tyri quaedam mystice loquebatur, quae ille litterator ad proprietatem verbi retorquere conatus est. Et
erit, inquit propheta, in die illa, visitabit Deus super malitiam coeli in excelso, et super reges terrae qui sunt super
terram, et congregabuntur in congregatione unius fascis in lacum et claudentur ibi in carcerem, et post multos
dies visitabuntur (Isa. [1522C] XLII). Visitatio haec non est indulgentiae, sed severitatis et justitiae, sicut saepe
visitantur a custodibus, qui in carceribus sunt non ut liberentur, sed ut custoditi diutius et acrius crucientur. Sunt
et aliae Scripturarum auctoritates quas ille quasi de convallibus rapuit, et statim ad eas cum clamore cucurrit.
Animas quoque hominum angelos fuisse, et rursum in angelos reversuras, et in restitutione angelos et daemones,
et omnes homines sive Christianos, sive gentiles, sive catholicos, sive haereticos aequales fore, et iterum animas
ad nova corpora reversuras, et ex alio principio iterum alium mundum: et sic alternis vicibus usque in infinitum
decessum et successum omnium et sensit et scripsit, [1522D] et alia multa impia et nefaria quae etiam replicare
criminis est.
Ne igitur detrusis in has inferiores partes malignis spiritibus, si eadem passim conversatio daemonum
esset hominum, liber et frequentatus accessus, et conflictus assiduus homini esset in juge et pertinax scandalum,
et nulla pacis forma esset, ubi indefessa infestatio urgeret, seorsum pars reproba impetus importunos quasi
amarissimos fluctus praefixis terminis Deo praecipiente intra se collidere coacta est, et dictum est ei: Usque huc
veniens, et hic confringes tumentes fluctus tuos (Job XXVIII). Qui dixerat: Sedebo in monte testamenti, ero
similis Altissimo (Isa. XIV); jam neque in gregem porcorum audet intrare nisi permissus (Marc. V); sed
capistrata [1523A] cervice hac atque illac quantum catenae longitudo attingit, spumans et fremens relambit quod
evomuit, et nihil virium habet illa malitia, nihil effectus illa vesania, nisi quantum vel ad probandum, vel ad
puniendum justos vel injustos justitia divina permittit. Habent et ipsi sub principe daemoniorum leges officiorum
et ministeria distributa, et quantum indulget potestas superior, dico sanctorum angelorum, sub suis potestatibus
militant et egrediuntur, et circumeunt, et suscitant tempestates, abscondunt laqueos, tendunt muscipulas, et
exquisitis artibus modo violentiam, modo simulationem intentant. Persuadent et suggerunt consiliatores dolosi
quaecunque impia, quaecunque impudica: nihil agunt potestative in animas, in quarum potestate potius et
[1523B] voluntate est in forma crucis et sanguine agni resistere, et confusum et victum repellere in gehennam. Et
ex propriis illusionibus quibus servos Dei irritat et appetit, ipse repercutitur et illiditur, fitque ipse occasio
coronae et gloriae quibus esse voluit transgressionis laqueus et ruinae. Sed et si aliquando praedestinatorum
aliquis ad ejus flatum infectus contabuit, armis poenitentiae accinctus fortior securiorque surrexit, et expertus
admissi turpitudinem, hostem suggestorem et se consentaneum mira indignatione exhorruit, et rursum cautior et
munitior ad conflictus accessit. Profligati itaque et repulsi ad seipsos convertuntur, et in maris sui salsugine, hoc
est propria cruciantur invidia, et inefficacis malitiae [1523C] dolore tabescunt, hoc est mare magnum et
spatiosum in quo sunt reptilia quorum non est numerus, in quo draco ille antiquus quasi cete immensum
perambulat, cui auctore Deo illuditur (Psal. CIII). Ex immissionibus vero quae per angelos malos fiunt, homo
opus divinum non destruitur, sed probatur, et recedentibus tentamentis omnique spirituali nequitia quasi intra
suum pelagus recollecta, exsiccatis paludibus voluptatum, terra fecunda herbam virentem et ligna fructifera
talibus germinat incrementis: qui a cordibus electorum abstersa peccati illuvie de virore fidei, ad fastigium spei,
et ad ipsum culmen perveniunt charitatis, radicati sicut arbores bonae in Christo, et fructificantes secundum
mensuram donationis ejus, unusquisque [1523D] in genere suo.
5

