femina, sed in novitate vitae creatura integra et perfecta. Dominatio igitur omnium quae in terra, et quae in aquis
sunt, homini data est: et coelestem in eo omne quod ei subjectum est, reveretur originem, et in proposito suo
Creatori obedit, nihil ei venerationis impendens ex communitate naturae, sed ex praerogativa gratiae. Rebellia
quidem animalia et domita et indomita saepe adversus hominem videmus consurgere; sed hanc audaciae et
dissidii insolentiam nihil aliud movet, nisi quod ipse in ordine suo non [1534C] obtemperat Creatori, qui hoc non
ex merito, sed ex gratia accepit, ut creatura irrationabilis ejus moveretur arbitrio et regeretur imperio.
Justissimum sane est, ut dissentientem ad omnia undique incommoda urgeant, et in eum qui suam voluntati
Cratoris praeposuit, undecunque omnium affinium excrescat seditio, et extra in eum excandescat persecutio
omnis creaturae, ut caro adversus spiritum, et spiritus adversus carnem contendat, et qui noluit subesse superiori
suo, nulla ei ab inferioribus reddatur subjectio. Magna hominis dignitas, cujus factor Deus, consors angelus,
minister mundus, regio paradisus! Ibi inter arbores condensas et umbrosas et opacantia nemora, inter herbas
odoriferas, [1534D] et aromatica gramina, in pratis virentibus, et fontis illius cardinalis vivis emanationibus,
inter fructus et visu et usu delectabiles constituitur, in ipsa sua nuditate ostendens quia sicut innocentiam et
simplicitatem nulla involvit duplicitas, ita semper fictum animo confusio operit, et circumdat malignitas. Nulla
ante transgressionem peccati contumelia quaesivit operculum, nihil ingessit caro pudendum, nihil erat quod esset
occultandum, non erat in oculis Domini foeda nuditas, nec aliquid pudendum ubi nulla impuritas. Caeteris
omnibus sibi expositis, ab una arbore continere praecipitur, et imposita lege obedientiae, proprio relictus arbitrio
majora statim, si staret in mandato, percepturus, probatur in minimo. Sed quia de operibus sex dierum [1535A]
nos ea quae sentimus scripturos disposuimus, et hoc ex aliqua parte Deo factum est auctore, alterius laboris erit
scribere quid de paradiso, quid de fonte illo, quid de ligno scientiae boni et mali vel de ligno vitae, quid de
serpente, quid de transgressione, quid de sententia in serpentem et virum et mulierem promulgata parvitati
nostrae secundum mensuram donationis quam accepimus videatur.
Factus homo extra paradisum, ne aliqua deesse gratia videretur, in paradisum adducitur, ubi postea de
ejus costa facta mulier memoratur. Decebat enim hominem ad imaginem Dei conditum etiam loci illius
amoenitas, et licet nulla insontem ubicunque esset posset urgere calamitas, provisa est tamen secundum
exteriores sensus in uno loco omnium [1535B] delectationum stipata collectio, ne si quid ibi deesset in
quaerendo vel exspectando quod procul esset, fatigaretur appetitus, sed omnium et praesentia gauderet et usu.
Haberet in Creatore, si staret, plenitudinem veritatis et pacis rationabilis intellectus, et totam mentem illius unius
bonitatis impleret intuitus. Eodem modo etiam haberet homo exterior subjecta sensibus quaecunque suavia et
jucunda humanam possunt oblectare naturam, ut esset omnium spiritualium gaudiorum homini summa Deus, et
omnium temporalium consolationum sufficientia paradisus. Unde etiam Eden, id est voluptas, dictus est locus
ille, et hortus deliciarum propter ubertatem soli, et nemora fructifera. Emanabat [1535C] e medio fons vitreus
irrigans et humectans omne gramen radicitus, nec tamen redundans enormiter, sed elapsu subterraneo totam horti
illius aream imbuens. Frondes patulae in proceris arboribus subjecta gramina obumbrabant, humorque inferior et
superior temperies virorem perpetem in cespite nutriebant. Aderat aura meridianis horis, si quis forte erat
vaporem abigens et propellens. Locus omnino nivium ignarus et grandinis, et perpetui veris aequalitate jucundus.
Erat ex fructibus et ipsis virgultis aromatica conspersio, et ex ipsis truncis pinguedines pigmentariae erumpebant.
Stillabat storax, et liquor balsami ruptis corticibus ultra pavimenti crustas affatim imbuebat. Defluebant per prata
nardina unguenta spirantia, et gummis [1535D] stillantibus sine praeli violentia, tota undique regio illa innumeris
perfundebatur odoribus. Nihil erat ibi triste, nihil corruptum, quod caetera impediret quia omnia horti illius
plantaria, plantatoris sui redolebant virtutem, et coelestis gloriae gratiam praedicabant. Sudabant ligna
pinguedinem, emissura erat sanctorum charitas puritatem, et in illius suavitatis odore tam praedicationis honestas
quam beatitudinis aeternae intimabatur ebrietas. Erat quasi quaedam exstasis illa deliniens sensus carnis
fragrantia, non tamen consopiens, vel a debitis officiis hominem revocans, sed ad quamcunque operam et
studium subtilitatem mentis acuens et emundans. Stacte et myrrha, amomum et spica, et medicata semina ultro
prolapsa glebas fertiles impinguabant, [1536A] et licet non indigeret natura, coposiore tamen gratia juvabatur.
Non erat febris, et jam erat antidotum; nulla adhuc naturae defectio, et jam languorum remedia germinabant.
Operabatur homo non aliquid novum exercitio laborioso aedificans, sed deliciosa cultura aut elucidans aliquid,
aut obumbrans, aut aliqua claustra vel diversoria animalibus aptans, ne passim aberrantia ea maxime loca quibus
reverentiam pigmentorum dignitas exigebat inconsideratis passibus conculcarent. Haec atque alia hujusmodi sine
taedio, sine molestia, poterat homo cultor diligens operari: quae etiam exhilarationi ejus maximae cooperantia
delicatam operam delectabant. Custodiebat autem intrinsecus, non timens ne aliquid sibi raperetur, sed sibi a Deo
[1536B] commendata et subjecta, gaudens in obedientia universorum posteritati successurae providus
conservabat, sibi etiam ipsi conservabat, ne aliquid admitteret propter quod inde mereretur expelli. Atque utinam
circa animae suae plantaria, et virtutum gramina, ea qua oportuit diligentia, vigilasset, operans utilia et
conservans, discens ex inferiorum obedientia quantam Creatori subjectionem deberet! In cujus si perseverasset
imperio et custodisset quod fuerat imperatum, solidaretur cito quod adhuc erat in pendulo, et ab hac corporalis
paradisi amoenitate deliciarum veheretur in illam spiritualem tranquillitatem, cujus pax omnem superat
intellectum (Philipp. IV).
11

