Evangelium [1549B] per ipsum verbum Dei expositum ligna imputribilia, quod volumina emiserunt, tam longe
et late palmites extenderunt. Scripturarum propagines mundi climata impleverunt, et de fructu doctrinae sanctae
plena eructat Ecclesia. Ad has arbores praecidendas diu scrutantes scrutationes laboraverunt haeretici, sed
plantatio coelestis vexationibus non defecit, sed crevit; decorticaverunt ramos, folia combusserunt, sed, elisis
fructibus vel ipsis etiam ad solum arboribus dirutis, radix illaesa, et vivacior perseverans multiplicius pullulavit,
nec est ex praecisione imminuta, sed aucta. In pace confessio, in tribulationibus claruerunt martyria, et saepe
scissus persecutionum vomere ager Dominicus copiosiorem reddidit segetem. In contemplatione Dei carnalis
[1549C] mens, corporis abstersa rubigine, elimata et defaecata profecit, et fructus uberes spiritualis cultura de
exercitatione religiosa produxit. In paradiso animae, in horto bonae conscientiae, in munditia cordis pax Dei
gaudium parturit, et pura fides in veritate quiescit. Justitia disponit omnia suaviter, temperantia moderatur
concorditer, sapientia docet, fortitudo corroborat, oratio mundat, abstinentia omnem labem desiccat, spes
confortat, humilitas regnat, patientia imperat. Haec in illis beatitudinibus quies vel gloria animae, sinus est ille
Abrahae in quo dives ille Lazari animam vidit (Luc. XVI), vel illa felicitas quam latroni Dominus de cruce
promisit (Luc. XXIII). Quidquid videt oculus, vel auris audit, vel in cor hominis ascendit, non est illa quies quam
diligentibus [1549D] se Deus in vita aeterna pollicetur. Odoramur tamen pacem illam, quae omnem superat
intellectum, et infra est quidquid vel aestimari valet, vel comprehendi. Nec locus est, nec sonus, nec odor
quidquid illud est, nec tangitur, nec videtur; sensus carnis corporeis dimensionibus vallatur et clauditur, et
tantum in crassitudine suae naturae volvitur et noratur. Ipsius quoque spiritualis acumen naturae licet
subtilissimum sit, reverberatur tamen superioris lucis splendore, et nihil omnino potest praeter illam solam Dei
sapientiam quae a fine usque ad finem attingit. Ideoque in creatura nulla potest esse plenitudo beatitudinis
effectum; et cui aliquid deest, nullum efficit consummatum. Nullus corporeus locus, [1550A] nullus incorporeus
spiritus ex propria natura plenas habet delicias, quia plenitudo totius est, non partium, et necesse est ut omnis
pars minus continens ad fundatorem suum recurrat, in eo finem figens, a quo habet initium.
Hic occurrit quod idem Apostolus dicit se raptum usque in tertium coelum, et audisse arcana verba,
quae non licet homini loqui. Nescio, inquit, Deus scit, sive in corpore, sive extra corpus (II Cor. XII). Raptum se
scit, sed de modo dubitat, de quo omnino non ambigeret, si alterum possibile, et alterum impossibile videretur.
Nunc autem, quia et cum corpore potuit rapi, potest intelligi corporalis paradisus etiam in coelo, licet quasi
diversa et coelum posuerit et paradisum, quod si eum raptum in corpore [1550B] diceremus, necesse est ut
coelum illud corporeum intelligamus. Si vero in spiritu, jam non locum, sed aliquam intelligibilem
tranquillitatem visionis divinae accipimus. Deinde praeter solam Christi personam quae primitiae dormientium
surrexit (I Cor. XV), unus inter mortuos libet de nullo manifeste Scripturae tradunt canonicae quod jam duplicia
in terra sua possideat (Isa. LXI); vel quod corruptibile hoc ante generalem resurrectionem, induat incorruptionem
vel mortale immortalitatem (I Cor. XV), ut taceamus modo de ipsa theotoco, vel de his qui cum Christo
resurrexerunt: quam et alia est, et nodosissima quaestio. De Paulo, quantum possumus, quod coepimus
persequamur. Certe cum haec scriberet, in carne erat, et in ea carne de qua alibi [1550C] scripserat: Sentio aliam
legem in membris meis, repugnantem legi mentis meae (Rom. VII). Et post caetera: Infelix ego homo, quis me
liberabit de corpore mortis hujus? (ibid.) Et datum sibi stimulum carnis suae, angelum Satanae colaphizantem se
ipse testatur (II Cor. XII). Quomodo in corpore rapi potuit sursum, nisi forsitan eo modo quo raptus est in
Babylonem Abacuc a Judaea (Dan. XIV), vel Philippus de Azoto in eunuchi occursum (Act. VIII)? quod si
aliquid hujusmodi a Deo contra naturam fit, res miraculi est et virtutis, nec debet in illa aeterna ratione quae
voluntas Dei est, aliquid humanae rationis ausus detrahere.
Potuit tamen illa Pauli temporalis, imo momentanea assumptio eo modo fieri quo transfiguratus est
[1550D] Christus praesente Petro et Joanne et Jacobo, quando Moyses et Elias etiam ipsi glorificati visi sunt cum
eo (Matth. XVII). Passibilis quidem adhuc erat Christus, et ante resurrectionem resurrectionis gloriam ostendit
discipulis non solum suam, sed eorum pariter qui assistebant. Ita potuit Paulus configuratus ad horam illi gloriae
quam praedicabat, et in similitudinem spiritualium corporum quae resurrectio reformabit, sine sensu alicujus
infirmitatis, sana et purgata tota natura ad tempus sursum transferri, ut videret et audiret aliquid amplius prae
participibus suis, qui plus omnibus in periculis et diversis laboribus aedificans Ecclesiam desudabat. Et sicut
Petro adhuc mortali mare fuit calcabile (Matth. XIV), [1551A] ita potuit Paulo in corpore coelum fieri
penetrabile. Si vero Paulum raptum in spiritu dicimus, jam nulla est quaestio, quoniam vere omnem corpoream et
spiritualem creaturam in contemplationem Dei transgrediens, fixus et in Creatore quiescens, nec infra manere vir
plenus Spiritu Sancto nec transgredi majestatem praesumebat. Ascenderat quasi duas scalas, rationabiles
creaturas, et per ea quae facta sunt, ad Creatorem quasi ad tertium coelum pervenerat. In ipso quippe
intellectualem paradisum esse credimus, ad cujus gloriam in virum perfectum, in mensuram aetatis plenitudinis
Christi (Ephes. IV) ad sonum novissimae tubae occurrentes resurgemus, et sic semper cum Domino erimus (I
Thess. IV). Corpus humilitatis nostrae illi divinae configurabitur [1551B] claritati (Philip. III), et regem in
decore suo in splendoribus sanctorum fides Christiana videbit; imo neque fides, neque spes exspectationis
dilatione ibi languebunt, cum regnum solius apparuerit charitatis. Ibi nihil per speculum, neque in aenigmate, sed
18

