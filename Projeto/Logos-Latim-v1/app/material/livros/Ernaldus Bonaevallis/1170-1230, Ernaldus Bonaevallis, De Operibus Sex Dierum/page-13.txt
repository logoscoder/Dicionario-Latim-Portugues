vagabundus mergeret usque in faeces profunditatis, sed honesto et modesto accessu deliberans universa,
praepositurae rationabilis honorabat dignitatem, et dominabatur affectibus suis moderatione discreta, non
oppressione tyrannica. In his quae ex parte aliqua summatim tetigimus, visus, auditus, olfactus, gustus et tactus,
in virginitatis [1538D] suae integritate perseverantia, habebant lampades accensas, sine aliqua curiositatis
amurca, et puro obsequio, venienti Sponso cum luminibus omnium sensuum occurrebant agmina insopita. De
lignis illis quae in illo horto plantaverat Deus praeter ea quae diximus, multa jam spiritualiter restant
intelligenda; quia ex quadam vicinia sic sibi e proximo bona corporalia et spiritualia jungebantur, ut fere
unirentur: et tamen separatim, et proprie visibilia corpori, invisibilia menti destinata suis distinctionibus necesse
est adaptari.
Duo tamen de omnibus lignis paradisi Geneseos liber commemorat, lignum vitae et lignum scientiae
boni et mali: cum multa alia in illa silva densissima non dubium sit fuisse, quia et lignum sapientiae legimus,
[1539A] et aliis quoque arboribus nomina virtutum secundum suas efficientias minime defuisse nullo modo
ambigimus. Nec nos materialem plantam illius paradisi corporalis eradicare praesumimus, sed spiritalem fructum
in visibili colonia metimur, et de olivis fructum sumimus et liquorem. Et in gemmis quidem quae inter glareas
fontis illius cardinalis volvuntur, et ad nos fluminum allapsu delatae perveniunt plurimam esse virtutem experti
sumus, ita et in arboribus, quae odore et sapore sensuum nostrorum consuetudinem excedunt, quis dubitet
singularem inesse gratiam an diversarum causarum remedia, ut et lignum vitae senectutis morbum cohibeat, et
lignum temperantiae ingluviei ardorem exstinguat, ita et lignum castitatis ibi procul dubio erat, cujus ejus
[1539B] ita poterat temperare naturam, ut non magis genitales corporis partes moverentur ad copulam, quam
reliqua membra: quae singula sine aliquo titillationis pruritu ordinatis accessionibus sua peragunt instituta. Hoc
etiam in ejusmodi languore jam senescentibus et arescentibus causarum effectibus camphora satis efficaciter
agitur, et saepe olfacta vel hausta desiccat receptacula spermatum, et illius negotii instrumenta congelata
corrugat. Hoc multa semina radicesque jam fere effetae efficiunt. Quanto magis virente mundo, et in paradiso,
cum omnia primitivi succi novitate et puritate ferverent occurreret non unum quodlibet gramen, sed semen vel
fructus obsequio hominis propter quem facta erant [1539C] et alia quidem secundum hanc, alia vero secundum
aliam causam salutis incorruptibilitatis poculum suo propinarent Domino et cultori. Quod si Salomon ab hyssopo
quae nascitur in maceria, usque ad cedrum Libani disputavit, et tot physici inquisitores naturae per conjecturas
vel experientias assequi potuerunt tam profundae rei doctrinam, nunquid Adam qui fuit Dei, hoc potuit ignorare,
cui ex imagine Dei et similitudine haec erat gratia, ut omnis creaturae sibi subditae intelligeret rationem? Novit
plane primogenitus ille omnium corporalium temporales vicissitudines, novit causas et motus, et essentias, et
effectus omnium quae sensibiliter et visibiliter elementalis origo produxit et materialis essentia enutrivit. Quia
vero boni et mali scientia mentis affectio est nec corporis est scire bonum vel malum, [1539D] sed singulare et
proprium est animae, res quidem videtur spectare ad naturae et essentiae suae proprietatem; nomen vero rei, id
est scientia boni et mali, ad spiritualem sensum et mysticam intelligentiam. Absit a fide catholica ut alicujus mali
creatrix sit illa sempiterna virtus et divinitas! Procul explodatur illa Manichaeorum dementia quae gentem
tenebrarum rebellem Deo, et nescio quae diversa introducit principia. Procul Paterniani exeant, qui secretas et
pudendas corporis partes a diabolo, et non a Deo asserunt factas. Excludatur a sensu Christiano Menandriana
impietas et Patriciana haeresis, quorum Menander Simonis Magi discipulus, ab angelis, et non a Deo mundum
asserit factum; [1540A] Patricius totam humanae carnis substantiam diaboli esse creationem mentitur. Nec
Mambres nec Jamnes creatores fuerunt illorum serpentium quos Moysis serpens coram Pharaone absorbuit; sed
diabolicis praestigiis, virgae eorum, quae utique Dei creaturae erant, versae sunt in dracones, sicut putris caro in
vermes, vel combusta vertitur in cineres. Quis convertibiles neget corporales substantias, cum de carne tua
propria lumbricos scaturire, et de veste tineas, et de sudoribus vel quibuscunque putredinibus, vel muscas vel
pulices egredi videas? Acceleratus Magorum effectus, et virgarum in serpentes conversio repentina admirationi
quibusdam est et stupori, cum mirum non sit de omni re, quae fieri potest, utrum tarde an cito fiat, cum etiam
quorumdam [1540B] hominum ingenia ea sub omni celeritate constituant, quae multo tempore ab imperitioribus
et lentioribus vix fiant. Quanto magis illa diabolica subtilitas, quae rerum effectus et causas ab antiquo cognovit,
secretam naturae virtutem in publicum trahere praevalet, cum aliquid de re occulta efficiendum est in quo
hebetes sensus hominum ludificare possit, et a veritate avertere, ut serviant creaturae potius quam Creatori, qui
est benedictus in saecula? Creatura quidem non nisi a solo Deo potest institui, qui nihil malum creavit, sed
singula bona, et omnia valde bona (Gen. I). Et Moysis serpens, vere serpens fuit, quem cum placuit Creatori, et
de virga aptavit in colubrum, et rursum reverti praecepit in [1540C] virgam (Exod. IV). Moyses vero neque
auctor, neque creator, sed tamen illius miraculi minister fuit. Ita et columba quae baptizato Domino super eum
apparuit, vere columba fuit, et peracta dispensatione propter quam ad negotii illius ministerium deducta est,
iterum ad naturae illius formam de qua assumpta est, subito est reversa (Matth. III; Luc. III). Ita tres angeli,
quorum Abraham pedes lavit, quos etiam de panibus quos Sara paravit, et de vitulo quem coxerat ipse Abraham,
legimus comedisse (Gen. XVIII), non in phantasticis, sed in veris apparuere corporibus, quorum functio, ut acta
est, non evanuit, sed est in se reversa assumptio. Hanc formam intelligentiae custodiri oportet, quoties per verba,
vel visibilia signa locutus est Deus vel ad Adam in paradiso vel ad prophetas, ut scias ubicunque [1540D] est
13

