INCIPIT TRACTATUS DE OPERIBUS SEX DIERUM. [1515]
[1515A] Omnium quae sunt, moventur et vivunt, unum principium Deus, in coaeterna sibi sapientia
dictavit et fundavit originem. Et quasi magni corporis membra, rerum naturas, distinguens propria loca, et
nomina, congruas mensuras et officia assignavit. Nihil apud Deum confusum, nihil informe in illa antiquitate
fuit, quia rerum materia, ubi facta est, statim in congruas sibi species est formata. Quidquid de mundi aeternitate,
quidquid de hyle, vel ideis, vel de illa mundi anima, quam noym dicunt, sensere philosophi, plura inducentes
principia, primum Geneseos capitulum abolet et confundit, unum praefigens omnis creaturae principium, scilicet
Deum, in quo non est aliud providentia, vel sapientia, ratio, vel ordo, vita, forma, vel materia quam ipse, [1515B]
qui in Verbo suo, quod est aeterni secreti manifestatio, quod dicit facit, et quod illuminat format. Neque
solitudinem, vel paupertatem ante mundi constitutionem suspiceris in illo, neque arbitreris ex subjectione vel
obsequio conditorum potentatui ejus vel gloriae aliquid accrevisse. Nunquam est sola Trinitas, nunquam egens
divinitas, non deesse praesens, non ignorare sapiens, non infirmari potest Omnipotens. Non senescit aeternitas,
non mutatur veritas, nunquam excidit charitas, non rumpitur solidum, non dividitur unum, nihil deest ad
perfectum, non crescit totum, non minuitur universum. Sicut erat et erit, ita est, licet erat et erit in eo dicantur
improprie, quoniam solum ei praesens est, cui nihil vel accedit, vel praeterit. Omnium igitur [1515C] quae sunt
sola causa est bonitas, non necessitas; et participatio gloriae rationali creaturae ita collata est, ut, licet de
plenitudine illa hauriat, non tamen sit ejus pars, cui conformata, secundum aliquem modum, patrissans participat.
Inconveniens omnino et nimis absurdum est credere globum mundi informem et artificem simul ab aeterno
fuisse, et massam illam seorsum positam nullis usibus deservisse, quasi eam Deus vel non potuerit vel non
voluerit distinguere et formare, cum omnino in Deo idem est et velle, et posse et facere. Sane voluntas et
potentia, et effectus in illa rerum constructione sese indivisibiliter comitata sunt, quoniam dixit et facta sunt, ipse
mandavit et creata sunt (Psal. CXLVIII). [1515D] Aeternum quidem de tam magnifico opere in sapientia ejus
fuit consilium, sed initium temporale nequaquam confusione illa quae chaos dicitur latuit involutum, nec
omnipotentiam vel sapientiam, vel benignitatem Conditoris materiam factam languore [decuit] opprimere, vel
dilationibus saecularibus [1516A] negligere tantae excellentiae fundamenta, cum dilatio corporis inchoati nihil
sibi, nihil creaturae conferret, quia in imperfectione operis sui nulla esset gloria Conditori; neque ipsa creatura
insensibilis et inanimata vel defectum in hoc vel profectum haberet, cui sine aliquo sui damno illa informitas vel
inutilitas esset: unde constat aptata rerum primordia, verbo Dei, sicut ait Apostolus, ut de invisibilibus visibilia
fierent (Hebr. XI), et placeret sub distinctionibus et formis universitatis implexio indissolubili connexione in illa
mente divina, ab aeterno astricta. Aperta est janua, et egressa est de illa antiqua arca testamenti multitudo
innumerabilis visibilium et invisibilium, spiritualium et corporalium, et jam coepit locus esse et tempus, quoniam
[1516B] secundum suum modum omnia circumscriptioni obnoxia sunt, praeter illam solam naturam, quae
praecedit et excedit omnia, et intra se universa concludit. Circa illam ineffabilem et immensurabilem
magnitudinem vane cogitat homo loca vel tempora, omnino minor est auctore universitas, et quidquid temporale
est, ad instar puncti, intra se concludit aeternitas. Complectitur omnia, intra solidans, extra protegens, supra
fovens, infra sustinens, arte investigabili ligans diversa, temperatura mirabili astringens in pacem et in unum
jungens contraria, premens levia, ne effluant, sustinens ponderosa ne ruant. In eodem corpore ignem et aquam
videas convenire, terrae aerem circumfusum, illamque [1516C] molem immobilem firmis radicibus levi et subtili
fundamento inniti, aquas labiles et supra ferri, et ardoribus non consumi, ut in hoc sapientia et omnipotentia
artificis propensiori admiratione considerata, nos in sui reverentiam trahat quo nihil ei impossibile videmus.
Cujus moderamine diversa et contraria in unitatem pacis conveniunt et immobilia et errantia ad certum ordinem
revocantur; nec intumescunt maxima nec minima consumuntur: nec tota illa mundi fabrica sine ulla ruinae
formidine ex tam dissimilibus partibus uniformis, ex tam diversis una, ex tam contrariis quieta, et solida et
concors in sua lege perseverat et ordine. Uni domino omnia subdita non habent quod divertant; nec ullum patet
effugium a principe, nisi in [1516D] judicem et a judice in vindicem. Ex ipso et per ipsum et in ipso sunt omnia
(Coloss. I), in quo vivimus, movemur et sumus (Act. XVII); quoquot sumus sub certo numero certam habentes
mensuram et pondus. Ex ipso sumus natura et origine, per ipsum sumus doctrina et regimine, et in ipso sumus
unitate [1517A] dilectionis et consortio gloriae. In libro ejus numerata sunt et conscripta cuncta quae agimus, et
quidquid ibi scribit transgressio, delet confessio. Imo de libro vitae nihil deletur, quia liber ille aeternitatis est,
illius in qua nihil corrigitur aut mutatur. Appensa sunt talenta donorum, mensurata distributio gratiarum, ut nihil
homo negligat, nihil subtrahat, nihil praesumat. Et quidem ante hunc visibilem mundum, id est ante coeli et
terrae creationem, angelicae claritatis obsequium Creatori non defuit, et praecessit illa spiritalis natura
corporalem origine. Unde Ambrosius in Hexameron: «Angeli, dominationes, et potestates, et aliquando
coeperunt: erant jam quando hic mundus factus est.» Et Basilius: «Post illa invisibilia et intellectibilia, [1517B]
initium generationis eorum quae cernuntur sensuque comprehenduntur Scriptura enarrat.» Hieronymus supra
Epistolam ad Titum: «Sex millia nostri temporis necdum complentur anni, et quantas prius aetates, quanta
tempora, quantas saeculorum origines fuisse arbitrandum est, in quibus angeli, throni, et dominationes servierunt
Deo, et absque temporum vicibus atque mensuris Deo volente substiterunt.»
2

