I. Hactenus de spiritu consilii, secundum quod consilium accipitur, egimus, de spiritu quoque
fortitudinis, paucissima, velut pro loci sui necessitate, subteximus. Nunc de consilio, secundum quod datur,
videamus. Sciendum est igitur, non solum ut quae scientia sit sciamus, verum etiam ut ex his [1593D] quae
scimus necessaria tempore opportuno nobis occurrant, consilio Spiritus sancti esse opus. Postquam ergo spiritum
scientiae, ut Deum sinceriter colamus, acceperimus; postquam spiritum intellectus ad penetranda Scripturarum
mysteria meruerimus, restat ut cum consilium a nobis quaeritur, prius ipsam quaerentis personam qualitatem,
professionem, prudenter aestimare noverimus. Ac si demum spiritu consilii adjuti de latitudine Scripturarum tale
consilium depromamus, quod et audienti proficiat, et nulli alii officiat. Deinde vel exemplis Scripturarum, vel
rationis firmitate, vel similitudinum adaptatione quam praesumpserimus sententiam munire oportet, donec
quaerenti satisfactum sit. Oportet etiam ut affectus nostros ad affectum [1594A] illius immutemus, et sive laetus
tristes, sive tristis laetos invenerit: dum nos vel laeto congaudere, vel tristi compati viderit, fidele fore nostrum
consilium credat, ac per hoc libentius cedat et acquiescat. Et ad hoc nisi spiritu consilii adjuvetur quis idoneus,
videas aliquando virum spiritu sapientiae et intellectus praeditum, dum consilium ab eo quaeritur, obmutescere,
et quadam mentis gravedine deprimi, et nihil gratum, nihil acceptabile, audienti posse proferre. Videas eumdem
ipsum alio tempore sanum consilium proferre, exemplis Scripturarum elucidare, rationis copia comprobare,
similitudinem coaptationibus confirmare. Unde in uno eodemque homine ista diversitas? Nisi quia spiritus
consilii secundum sibi nota dicentis et audientis [1594B] merita, secundum sibi soli nota altitudinis suae consilia,
efficaciam suam nunc retrahit, nunc emittit. Hoc etiam spiritu consilii opus esse credo, ut ipsum consilium tam
modeste, tam convenienter proferamus, ut ipse modus proferendi, consilio prolato loco sit boni condimenti.
Porro si talis sit causa de qua consilium quaeritur, ut consilium ejus in Scriptura divina non habeatur, tale oportet
per spiritum consilii consilium inveniri, cui divina Scriptura contraria non inveniatur. Neque enim incredibile est,
sapientiam Dei voluisse in Scripturis sanctis, tot et tantis humanarum miseriarum eventibus consilio obviare, ob
hoc ut spiritui consilii locum suum reservaret. Nam dum homo homini consulit, pax et concordia hominum, ac
per [1594C] hoc salus et utilitas crescit. Denique cum scriptum sit: Magnus Dominus noster, et magna virtus
ejus, et sapientiae ejus non est numerus (Psal. CXLVI), consequens videtur ut omnis sapientia Dei in Scripturis
quantislibet comprehensa sit. Quin potius credibile est semper restare quid de ea possit scribi, quoniam ipsa nullo
scripto potest comprehendi. Quae si ita sint, scivit ipsa sapientia Dei et multipliciter in Scripturis sacris consiliis
abundare, et tamen locum suum spiritui consilii reservare. Hinc est quod videmus et aliquos litteras ignorare, et
bonum ac sanum consilium dare. Certe Salomon legem legerat, spiritu sapientiae et intellectus prae filiis
hominum pollebat: et tamen, ut legitur, quorumdam [1594D] seniorum consilio cuncta faciebat, explorans
nimirum vir sapiens quid sibi responsi de abdito suo, id est de pectore senum, spiritus consilii depromeret. Haec
ergo ad hoc nobis proficiant, ne quis, etiam si religiose vivendo Deum colat, quod est sapientis, si Scripturarum
obscura penetret, quod est intellectus, consilium, utpote sibi non necessarium, fastidire praesumat. Sane his qui
de divinis Scripturis consilium dant, sciendum est in eisdem Scripturis non omnibus omnia dici, sed multas
sententias earum, pro personarum seu temporum varietate opportune intelligi. Verbi gratia: Cum vos persecuti
fuerint, ait Dominus, in civitate ista, fugite in aliam (Matth. X), qui hoc generale praeceptum et quod nulli
praetermittere [1595A] liceat esse voluerit primum et praecipuum inter omnes martyres, martyrem Stephanum
praevaricationis arguet, quia non fugerit, sed magnanimiter stando magnifice coronatus sit. Arguet et ipsos
egregios gregis Dominici arietes apostolos, qui in eadem persecutione, caeteris per regiones Judaeae et Samariae
dispersis, in tanto turbine nequaquam cessisse fugiendo, sed manendo stetisse referuntur. Sed hoc quantae
temeritatis sit quis non viderit? Intelligendum est ergo hoc praeceptum fugiendi infirmis et ad martyrii certamen
imparibus datum esse, aut certe illis illius temporis praedicatoribus qui, Judaeis verbum Domini repellentibus et
indignos se aeternae vitae judicantibus, conversi sunt ad gentes. Si ergo in tempore persecutionis [1595B]
aliquis, levitatis aut temeritatis spiritu actus, consilium quaesierit, fugiat subeatve certamen: tu vero ad proprium
provocaveris, et ille non sufficiens Christum negaverit, vide ne consilio tuo illum perdideris quo pro Christus
mortuus est. Si verus quilibet Christi athleta consilium quaesierit, tu autem eum dehortatus, fugam magis
persuaseris, consilium tuum coronam ei de capite detrahit. Similiter si quem temere ad abrenuntiationem saeculi
provocaveris, et illud retro respiciens, aut ex toto ad vomitum suum redierit, aut certe vita ejus et conversatio,
bonorum fratrum dolor et persecutio facta fuerit, necesse est ut consilii tui te poeniteat, quod spiritus consilii non
regebat. Necessarius [1595C] ergo est spiritus consilii, etiam eis qui per spiritum intellectus Scripturas sanctas
meruerunt penetrare, ut noverint ex eis prudenter conservis suis, unicuique secundum propriam virtutem, cibaria
dispensare. Puto Noemi illam de libro Ruth non sine spiritu consilii nuribus suis, cum se sequi vellent, reditum
ad suos persuasisse, ne, dum eam pudore, non judicio sequerentur, secutas se esse citius poeniterent. Noluit illis
solatium perpetuum polliceri, sed reditum ad suos magis persuadere, cum tamen infida et inconstans nurus se
perdidit. Sic, sic illo spiritu consilii adjuta, et in fide consilii nurus omnis liberata et solatio suorum gratulata est.
Si hanc discretionem plerique nostri temporis praelati in admittendis fratribus et scirent [1595D] tenere, et
vellent, cum paucioribus quidem, sed cum pace Deo servirent. Melior est, inquit Sapientia, unus timens Deum,
quam mille filii impii (Eccli. XVI).
3

