et jam prolata illa Salomonis docet sententia: Qui apponit scientiam apponit dolorem (Eccle. I). Videas nunc cete
grandia in aquis maris mugitu abundantia nunquam sese in libero aere suspendentia, nullam cantilinae
suavitatem aliquando edentia. Videas itidem volatilia ipsa, sui parvitate facile per alta coelorum volitantia,
puritate aetheris, solis luce et calore sese oblectantia, laudem Creatoris sui dulci modulatione garrientia. Illis
compara magnos illos magistros, fama ipsa doctrinae suae metuendos, in illa frigida doctrina sua jugiter
commorantes, amorem coelestium, spiritualem jucunditatem ignorantes, a Conditoris sui laude obmutescentes;
istis vero humiles Christi merito humilitatis ipsius et beneficio [1607A] Domini sui, intenta mentis pace saepe
fruentes, a vero sole Jesu nunc spiritualis scientiae lumen, nunc dulcis amoris ardorem concupiscentes, Creatori
suo laudes medullitus jubilantes.

CAPUT XVI. Comparatio diei sextae cum spiritu pietatis.
Sexto die creatae sunt bestiae, jumenta, et reptilia, vel secundum aliam translationem, serpentia: creatus
est et homo ad imaginem et similitudinem Dei. Haec ad spiritum pietatis convenienter referri possunt. Nam
secundum interiorem hominem, haec creatio ad affectus referenda est. Bestiae itaque, secundum divinas
Scripturas, animalia sunt silvestria, a jugo hominis libera, voluptatibus suis passim [1607B] ad libitum abutentia.
Unde et de Domino in deserto jejunante, scriptum est: Quia erat cum bestiis (Marc. I). In Psalmis quoque:
Posuisti tenebras et facta est nox; in ipsa pertransibunt omnes bestiae silvae (Psal. CIII). Porro serpentia nocendi
avida sunt; jumenta vero hominum infirmitatem, et ipsos et ipsorum onera portando, juvant: unde et jumenta
dicta sunt. Per bestias ergo illa hominis infirmitas, quae ad voluptatum carnis abusionem concupiscibiliter
rapitur, per serpentia illa quae aliis malitiose nocere stimulant, figurate exprimitur, Proinde quia homo infirmus
est, oportet portetur; necesse est juvetur. Quare per jumenta, domita scilicet animalia et onerifica, ille humanus,
ille pius affectus designatur quia homo homini succurrit, [1607C] servit, opitulatur: Debemus, inquit Apostolus,
nos firmiores imbecillitates infirmorum sustinere (Rom. XV). Est quidem naturale homini benigne erga
hominem, maxime erga cognatos, affici; sed ad impendenda cuilibet proximo charitatis debita, nisi spiritu
pietatis afflatus, nisi spe aeternorum animatus, nullus homo sufficit. Spiritu ergo pietatis opus est ut nos nobis
alterutrum exhibeamus jumenta, fraternae infirmitatis portando onera. Hinc est quod Samaritamus ille, super
quem spiritus pietatis principaliter requievit, semivivum vulneratum in jumentum suum posuisse legitur. Nam et
hoc quod homo ad similitudinem Dei factus dicitur, ab hoc sensu non abhorret: Deus enim charitas est (I Joan.
[1607D] IV). Qui cum similitudinem de Samaritano et vulnerato proposuisset: Valde, ait, fac similiter (Luc X).
Item cum discipulis pedes lavisset: Exemplum, inquit, dedi vobis, ut quemadmodum ego feci vobis, ita et vos
faciatis (Joan. XIII). Paulus quoque Apostolus instituere nos volens, qualiter de nobis, ipsis fratribus nostris
jumenta faciamus: Alter, inquit, alterius onera portate (Gal. VI). Et de Domino propheta: Languores nostros, ipse
tulit, et dolores ipse portavit (Isa. LIII); et Joannes: Debemus, inquit, pro invicem animas ponere (I Joan. III).
Sed praemiserat: Sicut Christus pro nobis animam suam posuit (ibid.). In eo igitur ad imaginem Dei formamur,
quod fraternam infirmitatem per spiritum pietatis portamus.

CAPUT XVII. Comparatio diei septimae cum spiritu timoris Domini. [1608A]
Septimo die requievit Deus ab operibus suis. Hujus diei mysterium ipse per prophetam exponit dicens:
Super quem requiescet spiritus meus, nisi super humilem, et quietum, et trementem verba mea? (Isa. LXVI.)
Perfectis ergo in sex diebus operibus suis, in septimo die Deus requievit, quia qui in bonis operibus perfectus, in
timore Dei humiliter persistit, in eo Spiritus sanctus requiescit, eumque vicissim in se requiescere facit. Non
quod aliquod opus bonum, sine ejus opere perfici possit; sed aliud est cum pugnanti adjutorium impendit, aliud
cum victorem epulo reficit. Introibo, inquit, ad illum, et coenabo cum illo, et ipse mecum (Apoc. III). [1608B]
Sed et quod sanctificasse et benedixisse diem septimum legitur, a septimo dono alienum esse non invenitur:
Dominus, ait Psalmista, memor fuit nostri, et benedixit nobis (Psal. CXIII); et post pauca: Benedixit, inquit,
omnibus qui timent Dominum, pusillis cum majoribus (ibid.).

CLAUSULA LIBELLI.
En habes, dilectissime, de septem magnis Spiritus sancti donis unum parvum libellum de eo quem
super omnia diligis, conscriptum ab eo quem inter omnia pie diligis. Si non placet, quia non meretur, id quod
10

