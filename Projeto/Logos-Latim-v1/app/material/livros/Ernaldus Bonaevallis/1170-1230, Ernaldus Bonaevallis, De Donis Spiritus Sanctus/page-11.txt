offertur, placeat vel devotio offerentis. Si quid in dubium venit eorum quae dixi, non quid temere affirmem, sed
quid mihi visum sit, simpliciter posuisse me crede. Nam et in sanctorum [1608C] Patrum expositionibus, et reor
et arbitror et puto, non semel invenitur; et si hoc illi qui tanti fuerunt, quanto magis ego fumus? Nonnulla tamen
magis claruissent, si non longitudinem onerosam cavissem. Nam et cum de scientia agerem, venit in animum
quaerere quid sit quod Apostolus dicit: Scientia destruetur (I Cor. XIII): cum constet, ipso affirmante, quod in
futuro perfectum veniat, consummata scilicet scientia perveniat. Sed propter memoratam causam supersedi.
Rescribat, quaeso, dilectio tua, utrumne gratus sit tibi labor meus; verumtamen satis praesumo grata tibi fore
quae ad teipsum scripsi, quandoquidem et ea libenter respicis quae aliis elaboravi. Mihi autem recolenti satis
[1608D] placuit quod ab uno eodemque praecipuo septem donorum, pietatis scilicet spiritu, opusculum ipsum
tunc quidem inde non cogitans inchoavi. Rogo itaque te, rogo, praedulcis et pie amice, quatenus ipsum de quo
scripsimus Spiritum pio affectu digneris exorare pro me, quo ipsis bonis donis suis internam meam ariditatem
irrigare dignetur ac fecundare, non tantum ad scribendum de se quantum ad fruendum se. Et multiplicata sunt
enim, et quotidie multiplicantur mala in terra: ac per hoc ejus solatio destitui summa infelicitas est. Ipse igitur
regat, ipse consoletur, ipse sustineat, ipse perducat. Sed finiatur tandem, finiatur illa dulcis cum dilecto
collocutio, nunquam autem finiatur ipsius dilectionis dulcedo. Amen.

11

