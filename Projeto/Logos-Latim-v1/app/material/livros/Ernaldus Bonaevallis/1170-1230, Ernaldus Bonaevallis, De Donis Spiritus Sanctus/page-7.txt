(ibid.). Et exponens quis ille sit arcus. Juramenta, ait, tribubus, quae locutus es (ibid.). Per semetipsum namque
juravit Dominus Abrahae, quia in semine tuo, scilicet Christo, benedicerentur omnes gentes terrae. Et in psalmo:
Benedicentur in ipso omnes tribus terrae (Psal. LXXI). Quod si quis putaverit prolatum testimonium neque ad
Christum pertinere, neque ad gentes, quia dicitur juramenta [1601C] tribubus quae locutus es (tribus enim revera
de Judaeis magis quam de gentibus dici solent) meminerit illius Davidici: Illuc enim ascenderunt tribus, tribus
Domini (Psal. CXXI): has enim tribus nemo sapiens ad carnalem magis quam ad spiritualem Israel pertinere
dicturus est. Et hoc nihilominus, in Apocalypsi quod legitur: Iris erat in circuitu sedis (Apoc. IV), ipsum esse
credo quod in psalmo legitur: Dominus in circuitu populi sui (Psal. CXXIV). Sedet enim in sede sua, ut doceat;
circumdat sedem suam, ut protegat. Ut autem quod ad spiritum pietatis proprie pertinet praeferamus, arcus ille
speciosus a coelo usque ad terram se curvat; et Filius Dei a summo coelo egrediens, pietate mirabili usque ad
[1601D] susceptionem mortalitatis et mortis nostrae sese humiliat, et non solum usque ad terras, sed etiam usque
ad inferna pro nobis descendit.

CAPUT IX. De spiritu timoris Domini.
Jam vero timor Dei, nihil est aliud nisi humilitas. Verum hic non illa accipitur, qua nos foris proximis
propter Deum, sed qua intus in conscientia ipsi nos humiliamus Deo. Qui recte septimo loco, eodemque summo
ponitur, quia illa humilitas alta est, cum quis et quantum ad hominum et quantum etiam ad proprium judicium
perfectus est, et tamen ad judicium Dei adhuc timet, adhuc securus non est. Talis erat apostolus Paulus; nam quia
neque alius neque ipse quid in ipso reprehenderet [1602A] invenire potuit, fiducialiter dicebat: Mihi pro minimo
est ut a vobis judicer, aut ab humano die; sed neque me ipsum judico. Nihil enim mihi conscius sum (I Cor. IV).
Quia vero sub Dei judicio, adhuc timens, securitatem sibi minime arrogabat. Sed non, inquit, in hoc justificatus
sum: qui enim judicat me, Dominus est (ibid.). Est quippe et alius timor qui non est in charitate, quia perfecta
charitas foras mittit timorem. Sed aliud est, dum is qui graviter offendit, timet ne pereat; aliud dum is qui placet,
timet ne vel in minimo offendens, minus placeat. Iste igitur timor verae Dei scientiae documentum est, quia ille
vere Deum scire probatur, qui usque ad perfectum ejus timorem humiliatur. Qui enim adeo amat, ut vel in parvo
offendere magnopere [1602B] timeat, de hoc tempore bene potest accipi quod scriptum est: Beatus homo qui
semper est pavidus (Prov. XXVIII). Ideo namque ponitur, semper, ne unquam, quoad vivit, de justitia
praesumens, dum non timet neque cavet, cadat. De hoc tempore in Ecclesiastico Scriptura est: Magnus qui
invenit sapientiam et scientiam; sed non est super timentem Deum (Eccli. XXV). Timorem Dei super omnia
superposuit. Beatus cui donatum est habere timorem Dei!

CAPUT X. De scientia caeterisque donis.
Igitur scientiam litterarum, scientiam artium diversarum non negamus esse scientiam. Verum sicut is
qui necessaria corporis sibi suisque scit providere, [1602C] dominorumque, vicinorumque suorum gratiam
habere, honeste secundum hoc saeculum gerere apud homines sapiens vocatur: et cum omnis sapientia a Domino
Deo sit, ille tamen si in aeternis sibi suisque prospiciendis, non sapuerit, spiritum sapientiae accepisse dicendus
non est, ita ille qui litteras, qui artes, qui ipsas etiam divinas litteras scit, quandiu se humiliare, ad faciendum
bonum quod scit, nescit, si spiritum scientiae sese accepisse confidit, seipsum decepit. Neque enim talis scientiae
spiritus super Christum requievit, de quo legitur quia coepit facere et docere (Act. I). Qui enim dicit se nosse
Deum, et mandata ejus non custodit, mendax est (I Joan. II). Quid habet, inquit Salomon, [1602D] sapiens
amplius a stulto, et quid pauper, nisi ut pergat illuc ubi est vita? (Eccli. VI.) Hoc solo discernens sapientem a
stulto, quod humiliter benefaciendo, unde et pauperem eum vocat, ad vitam pergit: quo ille pergere, aut nescit aut
contemnit. Haec utinam adverterent qui, dum de conversione monentur, ad discendum malunt ire; vel post
conversionem, occasione discendi, ad vomitum volunt redire: discerentque magis faciendo discere quam
discendo non facere. Haec de septem donis, secundum quod in membris Christi requiescunt, dicta sunt.
Quomodo vero in ipso capite nostro requieverint, ipsi et si quibus ab ipso revelatum fuerit videamus. Sapientia
tamen et scientia quae frequentius in Scripturis ponuntur, secundum quod in eo requieverunt, [1603A] facile
discerni possunt. Sapientiam quippe habuit, quia Patris voluntati per omnia obediendum esse sapuit. Habuit et
scientiam, quia nihil praesens, nihil praeteritum, nihil futurum, sive in humanis, sive in diabolicis, sive in
angelicis, sive in divinis rebus, eum latuit. Habeat igitur quisque spiritum sapientiae, ut Deum colat; spiritum
intellectus, ut Scripturas investiget; spiritum consilii, ut de iis alii consulat; spiritum fortitudinis, ut seipsum ad
fortia virtutum opera accingat; spiritum scientiae, ut quidquid fecerit, sine humilitate nihil esse sciat; spiritum
7

