pietatis, quo ipsa humilitatis opera fratribus praeimpendat; spiritum timoris Dei, quo in his omnibus, non in suis
operibus, sed in ipsius misericordia confidat.

CAPUT XI. Comparatio septem primorum dierum cum septem Spiritus sancti donis, imprimis de
primo die, comparato cum spiritu sapientiae. [1603B]
Videamus nunc an forte his septem intimis quotidianisque Spiritus sancti operibus septem primorum
dierum opera aliqua similitudine congruant. Primo die facta est lux, et de sapientia quidam Sapiens dixit:
Proposui pro luce habere illam, quoniam inexstinguibile est lumen illius (Sap. VII). Cum ergo quis ad Deum
colendum illuminatur, in eo lux nova creatur. Unde talibus Apostolus: Fuistis, inquit, aliquando tenebrae, nunc
autem lux in Domino (Ephes. V). Hoc generaliter in adventu Christi per totum mundum factum est, quando Deus
Dominus [1603C] venit et illuxit nobis. Hoc sigillatim quotidie fit in unoquoque, qui reminiscens et convertens
se ad Dominum, abjicit opera tenebrarum, et ambulat ut filius lucis, in omni bonitate et justitia et veritate.
Siquidem in Genesi prius tenebrae, et postea lux a Domino facta esse describitur (Gen. I).

CAPUT XII. Comparatio secundae diei cum spiritu intellectus.
Secundo die factum est firmamentum quod divideret aquas ab aquis, et vocatum est coelum: quod dono
intellectus satis congruit. Et psalmus ait: Qui fecit coelos in intellectu (Psal. CXXXV). Per aquas namque
Scripturae sanctae scientia designatur: unde propheta praevidens in adventu Christi Scripturarum [1603D]
mysteria reseranda, ad earum intelligentiam provocabat dicens: Omnes sitientes, venite ad aquas (Isa. LV). Sed
aquae istae divisionem habent, quia pars earum spiritualibus, pars carnalibus congruit. Cum enim Scriptura de
munditia cordis, de virginitate carnis, de compunctione amoris, de meditatione spirituali, de aeternitatis
contemplatione disserit, et de spiritualibus imitanda proponit, aquas superiores super firmamentum constituit.
Aut cum uxorem diligere, parentibus obedire, malum proximo non facere, pecuniam ad usuram non dare,
necessitatibus sanctorum communicare: infirmis aquas sub firmamento ponit. Istiusmodi namque praecepta a
spiritualibus transcendi debent. Ipsi siquidem spirituales, quia conversatio eorum in coelis [1604A] est, coelum
recte vocantur; et super firmam petram fundati, tentationis tempore non recedunt. Quia ergo ad spiritum
intellectus pertinet hoc modo aquas ab aquis dividere, inter spiritualia scilicet et carnalia praecepta discernere;
secundi diei opera, secundi doni operibus inveniuntur congruere. Nonnunquam una sententia ita inter utrasque
aquas dividitur, ut secundum intellectualem divisionem et ad aquas superiores ascendant, et ad interiores
descendant. Unde Paulus de Genesi proponens testimonium: Propter hoc relinquet homo patrem suum et matrem
suam, et adhaerebit uxori suae, et erunt duo in carne una (Ephes. V); primo secundum mysticum sensum inter
aquas superiores sententiam suspendit: Sacramentum, inquiens, hoc magnum [1604B] est; ego autem dico in
Christo et in Ecclesia (ibid.). Ostendit enim quia fide amoris Ecclesia seu quaelibet Christiana anima sponso illi
aeterno debeat adhaerere, cui susceptione infirmae ac mortalis carnis ejus sese dignatus est unire. Ostendit etiam
hoc jam tunc ab initio saeculi per hanc sententiam propheta, Christi scilicet incarnationem, et Ecclesiae
desponsationem, hoc inquam ostendit, sed intelligentibus. Descendit ergo aqua, usque ad firmamentum, per
intellectualem divisionem, ut et infirmi possint bibere. Nam ille superior intellectus, velut supra firmamentum
collocatus, spirituale potat. Sequitur itaque: Verumtamen et nos singuli; unusquisque uxorem suam, sicut
seipsum diligat (ibid.). Sunt itaque in Scripturis, quae solis carnalibus; sunt et quae [1604C] solis spiritualibus;
sunt quae et carnalibus et spiritualibus, si spiritualiter dividantur, congruant. Porro spiritus intellectus quem
efficaciter tangit hujus divisionis peritum facit, ut sciat in plateis aquas suas dividere.

CAPUT XIII. Comparatio tertiae diei cum spiritu consilii.
Tertio die virentes herbas lignaque fructifera, utrumque semen afferentia, germinavit; quod ad spiritum
consilii satis apte referri potest. Bonum quippe consilium bonum nimirum semen est. Et herba virens et lignum
pomiferum cum fructu semen afferunt, cum hi qui bona faciunt semine boni consilii et alios ad benefaciendum
trahunt. Sed et [1604D] hoc quod, congregatis in unum locum aquis, arida apparuisse memoratur, non inaniter
factum fuisse existimatur. Primum quippe est ut aliorum, qui jam Deo uniti sunt, irrigatio sua, ipsius vero cuique
ariditas appareat: sic pro pluvia, quam segregavit Deus haereditati suae, cum certa spe ad eum suspiciat, cujus
demum aspersione irrigatus, et ipse in bonis operibus fructificet et aliis boni consilii semen subministret. Licet
8

