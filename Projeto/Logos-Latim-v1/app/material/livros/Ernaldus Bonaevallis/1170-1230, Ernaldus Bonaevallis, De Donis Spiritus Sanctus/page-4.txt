II. Optime sane post spiritum sapientiae et intellectus, spiritus consilii ponitur, quia qui utrolibet horum
caruerit, ad consilium dicendum impar erit. Nam et qui Deum colendo vere sapit, si Scripturarum dispensationes
non intelligat, secundum religionis suae fervorem de cunctis judicans, in consulendo falli potest. Nihilominus et
qui Scripturas intelligit, nisi Deum amando et colendo sapiat, difficile est ut hoc alii consulendo persuadeat quod
ipse non amat. Restat ergo ut qui spiritu sapientiae et intellectus caret, spiritum consilii sibi non arroget. Spiritu
autem consilii pollens, spiritu quoque fortitudinis [1596A] fulciatur necesse est ut, si alicui bonum consilium
dederit, et aliqua inde adversitas oborta fuerit, non frangatur; sed in Domino confidens viriliter agat, donec
bonum consilium ad effectum perducatur. Porro si in consilio suo auditus non fuerit, nihilominus spiritu
fortitudinis oportet regatur, ne, velut Achitophel, pusillanimis effectus, qui aliis consulebat erga seipsum
inconsulte agens perdatur.

CAPUT IV. Quod spiritus consilii praelatos specialiter deceat.
Sane quod spiritus consilii magis praelatos deceat, Scriptura docet dicens: Interroga patrem tuum, et
annuntiabit tibi (Deut. XXXII). Quia enim per ipsa bonorum suorum insignia plurimis innotescunt, [1596B]
plures ab eis consilium petunt. Et in Veteri quidem Testamento multifariam multisque modis Deus et
consulebatur et respondebat; et nunc potius, populi Dei tam numerosi consilium penes praelatos ipsius est.
Quocirca necesse est ut in praelatis maxime spiritus consilii vigeat. Quorum ad consulendum alii non sufficit, vel
in hoc spiritum consilii habeat, ut consilium a sapiente perquirat et perquisito credat. Si autem hoc facere
despexerit, illud evangelicum restat: Caecus si caeco ducatum praebeat, ambo in foveam cadunt (Matth. XVI); et
illud: Si autem lumen quod in te est tenebrae sint, ipsae tenebrae quantae erunt? (Matth. VI.) Verumtamen quia
Dominus illuminat caecos, adeat Dominum, et dicat ex totis [1596C] praecordiis suis: Deus meus, illumina
tenebras meas! (Psal. XVII.)

CAPUT V. Quod in tribulatione positis pernecessarium sit opus consilii.
In tribulatione autem positis pernecessarium est consilium, ne scilicet ipsarum tribulationum molestiis
victi, inconsultum aliquid agant, unde Deum offendant, ac per hoc majores sibi non in praesenti tantum, sed et in
futuro tribulationes gignant. Est autem unicum in tribulatione positis consilium. Invoca me in die tribulationis, et
eruam te, et honorificabis me (Psal. XLIX). Verum quia inaniter Deum voce invocat qui eum male vivendo
irritat, tunc praecipue et vitae corrigendae opera danda est, juxta [1596D] illud: Tribulatio et angustia invenerunt
me, mandata tua meditatio mea est (Psal. CXVIII). Difficile autem, imo impossibile est ut quis in tribulatione
positus, si Deum fideliter invocaverit, faciemque ejus sacrificio justitiae placaverit, consolationem non mereatur
divinam. Tantum non perdat sustinentiam. In die, inquit, tribulationis meae Deum exquisivi, manibus meis nocte
contra eum, et non sum deceptus (Psal. LXXVI). Sed quidam nisi cito liberati fuerint, deficiunt, ut illi de quibus
scriptum est: Cito fecerunt, obliti sunt operum ejus, non sustinerunt consilium ejus (Psal. CV), nequaquam
attendentes, quia et beatus Jacob diu in gravi luctu fuerit, et sanctus David crebris sibi invicem succedentibus
tribulationibus probatus sit. Tobias etiam adeo justus et [1597A] pius, ac secundum nominis sui interpretationem
bonus Domini, juxta quaedam exemplaria, quatuordecim annis caecitatem sustinuerit. Est autem et hoc in
tribulatione positis utile, ut meminerint servis Dei in hoc duntaxat saeculo constitutis, ubicunque fuerint,
tribulationem non deesse. Unde et beatus Petrus: Scientes, inquit, eamdem passionem, ei quae in mundo est
vestrae fraternitati fieri (I Petr. V). Nonnulli namque positi in tribulationibus, mederi sibi putant loci mutatione,
sed infidum est hujusmodi remedium, et aliquando vertitur in contrarium. Novimus enim loca, in quibus
quondam pax et religio floruerant, scandalis postea et doloribus oppleta fuisse, ita ut in eis illud beati Job
impleretur: Terra de qua oriebatur panis in loco suo, igne subversa est (Job XXVIII); [1597B] illud quoque
Isaiae: Omnia desiderabilia nostra versa sunt in ruinas (Isa. LXIV). Novimus et alia scandala prius, et infamia
scandalis loca, post, respectu Dei et pacis enituisse gratia, et virtutum redoluisse fragrantia. Quibus illud Isaiae
aptari potest: In cubilibus in quibus prius habitabant dracones, orietur viror calami et junci (Isa. XXXV). Ita
adhuc quotidie et Libanus vertitur in Charmel, et Charmel in saltum reputatur. Non est igitur certum consilium in
tribulatione positis mutatio locorum, quia et ad quae fugiunt loca gratia Dei destitui, et quae fugiunt Dei possunt
respectu restitui. Certissimum autem his consilium est in Deum sperare, Deum invocare, Deum obsequendo
placare, Dei bonitatem longanimitate [1597C] exspectare. Si quid vero humanum ingenium adinvenire potuerit,
quod iniquum non sit et sibi in tribulatione prosit faciat. Nam David per Chusi consilium Achitophel dissipavit,
et Apostolus a fratribus in sportam missus evasit, et dissensione inter persecutores suos missa tribulationem
4

