crederet, nisi ipse prius Deus creditus fuisset. Summa autem doctrinae haec fuit, ut sicut Dominus servis, sic
servi conservis pedes lavarent. Deinde intulit: Si haec scitis, beati eritis, si feceritis ea. Quae rogo haec? pedes
lavare, quasi vero facile inveniri possit qui hoc non noverit. O scientia abscondita [1599C] a sapientibus et
prudentibus, et revelata parvulis! O scientia, quam omnes videntur scire, et perpauci merentur attingere! Stultum
enim Dei sapientius est hominibus (I Cor. I). Et quid Stultum Dei, nisi quia Humiliavit semetipsum factus
obediens usque ad mortem, mortem autem crucis? (Philipp. II.) Unde idem Apostolus: Nos, inquit, praedicamus
Christum crucifixum, Judaeis quidem scandalum, gentibus autem stultitiam (I Cor. I). Nam si quis se magistrum
profiteretur, cum vero tempus pollicitationis adesset, pedes lavare doceret, quis eum non irrideret, quis non eum
stultum crederet? Si quis ergo, ut Apostolus ait, voluerit sapiens esse, stultus fiat, ut sit sapiens (I Cor. III),
humilis fiat, [1599D] ut beatus sit. Si haec, inquit, scitis, beati eritis, si feceritis ea.
II. Scientia saeculi in verbis est eloquentiae, scientia Christi in factis humilitatis: scientia saeculi, ut
alius alium verbis concludat; scientia Christi, ut frater fratri per humilitatem serviat. Hanc igitur. Domine,
scientiam doce me, quia mandatis tuis credidi (Psal CXXIII); quam tanti facere dignatus es, ut propter ejus
commendationem, Deus homini pedes lavares. Videre nunc et stupere erat eum qui respicit terram et facit eam
tremere; sub quo curvantur qui portant orbem; in cujus nomine omne genu flectitur coelestium, terrestrium et
infernorum, et genua sua flectere et totum corpus incurvare ad lavandos pedes hominum, ad cujus pedes
lavandos [1600A] vix unus in mundo dignus inveniri posset homo. Alioquin hic quo inter natos mulierum non
surrexit major, indignum fatetur se calceamenta ejus portare, necdum pedes lavare. Mirentur alii eum ventis
imperantem, super mare ambulantem, mortuos vivificantem; aequissimum enim est et omnium in dicto decens ac
congruum ut Creator creaturae suae dominetur et imperet. Ut vero aeternus ille Deus, ille magnus Dominus, ille
cujus nutibus cuncta serviunt, ad serviendum mortali homini et fragili sese incurvet, hoc ab omni creatura cum
ingenti admiratione, cum admirabili devotione suscipiendum est, hoc a nulla creatura sine quodam pio pavore
audiendum est; sed et in lacrymas debent resolvi pii servi, recogitantes tantam humilitatem Domini sui. [1600B]
Et hoc totum ob id solum factum est, ut homo scientiam humilitatis doceatur. His igitur considerationibus
adductus sum, spiritum scientiae qui in Christo est, ad humilitatem referre: quod uberius ostendi potuisset, si
diutius in his immorari visum fuisset. Hoc autem adhuc notandum videtur nequaquam sine causa in pedum
ablutione humilitatem expressam fuisse, quam constat actionum nostrarum gressus emundare. Videat quisque
utrum velit accipere scientiam Christi ad humilitatem praecipue pertinere. Hoc certe nullus qui Christo credit,
potest negare, humiles majorem caeteris Dei scientiam habere, attestante ipso: Quia abscondisti haec a
sapientibus et prudentibus, et revalasti ea parvulis (Matth. XI). Item cum Dominus dicat: Super quem [1600C]
requiescet spiritus meus, nisi super humilem? (Isa. LXVI.) Constat nimirum requiem, quae est in Spiritu sancto,
superbis ignorantibus, humiles et experiri et scire. De qua his quos scientia inflat, recte dicitur: Ipsi vero non
cognoverunt vias meas, quibus juravi in ira mea: Si introibunt in requiem meam (Psal. XCIV). Caeterum si
quibus adhuc durum videtur scientiam Christi humilitati deputare, legant qualiter antiqui et sancti Patres illam
Domini sententiam exponant, qua dixit Judaeis: Tulistis clavem scientiae (Luc. XI), et sic fortasse acquiescent.

CAPUT VIII. De spiritu pietatis.
Attestantur et duo extrema dona quae restant, [1600D] pietas et Dei timor, quae nonnisi umbra
humilitatis sunt; sed alterum ad homines, ad Deum alterum. Nemo enim proprie ad seipsum dicitur pius, sed ad
eum erga quem pio movetur affectu, cuique indigenti ea quae charitatis sunt pie impendit. Ponitur et pietas in
Scripturis pro omni religione; sed talis pietas non tam unum speciale est donum quam ex omnibus septem
constat donis. Secundum hoc pietatis genus, et Deus erga hominem pius appellatur, quia ad erigendum eum de
stercore miseriae suae, mira pietate inclinatus est, cujus rei mysterium, in arcu qui positus est in signum foederis
inter Deum et terram, ne ultra diluvio dissipetur, praecessisse credo; siquidem de Christo Pater per prophetam
dicit: Dedi te in foedus populi (Isa. XLII). Cum igitur [1601A] Christus in foedus populi detur, arcus vero in
signum foederis ponatur, nimirum constat quia arcus Christum significat. Arcus in signum foederis ponitur, ne
diluvium ultra terram dissipet; Christus in ipsum foedus datur, ne Ecclesiam credentium in eum ira Dei cum
reprobis perdat. Nam salvo eo quod baptismus per diluvium significari traditur, et iram Dei per ipsum figurari
Ecclesiasticus liber testatur dicens: Quomodo cataclysmus aridam inebriavit; sic ira ipsius gentes quae eum non
exquisierunt haereditabit (Eccli. XXXIX). Porro de arcu ita dicitur: Vide arcum, et benedic qui fecit illum; valde
enim speciosus est in splendore suo (Eccli. XLIII). Speciositatem commendat in arcu, et utique Sapientia Dei
speciosior est sole, Christus speciosus forma, prae filiis [1601B] hominum. Hinc et sponsa: Totus, inquit,
desiderabilis (Cant. V). Et Petrus inquit: In quem desiderant angeli prospicere (I Petr. I). Ipse autem Pater: Hic
est Filius meus dilectus, in quo mihi bene complacui (Matth. XVII); et propheta de splendore ejus: Splendor,
inquit, ejus ut lux erit (Habac. III). De hoc arcu in eodem cantico: Suscitans, inquit, suscitabis arcum tuum
6

