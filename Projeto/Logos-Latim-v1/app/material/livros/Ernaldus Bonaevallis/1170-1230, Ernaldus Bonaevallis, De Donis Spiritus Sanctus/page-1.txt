Ernaldus Bonaevallis - De donis Spiritus Sanctus

[1589] {main}
ERNALDI ABBATIS LIBELLUS DE DONIS SPIRITUS SANCTI. (GALLAND., Biblioth. V. PP., t.
XIV, p. 496.)

PROLOGUS. [1589C]
Nemo cum haec capitula viderit, exspectet ut legat tranctantem de sapientia Dei, secundum quod
scriptum est: Omnia in sapientia fecisti (Psal. CIII), et iterum: Attingit a fine usque ad finem fortiter, et disponit
omnia suaviter (Sap. VIII); aut de intellectu, secundum quod scriptum est: Intellexisti cogitationes meas de longe
(Psal. CXXXVIII); sive de consilio, secundum illud: Consilium Domini in aeternum manet (Psal. XXXII); et:
Quis cognovit sensum Domini, aut consiliarius ejus fuit? (Isa. XL) seu etiam de scientia, qualis et illa: Ecce,
Domine, tu cognovisti omnia, etc. Mirabilis facta est scientia tua ex me; confortata est, et non potero ad eam
(Psal. CXXXVIII). Ego [1589D] enim mensuram meam cognoscens, propheticae et apostolicae gratiae viris
istiusmodi cedo tractatum, contentus de illa mensura donorum spiritualium, tenui licet sermone, tractare, quam
Apostolus comcommendabat, quando dicebat: Alii datur per Spiritum sermo sapientiae, alii sermo scientiae
(Cor. [1590C] XII). Si quis sane offenditur, cum legerit scientiam ad humilitatem referri, meminerit me de illo
Spiritu scientiae agere qui requievit in Christo. Nam ante adventum Christi, scientia litterarum, scientia artium
liberalium caeterarumque in mundo erat; sola perfectae humilitatis scientia deerat. Homo per scientiam boni et
mali seductus a diabolo, et hac ipsa scientia inflatus, nesciebat se humiliare homini; nesciebat et Deo. Deus igitur
factus homo humiliavit se homini usque ad lavandos pedes ejus, humiliavit se Deo Patri usque ad obedientiam
mortis; docuitque hominem humiliare se Deo, humiliare se et homini et Deo, homo Deus. Homo autem, quia se
non humiliavit Deo, factus est miser et mortalis; si se humiliaverit autem, [1590D] fiet beatus et immortalis.
Magna proinde scientia est, cum docetur homo humiliare se Deo: docetur enim miseriam et mortem evadere;
quae si non evaserit, nulla ei scientia proderit. Non est igitur absurdum scientiam Christi ad humilitatem referri.
In quo cum omnes thesauri sapientiae et scientiae [1591A] sint absconditi (Coloss. II), hanc tamen a se
specialiter voluit disci. Si cui videtur nihil tanta materia dignum me dixisse, nec ego nego. Occasionem igitur
melius dicendi dederim, cui isdem Spiritus dederit. Si cui vero placuerint quae dicta sunt, oret, rogo, pro eo qui
dixerit. Jucundum mihi est, piissime et amabilis frater, pio desiderio tuo obsequi, et de sanctis tecum Scripturis,
licet indoctus, proferre. Unde et quae vires meas excedunt, praesumpsi tibi promittere, dum delector ob amorem
tui, tecum sermocinari. De Spiritus sancti quippe donis tractare, spiritualis viri est; et de divinis divinorum
conscius debet eloqui. Verum quia spes nostra in Deo est, ipse qui facit magnorum fluviorum gurgites redundare,
potest et in nostrum [1591B] fonticulum aliquid distillare: quod sancta sitis tua non pro magno hauriat, non
tamen penitus effundendum aestimet.

CAPUT PRIMUM. De sapientia et intellectu.
I. Sunt igitur quatuor dona Spiritus sancti, sapientia scilicet et intellectus, consilium atque scientia,
tantae inter se vicinitatis, ut pene unum quid esse videantur. De his ergo voluisti ita tractari, ut claresceret
quodlibet horum, in quo ab alio differret; placuitque in communi, ut etiam reliqua tria dona non penitus
omitterentur, sed prout res posceret, loco et ordine suo etiam ipsa insererentur.
II. Fuerunt igitur viri quos sapientia Dei in [1591C] tantum dignata est ut per eos immortalitas suis
mortalibus, cum et ipsi mortales essent, innotesceret, praecepta ederet, praemia pollicitaretur, minas intentaret,
dispositiones pronuntiaret. Talis erat Moyses, talis Job, talis deinde Salomon, Joannes Baptista, Paulus apostolus,
et horum similes quilibet. Isti itaque qui a sapientia Dei tanti aestimati sunt, ut absque homine mediatore in
interius penetrale suum introduceret, familiaresque suos efficeret, spiritu sapientiae irradiati atque glorificati
sunt. Fuerunt itidem minoris quidem, sed tamen magnae gratiae viri, qui Spiritu sancto adjuti, illos sapientiae
familiares sublimiter et divine intelligere meruerunt, ipsisque quasi ducibus ac mediatoribus usi, [1591D]
cubiculum sapientiae et ipsi intraverunt, familiaritatem ejus tametsi supparem consecuti sunt. Isti ergo qui illos
primos sapientiae familiares, claro prae caeteris intellectus oculo penetrare meruerunt, spiritu intellectus ditati
1

