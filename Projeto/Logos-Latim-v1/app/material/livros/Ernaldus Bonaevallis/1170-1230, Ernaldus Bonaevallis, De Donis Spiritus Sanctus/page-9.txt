nunc videre David, ariditatem suam cognoscentem et deplorantem: Anima mea sicut terra sine aqua tibi (Psal.
CXLII); et alibi: Ego sicut fenum arui (Psal. CI). Licet videre eumdem de superna irrigatione praesumentem:
Spiritus tuus bonus deducet me in terram (Psal. CXLII); et alibi Dominus prospexit de excelso [1605A] sancto
suo (Psal. CI), Dominus de coelo in terram aspexit (ibid.). Sed et boni consilii semen pollicens: Docebo, inquit,
iniquos vias tuas; et impii ad te convertentur (Psal. L). Et quanquam haec testimonia generaliter in lapsu et
restauratione generis humani jam olim completa sunt, quotidie tamen in singulis electorum compleri non cessant.

CAPUT XIV. Comparatio quartae diei, cum spiritu fortitudinis.
Quarto die sidera in firmamento coeli ad illuminandam terram collocantur: et hoc ad spiritum
fortitudinis pertinet, quia ad exemplum lucis peccatoribus praebendum, non incipientes tantum et teneri, sed
fortes et robusti constituendi sunt. Unde Dominus: Accipietis virtutem Spiritus sancti [1605B] in vobis, et eritis
mihi testes (Act. I); et iterum. Sedete in civitate, quoadusque induamini virtute ex alto (Luc. XXIV). Et certe jam
spiritu sapientiae ad colendum cum illuminati fuerant, jam sensum illis ut Scripturas intelligerent aperuerat, jam
semina praedicationis, imo et miraculorum, sed sub ejus magisterio sparserant; et tamen ad regimen Ecclesiae
ipsi Christo succedere non permittuntur, antequam virtute Spiritus ex alto induantur. Nam et quod in firmamento
coeli sunt positi, quodam modo firmitatem virtutis ab eis exigit. Congruit et huic sensui Psalmista, Lunam et
stellas, inquiens, quae tu fundasti (Psal. VIII). Nam prout mihi videtur, inter omnes virtutes, per universas
Scripturas fortitudo specialiter homini adimittur, et Deo ascribitur: [1605C] unde David: Diligam te, Domine,
fortitudo mea (Psal. XVII); et iterum: Praecinxisti me virtute ad bellum (ibid.); et iterum: In potentatibus salus
dexterae ejus (Psal. XIX); iterumque: Dominus fortitudo plebis suae (Psal. XXVII). Multa sunt hujus testimonia:
copia mensuram excedit. Cum ergo homo et originaliter et materialiter infirmus sit, et hoc ipsum permaxima pars
sit fortitudinis ejus, ut infirmitatem propriam noverit, attestante Paulo: Quando enim infirmor, tunc potens sum
(II Cor. XII); si quid aliquando vel in propriis vincendis, vel in alienis tolerandis potuerit, sibi illud nequaquam
attribuat, sed fortitudinem suam ad Deum custodiat, quia sine ipso nihil possumus facere. Siquidem [1605D] et
de luminaribus non est dictum, sicut de herbis, ut ea terra germinaret, ut supra; neque sicut de reptilibus, ut aqua
ea produceret, ut infra, sed Deum solummodo ea fecisse scriptum est, ne in fortitudine anima humana vel sibi vel
ingenio suo aliquid auderet ascribere, et ita eam mereretur amittere. Nam et Samson, cujus vocabulum solem
sonat, et qui diu in fortitudine ultra humanum modum clarebat, eum per quem erat fortis offendens, captus est. Et
beatus Petrus, dum de viribus suis gloriatur, infirmitatem suam experiri coactus est. Sed et illud quod in
Evangelio, et civitas supra montem (Matth. V) et lucerna super candelabrum posita (Luc. XI), leguntur, ita
convenientissime intelligi potest, ut et omnis Ecclesia generaliter a monte montium [1606A] Christo portetur, et
lucerna, quilibet videlicet praedicator ejus, ab eodem Christo, velut a candelabro sustentetur, Mons siquidem
immobilis manere, candelabrum vero solet moveri. Et Ecclesiam Dominus quidem velut mons immobilis,
nunquam desinit sustentare; praedicator vero si offenderit, statim per Apocalypsim a Christo audit: Age
poenitentiam, et prima opera fac; sin autem, movebo candelabrum tuum de loco suo (Apoc. II). Ac si dicat:
Solebam te in te movens sustentare, ne caderes; at nunc eamdem sustentationis gratiam, a te, quia offendisti,
subtraham, nisi me poenitendo et corrigendo placaveris. Sicut autem quod montes pluraliter intelliguntur
praedicatores, non obsistit ne unus singulariter mons intelligatur Christus; ita quod [1606B] in Apocalypsi per
septem candelabra septem Ecclesiae significantur, non impedit ne per unum candelabrum Christus significetur,
qui, unum et verum sustentamentum suarum lucernarum, unica et sola suorum est fortitudo doctorum. Videtur
etiam mihi, per solem et lunam, quorum alter ut diei, altera facta est ut praeesset nocti, sacerdotium et regnum
optime praefigurari potuisse, scilicet propter illuminandos doctrina spirituales, quasi dies; et propter coercendos
a malitia carnales, quasi noctem. Quod si ita est, quanta huic operi fortitudine opus fuerit sacerdotes sancti
probaverunt qui, in regimine sanctae Ecclesiae laborantes, ad mortem usque pro justitia certaverunt. Multa adhuc
dici possent quibus magis magisque luceret qualiter fortitudo quarti diei operibus [1606C] responderet.

CAPUT XV. Comparatio diei quintae cum spiritu scientiae, ubi scientia, sicut et supra, ad humilitatem
refertur.
Quinto die reptilia et volatilia ex aquis producta sunt, et hoc ad donum scientiae specialiter respicit. Per
aquas enim scientiam significari notum est, ut supra docuimus. Aquae igitur reptilia et volatilia producunt, quia
et ex scientia quidam inflati nimis ut reptilia remanent; quidam vero humiliati ad coelestia velut aves evolantes
exaltantur. Verae autem exaltationis causa, humilitas est, Domino attestante: Omnis qui se humiliat, exaltabitur
(Luc. XIV), et e converso. Nam ex scientia nonnullos humilitatem [1606D] concipere, et quotidiana experientia,
9

