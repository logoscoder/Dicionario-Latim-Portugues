incorruptione corporis et in integritate animae, consummatio humanae beatitudinis possidetur. Nam et poeta,
cum perfectum [1581A] hominem describere conaretur, in summa subjecit:
. . . Totus teres atque rotundus.(HORAT. Sat. l. II, sat. 7, vers. 85.) Jam ergo post descriptionem formae
ad partes rotarum transeat oratio.
III. Partes rotarum integrales sunt canti, radii et modioli. Volo itaque singulis rotis suos cantos, suos
radios, propriosque modiolos assignare. Prima rota, dilectio Dei. Haec rota habet cognitionem Dei quasi
interiorem modiolum, ex quo videlicet procedunt divisi ac multiplices radii meditationum, quibus per circuitum
innexi sunt et infixi multiformes et innumeri canti devotionum, ubi perfectio maxime denotatur. Secunda rota
dilectio proximi. Huic interior [1581B] modiolus est virtus misericordiae, unde procedunt radii compassionis et
fraternae clementiae, quibus tot canti incumbentes exterius prominent, quot ad sustentationem proximi, quibus
opera pietatis exercent. Tertia rota, integritas animae: et haec compacta est ex modiolo perfectae justitiae, et
radiis plenae scientiae, et cantis consummatae laetitiae. Hujus rotae partes, sicut altrinsecus positae, aut parum
valent, aut prorsus inutiles jacent, vel etiam noxiae a recto dissident: sic e regione simul adjunctae ac velut in
unius rotae compositionem redactae, in quantum intelligentia mea potest rimari, ad plenam et consummatam
felicitatem animam nostram restituunt. Sex quippe sunt offendicula, quae omne [1581C] bonum animae aut
deturpant aut puniunt. Nam et laetitia nostra vel immunda esse solet propter vicinum fomitem concupiscentiae,
vel suspecta propter infirmitatem alterius conscientiae. Et justitia nostra saepe fit onerosa propter corpus, quod
corrumpitur et aggravat animam; et indiscreta, propter innatam nobis invincibilem ignorantiam: et scientia nostra
plerumque nos inflat propter cenodoxiae vanitatem, aut contristat, dum nostram cognoscimus infirmitatem. Cum
autem fuerit Deus omnia in omnibus, jam nec scientiae nostrae adversabitur superbia aut tristitia, nec justitiam
impediet gravitudo aut inscientiam, nec laetitiae invidebit suspicio aut concupiscentia, quando conscientia erit
humilis propter justitiam et hilaris propter laetitiam; et justitia facilis [1581D] propter laetitiam, et discreta
propter scientiam, et laetitia munda propter justitiam et sine querela propter scientiam. Sequitur quarta rota, quae
supra assignata est esse incorporalis. Et haec itidem sicut et caeterae; suum habet modiolum, qui est
imperturbabilis et immortalis vivacitas. Inde consurgit velut quinquepartita radiorum dispositio, videlicet subtilis
et per omnia spiritui consentiens; quinque sensuum perfecta integritas, ordinatis exterius cantis in habitudine
formae, in quantitate, in qualitate, in splendore. Ubi nihil deforme, nihil superfluum, nihil incongruum, nihil
obscurum, sed per omnia reformabitur corpus humilitatis nostrae configuratum corpori claritatis divinae, ita ut
impleatur illa repromissio [1582A] qua dictum est: Fulgebunt justi sicut sol in regno Patris eorum (Matth. XIII).
Assignata ut propositum erat, compositione rotarum, nunc ipsa junctura plaustri colligenda est, quae ad minus
necessario tria habebit, duos videlicet axes qui quatuor rotas conjungant, et machinam cui altrinsecus duo axes
inhaereant.
IV. Igitur in anteriori parte, quae versus coelum dirigitur, duas illas rotas, scilicet animae integritatem
et corporis incorruptionem, jungit illa pax Dei, quae exsuperat omnem sensum. Et hanc ipsam pacem non aliam
intelligo quam virtutem et sapientiam Dei, Christum Jesum. Ipse est pax nostra, qui facit utraque unum (Ephes.
II), ita ut caro jam non concupiscat adversus spiritum, nec spiritus adversus [1582B] carnem, quoniam non
levabit gens contra gentem gladium, nec exercebuntur ultra ad praelium, sed erit Sabbatum et feriatio sempiterna
in civitate, cui nomen Dominus ibidem. Et haec universa, imo valde majora quam sensus humanus modo non
potest capere, praestolamur habituri in re, quae jam omnia possidemus in spe, quoniam propter spem quasi jam
omnia tenemus, sicut dicit Apostolus: Spe salvi facti sumus (Rom. VIII). Nam et primitias hujus pacis jam
accepimus, quando nullus in poenis adversae potestatis, nulla molestia ejus putredinis quam portamus potest nos
perturbare ab ea quiete quae est in Christo Jesu, dum spiritus adjuvat infirmitatem.
V. In posterioribus hujus plaustri bifariam partem [1582C] rotarum, quae sunt dilectio Dei et amor
proximi, copulat axis rectae intentionis, quoniam haec et Deum diligi caste, id est propter se solum, et proximum
pure facit amari, id est propter Deum. De medio hujus axis procedit spes, quae ad Christum usque pertingit, et ita
totum plaustrum continuat et conjungit. Super hanc sedet arca testamenti, id est anima cujuslibet justi; et habet in
se urnam auream plenam manna, dum Christum, hominem plenum gratiae et veritatis, tenet in sua memoria; et
tabulas testamenti, in quibus accipitur praeceptorum Dei scientia: et virga Aaron quae est florida, est dulcis
beatae Mariae recordatio cum reverentia. Et ne arca ista facile a plaustro isto possit corruere, quadro pariete
necesse est illam [1582D] fulciri, ut ante habeat desiderium praesentiae Christi, retro contemptum mundi, in
laeva fortitudinem contra adversa; in dextera consuetudinem contra prospera. Boves qui hunc currum trahunt,
angeli sunt omnes administratorii in ministerium missi propter arcam testamenti, ut capiat haereditatem salutis.
Hi boves sub jugo socialis concordiae, quae adjuncta est temoni virtutis divinae, fortiter astricti vinculis
charitatis humanae, ducunt arcam Dei in coelestem Sion, in supernam Jerusalem, matrem nostram. Quod autem
legitur, quia calcitraverunt boves et inclinata est arca, et sacerdos volens eam relevare, praesumptione occubuit
7

