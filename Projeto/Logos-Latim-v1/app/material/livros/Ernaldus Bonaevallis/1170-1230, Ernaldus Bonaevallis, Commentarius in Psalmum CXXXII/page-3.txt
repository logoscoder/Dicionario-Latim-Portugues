abditis, ut cum dicitur, verbi gratia; quidquid enim ad hoc [1573A] sequitur, similitudo praecedentium
appellatur. Necessitas quoque aliquoties cogit dari similitudinem in his duntaxat quae etiam viros acris ingenii
solent exercere, et acutissimos sensus reddere impeditos, sicut cum loquuntur sancti de mysterio Incarnationis,
de partu Virginis, de proprietatibus Trinitatis. Adhibent similitudines, quibus utcunque nobis possint persuadere
quod sentiunt, quia videlicet aperta ratione nullatenus valent insinuare quod cupiunt. Et idcirco dixi hanc
speciem similitudinis, maxime theologiae famulari, quia nihil adeo humanae rationi est perplexum, et, ut ita
dicam, involutum, quam tractare de his, quae etsi non contra rationem, tamen supra rationem esse probantur.
Porro ornare sententias et obscura quaeque per similitudines explicare, [1573B] commune est nobis cum caeteris.
Intuere igitur quae et ad quid data sit similitudo, de qua tractamus, et occurrent tria simul, ornatus scilicet,
commodum atque necessitas. Nam ut magis commendaret quod dixerat bonum et jucundum, urbane satis et
eleganter singula statim propria similitudine decoravit, et ait, bonum ut vos, jucundum sicut unguentum. Et
quoniam idiotis fortasse vel etiam capacioribus potuit esse obscurum, quod dictum est habitare in unum,
subjungendum fuit aliquid simile, quod faciliorem faceret intellectum. Et quoniam magna est, imo quia
indicibilis est multitudo dulcedinis tuae, Domine, quam illi sentiunt quos abscondis in abscondito faciei tuae,
haec maxime fuit causa, ut diceretur, sicut unguentum in capite, [1573C] ut saltem a simili daretur intelligi quod
mihi vel mei similibus necdum ullo modo datum est experiri. Illud abscondisti timentibus, sed sicut dicunt, qui
experti sunt, revelasti amantibus. Incipiam igitur et ego jam nunc saltem amare, si forte amor iste in anima mea
queat suos terminos dilatare; quoniam si creverit amicitia, crescet nimirum et illa scientia quae ipsi notitia est.
Jam ergo ad similitudinis sacramentum placet accedere, quia assimilationis causas me gratulor invenisse.
II. Sicut unguentum in capite. Unguentum in capite divinitatem intelligo in Christo homine, qui unctus
est oleo laetitiae, unguento majestatis et gratiae, ita ut beata anima illa capax esset illius unctionis [1573D] et
gloriae. Immonsa quippe illa suavis ac dulcis unctio, sed sine mensura totam accepit cui tota plenitudo divinitatis
corporaliter se infudit. Ut audivi corporaliter, respiravi, cum essem defunctus, incurvato et abbreviato Elisaeo, ut
puerum suscitaret. Cum essem enim carnalis, et non possem ea sapere quae Dei sunt, adhaesit anima mea post
Filium Virginis, et exorsus sum meditari, caro carnem, homo hominem, et inveni absconditum mel in favo,
unguentum pretiosum in vitro mundissimo. Audivi quoniam quaerentibus se illud mel aliquoties suam exhalat
dulcedinem, illud unguentum suum exspirat odorem. Beatus cui datum est experiri. Unum scio quia oppido
bonum est et jucundum habitare ibi in unum, ut sicut ille favus semper fruitur suo melle, [1574A] sicut illa felix
anima nunquam caret sua beatitudine, similiter si non aequaliter, interdum vel modicum a parvulis gustetur,
quoniam suavis est (Psal. XXXIII). Hic est enim panis qui confortat cor hominis in loco horroris hujus et nostrae
solitudinis usque dum paupercula vidua Sarephtena congreget omnia vasa sua in unam domum, et impleantur
omnia oleo Elisaei usque ad summum, et tunc stabit oleum. Nunc autem necesse est illud non stare, sed fluere et
decurrere usque ad miserum hominem, qui vulneratus a latronibus jacet in via, et plurima indiget medicina. Fluit
igitur hoc unguentum de vivo fonte angelicae regionis, et irrigat omnem latitudinem terrae tuae, o Emmanuel, a
summo coelo egressio ejus, et occursus ejus usque in vallem Jericho [1574B] (Psal. XVIII), ubi occurrit
vulneratis et languidis, curans omnem languorem et omnem infirmitatem (Matth. IX). Jam ergo operae pretium
videtur inquirere quinam sint illi beati ad quos descendere dignetur unguentum illud tam potens, tam efficax, tam
suave.
III. Quod descendit in barbam, barbam Aaron. Barba res est impassibilis, toti corpori praeeminens,
carni adhaerens, de carne incrementum accipiens, sed sub capite constituta. Tales ergo sentio illos spiritus
supercoelestes, natura impassibiles, corpori totius Ecclesiae quodam dignitatis privilegio praecellentes, ipsi
Verbo quod caro factum est, charitate perpetua adhaerentes; ex eadem carne augmentum et reformationem suam,
quantum ad numerum [1574C] praestolantes, sed super se eumdem Deum hominem adorantes. Hic est enim
solus, cui datum est ut in nomine ejus omne genu flectatur (Philipp. II). Et hoc est quod per geminationem
barbae voluit confirmare, ut diceret barbam non cujuslibet esse, sed solius Aaron, qui mons fortitudinis
appellatur, ille scilicet qui primo lapis parvulus crevit in montem magnum et altum: vere magnum, quia implevit
orbem terrarum; vere altum, quia supra omnem virtutem ac principatum. Hujus ergo solius est barba, quia huic
soli subjecta est omnis angelica creatura. Ab illo igitur, velut ab arce omnium rerum, in proximos angelos
descendit effluentia gratiarum. Levavi oculos meos ad istos montes Israel, ad virtutes coelorum, montes valde
excelsos et praeeminentes, [1574D] si forte inde veniret auxilium mihi. Circuivi et plateas et vicos civitatis,
attendens ut aliquis de sua plenitudine mihi aliquid largiretur. Et ecce unusquisque tenet quod habet, ne alius
coronam ejus accipiat; et non est qui de manu eorum aliquid possit eruere. Ut dixi: Unde ergo veniet auxilium
mihi? consului Prophetam, et responsum est, mihi: Quia non est qui faciat bonum, non est usque ad unum (Psal.
XIII). Igitur expectans exspectavi illum unum, et intendit mihi, quia misericors est, et fecit mihi magna qui
potens est. Vere magna; nam et totum misericordiae suae sinum aperuit, et dedit homini carnem suam in cibum,
sanguinem in potum, animam in pretium, divinitatem [1575A] sicut unguentum. Incommunicabile nihil reliquit,
omnia sua nostra fecit. Quia ministravit nobis ipse etiam Dominus virtutum, facti sunt et illi nobis omnes
3

