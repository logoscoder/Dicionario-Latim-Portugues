abyssis, scilicet de abysso peccatorum, de abysso judiciorum, de abysso infernalium tormentorum. In abysso
peccati vermis latet, conscientiam semper depascens insatiabilis. In abysso judiciorum Dei, sententia manet
irrevocabilis. Vae misero, quem tertia praestolatur abyssus, ubi ignis inexstinguibilis! Itaque [1587A] abyssus
peccati mei invocavit abyssum judiciorum Dei, utraque abysso demergente peccatorem in abyssum interitus
sempiterni.
VIII. In hac tam horrenda consideratione expavi, et turbata sunt omnia ossa mea, et dixi: Non videbo
prorsus, non videbo Dominum Deum in terra viventium. Sed descendam ad portas inferi, et in profundissimum
infernum descendent omnia mea (Job XVII). Ita per singulos dies habitabat in inferno anima mea, et sicut impius
per singula momenta projiciebar a facie oculorum Dei, ut plerumque cogeretur infelix anima in illam erumpere
vocem. Desperavi, nequaquam ultra jam vivam. Hoc totum faciebat, bone Jesu, vox cataractarum tuarum, vox
occultarum, multiplicium, terribilium inspirationum [1587B] tuarum. In hac voce, Domine, commovisti terram,
et conturbasti eam. Haec vox, sicut vox aquarum multarum, sicut vox sublimis Dei, tanquam spiritus vehemens
conterens naves Tharsis, sicut spiritus grandis et fortis: et vere grandis et fortis, quia subvertens montes
superbiae et conterens petras obstinationis ante Dominum. Non in spiritu Dominus, et post spiritum commotio
(III Reg. XIX); quia commota est et contremuit terra; quoniam respexit Dominus terram, et fecit eam tremere et
moveri ad poenitentiam. Non in commotione Dominus, et post commotionem ignis (ibid.), ignis videlicet igne
zeli Domini devorans omnem terram, ignis succensus in furore Domini et ardens usque ad novissima inferni, ubi
jacebit impius in medio tenebrarum [1587C] male sopitus. Non in igne Dominus. Ubi ergo Dominus? Nunquid
in strepitu hujus tantae contritionis, commotionis, conturbationis? Non: sed factus est in pace locus ejus (Psal.
LXXV). Nam post spiritum grandem et fortem, post commotionem, post ignem, ecce sibilus aurae tenuis (ibid.),
subtilis scilicet et paucis cognita inspiratio deitatis. Quae sicut aura tenuis, suavis, utilis, perflat et fecundat
hortum conscientiae spiritalis, ut fluant, non defluant aromata purissimae meditationis. Iste sibilus penitus
incognitus est initialiter poenitentibus, nec multum consuetus aut familiaris est mediocriter proficientibus,
quoniam valde affinis est sublimiter excedentibus.
[1587D] IX. Locum igitur initialis poenitentiae merito appellaverim nebulosum et caliginosum aut
turbidum, ubi non videtur Dominus, non apparet lumen et gloria plebis Israel. Sed quid? Ignis, sulphur et spiritus
procellarum pars calicis eorum qui digni sunt morte, ignis inferni, sulphur peccati, spiritus procellarum divini
judicii. Agitur quippe in illa infelici conscientia jam quasi praesentialiter dies illa Domini, dies judicii. Jam
apparet judex immoderate offensus, jam ardet mundus, datur sententia, tartarus aperitur. Non excidit a
cogitatione, non potest avelli a memoria dies illa, dies irae, dies tribulationis et angustiae, dies calamitatis et
miseriae, dies nebulae et turbinis, dies tubae et clangoris. Ira praedicat et indicat offensum [1588A] judicem
Deum, quem nemo praevalet sustinere etiam placatum; tribulatio refertur ad tormentum accusantis conscientiae;
angustia ad formidolosam praestolationem terribilis illius sententiae; calamitas ad damnationem, quae praeparata
est malignis spiritibus; miseria ad conjunctionem hominum cum ipsis daemonibus. Tenebras autem faciet
luminarium subtractio, caliginem, concitati aeris turbulenta illa commotio; nebulam excitabit totius orbis
conflagratio, turbinem vero omnium electorum confusio. Tuba pertinet ad ministerium angelorum, clangor ad
impetum et subversionem omnium impiorum: qui cum sublati fuerint, timebunt angeli, et territi purgabantur. Si
ergo timebunt angeli, si justus vix salvabitur, ego impius in Deum, iniquus [1588B] in proximum, homicida in
meipsum, ubi apparebo? Quo ibo a spiritu judicis mei? et a facie ejus quo fugiam? Nemo eum potest declinare,
nemo ei resistere, nemo eum fallere, nemo potest corrumpere, quoniam et ubique ipse est, omnipotens est, et
optimus est. Idcirco meditatus sum nocte cum corde meo, consului rationem, allocutus sum conscientiam quid
facto opus sit. Et dum anxiaretur spiritus meus et cogitationes meae conturbarent me, adfuit Spiritus consilii, et
susurravit in auribus meis, quoniam Deus noster ipse est Deus salvos faciendi, et fons patens in ablutionem
peccatorum et menstruatae, et petra refugium herinaciis; vulneratus propter iniquitates nostras, attritus est propter
scelera nostra, et livore ejus sanati sumus. [1588C] Ideo omnis qui credit in illum, non confundetur, sed fides
ipsa reputabitur ei ad justitiam, quoniam is in quem credimus peccata nostra pertulit in corpore suo super lignum.
Intellexi consilium hoc non esse consilium Achitophel inimici David, sed consilium Chusi, qui sonat silentium,
id est Spiritus sancti, qui sine strepitu verborum docet hominem scientiam.
X. Audita voce nuntii hujus, statim revixit spiritus meus, et quasi de gravi somno evigilans, exire coepi
de loco illius nebulae et caliginis. Tunc dixit Dominus: Fiat lux. Et facta est lux (Gen. I), quoniam dum
habitarem in regione umbrae mortis, lux orta est mihi: Et factus est vespere et mane dies [1588D] primus (ibid.).
Non mane et vespere, sed vespere et mane, quia non prius quod spirituale est, sed quod animale; deinde quod
spiritale. Ante istam diem, diem benignitatis, diem consolationis, nullatenus intelligere potui quoniam ad hoc
ipsum: In principio mihi creavit Deus coelum et terram (ibid.), animam et carnem meam, ut in his duobus
operaretur opera bona valde, et probaret mihi non argumentis, sed rebus, quoniam ipse est qui facit mirabilia
magna solus (Psal. CXXXV). Nam et ante haec mirabilia ejus, terra mea erat inanis et vacua (Gen. I). Inanis,
10

