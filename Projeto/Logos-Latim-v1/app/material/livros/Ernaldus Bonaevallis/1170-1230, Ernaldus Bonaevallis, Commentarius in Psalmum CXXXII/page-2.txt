in Deum sancti et stabiliter et mobiliter: mobiliter, quia a Deo mens saepe relabitur, et iterum in illum dirigitur;
stabiliter, quia intentio nunquam mutatur. Eo modo et sphaeram coeli videbant philosophi mobilem et
immobilem: mobilem, quia perpetuo motu circa Galatiam rotatur; immobilem, quia a loco suo in alium non
transfertur. Ita sancti: et mobiles, quia semper festinant ad bravium; et immobiles, quia incommutabile tenent
propositum. Itaque in Deum habitant sancti, [1571B] dum ad illum tendunt constanter; habitant in Deo angeli,
dum manent in illo immutabiliter: isti in Deum, illi in Deo. Erit autem quando omnes et sancti et angeli erunt
simul in ipso, et ex ipso, et per ipsum, et cum ipso. In ipso refertur ad justitiam; ex ipso, ad substantiam; per
ipsum, ad gratiam; cum ipso, ad permanentiam. In justitia, similitudo; in substantia, creatio; in gratia,
reconciliatio; in permanentia incommutatio accipitur Nec te moveat quod reconciliatio ad homines similiter et
angelos dicitur pertinere; nam sicut homines in Dei gratiam redierunt, ita et angeli in pacem hominum
transierunt, ut sint unum ovile sicut et unus pastor. Et omnia quidem habemus ex parte; sed cum venerit quod
perfectum est, evacuabitur quod ex parte [1571C] est, et erit Deus omnia in omnibus.
IV. Unum, multifarie multisque modis: Dicitur namque unum secundum collectionem, ut grex unus,
cum sit ex multis pecudibus adunatus; secundum similitudinem, ut multorum cantantium vox una, pro
similitudine concordiae, in unum redacta; secundum compositionem, ut corpus unum ex partibus diversis
compositum; secundum parvitatem, ut atomus unus, qui eo magis ad unitatem accedit, quo sectionem non
recipit; secundum simplicitatem, ut anima una, quae, licet in se diversas habeat potentias, una tamen et simplex
est ejus substantia. Poterat et atomus dici unus secundum simplicitatem, sed magis proprie dicitur unus
secundum [1571D] parvitatem, sicut et punctum unum, instans unus, quia, licet in se non possint dividi, tamen
partes eorum esse possunt quae dividi possunt ut plures atomi unum dividuum corpus constituunt, plura puncta
unam secabilem lineam faciunt, plures instantes unum interpolare tempus componunt. Hoc idem fortassis potest
dici et de anima, quod pars sit constitutiva unius dividuae rei, id est hominis, ideo non proprie unam appellari
secundum simplicitatem: quod utique verum est. Nihil enim vere simplex est, praeter Deum. Ipsum ergo solum
et summum et principaliter unum fateri necesse est, qui neque ex partibus compositus, neque ex diversis
substantiis collectus, neque ex similibus adunatus, vel dissimilibus, neque in indivisibilem parvitatem [1572A]
redactus, neque in plures est potentias dissipatus, ut anima, punctum, vox, grex, et corpus. Unus igitur cum sit
solus Deus jam probabile est quod de solo Deo unitas praedicatur.
V. Et nota quod haec ipsa unitas, de qua hic agitur, longe ab illa unitate quae pars est numeri separatur;
non enim haec unitas in numerum potest multiplicari; nec ex ea binarius, sive ternarius, vel quilibet alius
numerus potest constitui, ut solet dici de numero, quod sit unitatum collectio. Trahit autem etymologiam de
Graeco, et dicitur unitas quasi onitas, id est entitas sive essentialitas: unde et apud Graecos [Greek] w√ûn, id est
substantialis, videlicet in se et per se solum immutabiliter semper subsistens, Deus vocatur. Est autem quaedam
similitudo inter unitatem [1572B] numeralem et unitatem substantialem. Nam quemadmodum dicitur unitas fons
et origo omnium numerorum, ita quodammodo Deus fons est et origo omnium rerum: fons, propter inexhaustae
potentiae majestatem; origo, propter creatricis substantiae sine principio dignitatem.
VI. Libet nunc item per singulas unitates, ut a prima scilicet usque ad summam unitatem perveniat,
explanare. Et primo quidem ipsas species unitatis in brevi volo colligere, ut quid ex singulis recolligi debeat
compendiose possim describere. Dicitur itaque unitas collectionis, similitudinis, compositionis, parvitatis,
simplicitatis. Collectio pertinet ad monasticam congregationem, ubi Pastor bonus collegit oves suas ab Oriente et
Occidente, ut [1572C] recumbant cum Abraham et Isaac et Jacob in regno coelorum. Similitudo spectat ad
morum conformitatem, ut quemadmodum laudamus Dominum una voce, sic et uno corde et concinna morum
similitudine. Parvitas insinuat humilitatem, qua illi semper adversatur qui primus per superbiam deseruit
unitatem. Simplicitas respondet ad intentionis puritatem, quae mundat et praeparat oculum ad Dei visionem, quia
beati sunt mundo corde, quoniam ipsi Deum videbunt (Matth. V). Qui summa et beata unitas, summa et beata
charitas, una in se, tunc omnia erit in omnibus, in aeternum et ultra, sive per omnia saecula saeculorum. Amen.

HOMILIA II. In versum 2: Sicut unguentum in capite, quod descendit in barbam, barbam Aaron.
[1572D]
I. Sicut unguentum in capite. Singula verba hujus psalmi suo pondere librata sunt, idcirco non debet
praeteriri iota unum aut unus apex intactus. Sicut nota est similitudinis: quae maxime theologiae familiaris est
tribus de causis, tum propter ornatum, tum propter commodum, aliquando et propter necessitatem. Ornatus
pertinet ad leporem scientiae, commodum ad facilitatem intelligentiae, necessitas ad difficultatem materiae.
Ornat enim saepe similitudo sententiam, ut in proverbiis; dat aliquando faciliorem intelligentiam in obscuris et
2

