ministri, a summis usque ad imos, tota curia angelorum. Omnes enim sunt administratorii in ministerium missi
propter eos qui haereditatem capiunt salutis (Hebr. I).
XV. Nota quod dicitur, omnes; nullus excipitur, nec illi qui assistunt dominatori universae terrae. Et
quid mirum? Nulla est creatura invisibilis, nulla virtus, nulla potestas, qui sibi officium quasi indignum aut velit
aut debeat judicare; cum ipse Dominus exercituum per se, et in sua persona dignatus sit ministrare, imo se totum,
inquam, exponere adeo ut dicat quidam sanctorum quod pene de suo [1575B] periclitaverit, ut nostra salvaret.
Non ergo solam barbam unguentorum copia venustavit, sed etiam usque ad vestimentum nostri Pontificis, imo
usque ad ipsa extrema vestimenta uberrima suavitas ejus descendit. Vestimenti ejus intexturam, formam,
modum, qualitatemve describere alterius quidem est negotii, et, fateor, vires excedit. Solam igitur oram
vestimenti ejus volo discutere, quae et pars est ejus humilior et terrae contigua, et a capite praeeminenti longe
remota. Et profecto haec quanto vilior, quanto inferior, tanto utique mihi vicinior, qui inter evangelicos
publicanos et meretrices utinam vel extremum locum obtineam! quia etsi longe videntur a capite esse, tamen in
vestimento Domini computantur. [1575C] Video alios esse circa pectus Domini, qui de intimo corde ipsius et
hauriunt et propinant; alios circa brachia, qui filios unicae matris et amplexantur et fovent; alios circa renes, qui
in virginitate perpetua perseverant; alios circa tibias, qui totius Ecclesiae membra sustentant. Sola ora vestimenti
jacet inferius, tanquam vilis, tanquam indigna, et tamen nescio qua miseratione Domini, a vestimento Domini
nunquam divisa. Haec est vita poenitentium, o egregie Psaltes Israel, Propheta Domini, fistula Spiritus sancti!
Quam pulchre, quam magnifice consolatus es poenitentes! Audivit et prae gaudio contremuit cor meum,
commota sunt viscera mea; nam facis mentionem de amicis Sponsi, de his qui recumbunt super pectus Jesu, qui
ducuntur [1575D] in montem excelsum seorsum. De solis peccatoribus poterat dubitari utrum et ipsi ad regale
sacerdotium pertinerent. Ergo condescende miseris, fove lapsos, solare lugentes. Quod descendit in oram
vestimenti ejus, unguentum quod totam uranicam regionem infundit, unguentum quod omnes empyricae domus
substantias fovet et regit, quod omnibus lignis paradisi vitalem succum iufundit, hoc ipsum ad filios irae, filios
gehennae. Mira res! ad semen nequam, ad genimina viperarum descendit. Qui erant, sed non cum illo, et
vivebant, sed non illi; et sapiebant, sed non ipsum, ut insensati, ut ingrati, ut alieni. Reviviscat igitur animus
peccatoris, et totum esse suum applicet Creatori, suum vivere Redemptori, suum sapere inspiratori, ita ut
[1576A] quod sapit, quod vivit, quod subsistit nulli hominum subtrahat; sed totum omnibus, totum singulis
attribuat, quia unum est unguentum, una dulcedo, una suavitas Deus, qui vivit et regnat per omnia saecula
saeculorum. Amen.

HOMILIA III. In versum 3: Quod descendit in oram vestimenti ejus, sicut ros Hermon, qui descendit in
montem Sion.
I. Quod descendit in oram vestimenti sui, sicut ros Hermon, qui descendit in montem Sion. Faciendum
existimo quod, juxta Timaeum Platonis, in omni tractatu fieri decet, ut inter initia consideretur quid sit de quo
agitur. Oritur sermo non de villis atque agris, neque de re, quae saecularibus et elatis animis soleat esse
domestica. Agitur enim [1576B] de illa invisibili unctione, quae cum mansuetis ac simplicibus quoddam habet
familiare contubernium, et mira quaedam atque divina operatur in corde contrito et humili: Insipiens non
cognoscet, et stultus non intelliget haec (Psal. XCI). Insipiens quidem est qui seipsum non cognoscit; stultus, qui
Dei bonitatem non intelligit. Et hoc duplex malum operatur sola superbia, quae et furatur homini cognitionem
sui, et rapit ab eo intelligentiam Dei: et ita insipientium ejus non est jam numerus. Ignorans ignorabitur (I Cor.
XIV): ideo insipiens non cognoscet; et: Spiritus sanctus auferet a se cognitiones, quae sunt sine intellectu (Sap.
I), idcirco stultus non intelliget. Quid non cognoscet, et quid non intelliget? [1576C] Quam magnificata sunt
opera tua, Domine (Psal. CIII), quibus scilicet operaris salutem in medio terrae, in medio cordis contriti et
humiliati, ut requiescat Spiritus tuus super humilem et quietum, et trementem sermones tuos. Abscondi eloquia
tua in corde meo; et timor et tremor venerunt super me, sensi unctionem tuam, et quievi a prava consuetudine.
Intellexi quoniam sine te nihil possum facere, et humiliatus sum usquequaque. Hoc totum ignorat stultus, quia
elatus, tumultuosus, praesumptuosus; praesumptione Deum offendit, tumultuatione proximum laedit, elatione
sese confundit. Non immerito dictum est, insipiens et stultus peribunt. O Domine, non veniat mihi pes superbiae,
pes lubricus, pes maledictus, in quo ceciderunt omnes et [1576D] homines et angeli, male operantes iniquitatem;
superbis enim tu resistis: idcirco expulsi sunt, nec potuerunt stare. Humilibus autem das gratiam, quae sola
hominem a nexu et compede peccati potens est liberare, ad justitiae viam revocare, in bono proposito confirmare,
ad quietem repromissam inducere: Primum, ne peritum eat; secundum, ne erroneus fiat; tertium, ne iterum
corruat; quartum, ne fructu careat. Haec est quarta vigilia, in qua eripit laborantes. Nota genera gratiarum; est
enim gratia liberans, gratia justificans, gratia confirmans, gratia glorificans. Haec est illa invisibilis, multiplex,
subtilis, et efficax unctio paulo superius praelibata, quae descendit ad lapides, ut faciat filios Abrahae, suscitans
4

