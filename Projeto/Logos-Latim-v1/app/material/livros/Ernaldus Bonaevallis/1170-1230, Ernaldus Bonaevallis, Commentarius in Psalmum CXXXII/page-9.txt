imagine intuetur ratio; affectuale, quidquid spectat ad desiderium, et est studium, cujus descriptio est: vehemens
applicatio ad aliquid agendum cum magna voluntate; accidentale est, quod et adventitium potest vocari, quod
scilicet teste Augustino aliquam infert mutationem illi rei cui accidit, et potest adesse et abesse praeter subjecti
corruptionem; potentiale est, quod solitum cursum naturae, quadam sibi ingenita potentia, potens est mutare;
naturale, [1585A] quod soliti et antiqui cursus limitem non excedens, prout institutum est, ab initio perseverat;
personale est, quod per seipsum rationalis substantiae individuum repraesentat; intellectibile est illud solum quod
omni et soli bono intellectui praesto est ad fruendum. Huic soli intellectibilitas assignatur; nam caeterae
incorporales substantiae intelligibiles nuncupantur.
V. Itaque locus intellectibilis est cujuslibet rationalis substantiae habitudo in Deum: et haec habitudo
vel locus, aliter in cognitione, et aliter in amore, et nunquam sine perfecto amore perfecta potest esse boni illius
cognitio. Idcirco locus intelligibilis, alius imperfectus invenitur, ut in hominibus; alius consummatus, ut in
superbis spiritibus. Et nota [1585B] quod, sicut de loco corporali judicatur secundum corpus, ita et de loco
intelligibili, secundum quantitatem cognitionis vel amoris, quod scilicet dicitur aliam habere in Deo habitudinem
vel locum Michael archangelus, atque aliam quilibet inferior aut superior in illis ordinibus. Et licet omnes
perfecti sint sine ulla cognitione, alius tamen alio beatior, alius alio in eadem cognitione inferior: non dico,
imperfectior, sicut circulus alio alius minor, non tamen imperfectior. Perfecti igitur cum sint in cognitione,
sequitur ut sint perfecti et in amore, quia etsi sine amore potest aliqua esse illius boni cognitio, nulla tamen esse
potest sine aliqua cognitione ejus dilectio, et in omni pio intellectu aequipollenter haec duo copulantur, ubi, teste
Gregorio, amor ipse [1585C] notitia est. Sed quoniam de abysso illo amoris et cognitionis, tunc solum erit facile
disputare, cum fuerit, ut repromissum est, humana substantia ad aequalitatem angelorum translata, perfectionem
illorum magis optare ac sperare libet quam definire. Et idcirco ad eum locum intelligibilem, qui imperfectus
dicitur, placet accedere, quoniam is facilior est ad disserendum, et forsitan utilior est ad rimandum.
VI. Imperfectus, ut supra assignatum est, dividitur in tenebrosum, caliginosum, lucidum, luminosum:
tenebrosus nihil habet amoris, caliginosus multum habet timoris; lucidus aliquantum permistus est amore et
timore; luminosus, excluso omni timore, [1585D] solo illustratur amore. Primus pertinet ad superbos
incorrigibiles, secundus, ad conversos et incipientes; tertius, ad profectos et proficientes, qui solus unus recipit
excedentes. Superbus in tenebris est, et in tenebris ambulat, et nescit quo eat, quoniam tenebrae obcaecaverunt
oculos ejus. Attamen quantulamcunque habens cognitionem Dei, locum habet intellectibilem, sed plenum
tenebris; quia lux quidem lucet in tenebris, idcirco locus est intelletibilis; sed tenebrae eam non
comprehenderunt; ideo tenebratus est locus atque terribilis. Superbus quippe omnis, qui tanquam Pharao
induravit cor suum, impietatis arguitur, et in Deum nefas committit. Quoniam infelici similitudine membrum
illius efficitur, qui primo quidem aequalitatem [1586A] Dei ut impius affectavit, nunc autem adversatur et
extollitur supra omne quod dicitur Deus, aut quod colitur. Et quoniam ad hujus imitationem cunctis diebus vitae
suae superbit impius, et superbia ejus ascendit semper, Deus autem superbis resistit, et omnem arrogantem
humiliat, nimirum inter tenebras et lucem chaos magnum firmatum est nec ullo modo fas est hinc inde
quemquam transire, aut inde huc aliquem transmeare. Lux etenim cum sit Deus, et tenebrae in eo non sint ullae,
istis ita posuit tenebras latibulum suum, et lucem habitat inaccessibilem, ut merito jam terribiliter inclametur:
Tollatur impius ne videat gloriam Dei; non enim videbit lumen in aeternum (Isa. XXVI).
VII. Heu caecitas cordis humani, per quam factum [1586B] est ut jam nulla aut prope sit nulla
differentia inter daemones et homines filios tenebrarum! Et (quod deterius est), nescierunt neque intellexerunt
quod in tenebris ambulant; imo et avertunt faciem suam ne videant in finem, obturantes aures velut aspides, ne
forte audiant et intelligant, et recogitent pariter illud divinum: Redite, praevaricatores, ad cor (Isa. XLVI). Sed
nunquid semper non audient, aut semper non intelligent? Exaudient sane et intelligent, sed infructuose, quando,
juxta prophetam, sola vexatio intellectum dabit auditui (Isa. XXVIII). Non enim semper istas interiores tenebras
tanquam phrenetici irridebunt, sed ejicientur in tenebras exteriores, ubi duplici contritione conteret eos Dominus,
quoniam dupliciter irritaverunt te, Domine, in [1586C] vanitatibus suis. Laetantur quippe cum malefecerint, et
exsultant in rebus pessimis, mali actu, sed pessimi cogitatu. Nam etsi in multis propriae concupiscentiae
satisfaciunt, nunquam tamen adimplere valent quod cupiunt: propterea corrupti carne, corrupti et anima,
induantur necesse est, sicut diploide, confusione sua. Tibi soli gratias ago, bone Jesu, qui me reum tuum in manu
forti et brachio extento, eduxisti de tenebris illius superbiae ac tumidae obstinationis per aquas validae
tentationis, in desertum laboriosae poenitudinis, locum afflictionis, locum timoris. Iste est locus, qui paulo ante
caliginosus et multum habens timoris est appellatus: quem nequaquam ita celeritate volo transilire, et orationem
nimis stricto compendio coarctare, quoniam [1586D] de isto in libro experientiae multa legi, eique multo
tempore vehementi studio totus adhaesi. In hoc loco, tribulatio et angustia invenerunt me, et circumdederunt me
dolores mortis aeternae, et sicut inundantis aquae sic rugitus meus, quoniam Dominus ebibens spiritum meum,
sicut abyssus vallavit me, et tanquam pelagus operuit caput meum. Heu! abyssus timoris procedens ex aliis tribus
9

