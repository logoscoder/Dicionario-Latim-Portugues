quia tota dedita vanitati per gloriam temporalem, cum nequaquam exsultaret in Deum vivum, sed in vanis et
ampullatis sermonibus, in argumentis et sophismatibus, et hujusmodi [1589A] erat pars mea in diebus vanitatis
meae. Vacua quoque erat terra mea, quoniam totum exinanitum erat usque ad fundamentum in ea; nihil boni,
nihil gratiae in ea remanserat, praeter id solum quod creatura Dei non esse non poterat. Et tenebrae erant super
faciem abyssi illius interioris, super faciem conscientiae peccatricis, tanquam velamen super faciem Moysi, quia
obscuratum erat insipiens cor meum, et maculata mens et conscientia, et non potui ut viderem. Attamen Spiritus
Dei ferebatur super aquas (Gen. I), sicut pius, sicut misericors regens aquas fluctuationis et instabilitatis meae, ne
totus pereffluerem, ne peritum irem.
XI. Et vidit Deus lucem quod esset bona (ibid.), lucem visitationis suae, lucem illuminationis meae,
[1589B] et divisit eam a tenebris, ut jam nulla sit participatio Christi ad Belial, nulla societas lucis ad tenebras.
Et hanc lucem appellavit diem, in ea qui ambulat, non offendit; et illas tenebras vocavit noctem, quoniam in ea
nemo potest operari. Et sic factus est dies unus, dies primus: unus, quia binarius ille, qui primus recessit ab
unitate, non pertinet ad hanc diem; primus, quia in ordine profectus poenitentialis, cum sex dies sint divinae
operationis, per quas quis transit ad Sabbatum contemplationis; earum prima dies ista, quae habet [1590A]
vespere timoris et mane consolationis; et hac prima die, incipit homo ingredi locum illum intellectibilem, quem
lucidum appellavi. Jam ne forte simplicitatem meam exponam risui eorum qui videntur sibi aliquid esse, et cum
aliquid novum audierint, pro qualitate dicentis aut subsannant et detorquent, aut rumore secundo ferunt ad astra,
non quia bene aut male sit dictum, sed quia a tali et tali sit editum. Noverit qui ejusmodi est quoniam loca ista
quae gratia Divinitatis, ad quam et in quam per ista tenditur, vocavi intellectibilia. Idcirco non debent videri
absurda aut insolenter posita, quoniam Christum Dominum invenio apud doctores ecclesiasticos quamdam
beatam regionem vocari, in qua pro diversitate animorum diversa [1590B] utique possit intelligi qualitas
mansionum. Inde est illud Augustini: Sine omni controversia quaedam regio est beatitudinis animi, ipse Deus.
Jam igitur miserante Christo locum hunc ingressus itinere unius diei, festinare cupio et velle mihi adjacet
ordinate incedere per reliquas dies, usque ad Sabbatum, ubi solum et maxime datur vacare, sabbatizare, et videre
quoniam suavis est Dominus, qui vivit et regnat per omnia saecula saeculorum. Amen.

11

