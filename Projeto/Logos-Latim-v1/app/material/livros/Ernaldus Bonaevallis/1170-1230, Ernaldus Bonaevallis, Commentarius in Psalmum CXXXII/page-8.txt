(II Reg. VI), ita intellige quia oportet tentationibus animam exerceri, et, dum circuit per plateas et vicos civitatis;
si forte inveniat [1583A] dilectum, fiunt ad eam immissiones per angelos bonos, et percutiunt et vulnerant eam
custodes murorum, et auferunt pallium ejus, ut sciant utrum decorem nudum virtutis apportet, utrum simulatorie,
an in veritate quaerat amicum. Unde et illa aliquoties in fervore spiritus transit etiam custodes, ne victa
difficultatibus experiatur Quoniam fortis est ut mors dilectio, dura sicut infernus aemulatio (Cant. VIII).
Aliquando autem velut arca testamenti inclinatur, humiliatur, et pondus gloriae sustinere non valens dejicitur, sed
non obruitur: incurvatur, sed non prosternitur, quoniam non in molli lecto purae conscientiae, tanquam infirmata
recipitur. Si quis aestimat se pertinere ad genus electum, regale sacerdotium, non praesumat hujus animae
fulcimentum [1583B] suae falsae virtuti supponere, non praesumat arguere meliorem se, non contristet ullatenus
animam plenam Deo, ne forte indignatio oriatur, et praesumptio confundatur, quoniam qui tangit talem animam,
quasi qui tangat pupillam oculi Dei, qui semper odit praesumptionem et superbiam, et mansuetis gratiam confert
et gloriam, per omnia saecula saeculorum. Amen.

HOMILIA V. De definitione loci et multis locorum divisionibus, tum de loco poenitentiae et
solitudinis. Ubi sicut in praecedenti, textu relicto, in plaustrum Davidis abreptus est, ita hic varia quoque,
neglecto textu, tractans vagatur.
I. Super descriptione loci, audivi plurima inter se dissonantia et valde diversa, quae omnia si vellem
[1583C] conferre atque in unum colligere, disputationem et contentionis occasionem magis viderer adducere
quam inquirere veritatem. Unde quid mihi videatur, et cui magis consentiam, ex occasione hujus loci conabor
disserere, si tamen utcunque valeam promulgare quod sentio. Locum esse arbitror, omne quidquid illud est in
quo quomodocunque aliquid est; et cum aliquid dicitur esse in aliquo illud in quo est, locus est, quod in ipso est.
Quod ut lucidius possit clarescere, dividendum est hoc genus in suas species, quia omnis res divisione melius
innotescit. Locus alius corporeus, alius incorporeus; alius simplex, alius compositus: et compositus, alius solidus,
alius mathematicus. Incorporeus dividitur [1583D] in opinabilem, intelligibilem, affectualem, accidentalem,
potentialem, naturalem, personalem, intellectibilem. Item intellectibilis, alius imperfectus, alius consummatus.
Consummatus, alius superior, alius inferior; imperfectus, alius tenebrosus, alius caliginosus, alius lucidus, alius
luminosus. Et in his omnibus taceo de loco, qui apud dialecticos sedes nuncupatur, de quo grandis sermo,
multiplexque illius divisio hic penitus omittenda. Facta igitur loci divisione, per quasdam ejus species, nunc a
prima usque ad extremam libet decurrere, ut quis sit iste locus de quo hic agitur valeam intimare.
II. Locus corporeus simplex est capacitas simplex cujusque corporis, ut sunt guttae quae per poros
[1584A] procedunt ex humano corpore, adeo parvae: ut nihil minutius, secundum physicos, natura corporea
possit habere. Corporea vero simplicia sunt, quae in partes secari non possunt, ut unisonum, atomus, et his
similia, quae omnia individua proprie et naturaliter appellantur. Naturaliter ideo dico, quoniam tribus modis
individuum cum dicatur, videlicet soliditate ut adamas, speciei subjectione ut haec manus, parvitate ut osonum:
hoc solum naturaliter et proprie videtur individuum nuncupari, quod nec ferro ut manus, nec arte ut adamas, nec
alio quolibet modo recepit sectionem. Et dic ut quidam hujusmodi corpora non esse quantitatem, sicut nec
divisionem, pro eo scilicet quod, secundum Aristotelem, videatur omnis quantitas composita esse. [1584B] Ubi
dividit quantitatem in continuam et discretam; et utramque describens, aliam asserit partes habere copulatas ad
communem terminum, aliam itidem partes habere, sed non ad communem terminum copulatas. Quare inferunt
simplex corpus non recipere quantitatem, alioquin jam posse in partes dividi, et ita simplicitate privari. Non
assentior illud corpus esse sine quantitate, sed Aristotelem aestimo non de simplici quantitate descriptionem
dedisse, sed de sola composita. Omne igitur corpus recipit quantitatem; quare et locus corporis, quoniam nonnisi
secundum corpus, judicatur de loco.
III. Locus corporeus compositus et solidus est vacuitas illa quae tale quodlibet corpus continet, [1584C]
cui altitudo et latitudo et longitudo secundum certam dimensionem possit aptari, ut arca et similia. Locus
mathematicus est illa quaecunque capacitas, intra cujus ambitum tale corpus tenetur, quod secundum altitudinem
et latitudinem, vel aliam quamlibet dimensionem, nullatenus potest describi, ut sonus, vox, strepitus, sibilus, et
multa similia: quae mathematica, id est scientialia, nuncupantur.
IV. Locus incorporeus est quorumlibet incorporalium habitudo in aliquo, sive opinabiliter, ut chimaera
in cogitatione, sive intelligibiliter, ut genus in specie; aut affectualiter, ut amor in mente; aut accidentaliter, ut
justitia in homine; aut potentialiter, [1584D] ut angelus in visibili specie; aut naturaliter, ut superficies in colore;
aut personaliter, ut anima in sua carne; aut intelligibiliter, ut spiritus creatus in Spiritu creatore. Opinabile est, ut
dicit Timaeus, quod non sine aliquo phantasmate percipit humana cogitatio; intelligibile, quod pura et sine
8

