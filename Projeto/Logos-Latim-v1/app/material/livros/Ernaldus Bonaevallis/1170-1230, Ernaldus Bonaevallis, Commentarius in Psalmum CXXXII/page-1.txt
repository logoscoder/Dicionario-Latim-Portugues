Ernaldus Bonaevallis - Commentarius in Psalmum CXXXII

[1569] {main}
ERNALDI ABBATIS COMMENTARIUS IN PSALMUM CXXXII: Ecce quam bonum et quam
jucundum habitare fratres in unum, etc. [(1)] {foot}
[1569] Ex mss. codicibus abbatiarum Longipontis et Cistercii. (GALLAND., Biblioth vet. Patr., t. XIV,
pag. 487.)

HOMILIA I. In versum 1: Ecce quam bonum et quam jucundum habitare fratres in unum. [1569B]
I. Ecce quam bonum, etc. Ecce, vox intuentis et demonstrantis; quam, admirantis et exclamantis.
Quatuor sunt proposita, quae ita congruo ordine colliguntur: intuitio, admiratio, demonstratio, exclamatio.
Intuitio mundi cordis indicat puritatem; admiratio, inspectae rei magnitudinem; demonstratio, socialis animi
charitatem; exclamatio, ipsius charitatis amplitudinem. Vide ergo qua laude extulit quod tam abrupto principio
de repente protulit, admirando, exclamando, et amicos tanquam ipso digito ad spectaculum invitando.
II. Bonum est, inquit, et jucundum quod vobis offero, [1569C] utile est et delectabile, quod ostendo.
Nonne, ut verbis utar poetae,
Omne tulit punctum qui miscuit utile dulci,(HORAT. De art. poet., vers. 343.) multa sunt bona et non
jucunda, ut jejunia, quae carnem affligunt; multa jucunda, sed nequaquam bona, ut carnis vitia, quae Deum
offendunt? Iste miscuit nobis vinum ad mensam sapientiae, et proposuit bonitatem simul et jucunditatem,
utilitatem et dulcedinem in cratera divinae clementiae. Accedamus et bibemus, quia nec inhonestum est quod
bonum dicitur, nec onerosum est quod jucundum describitur. Et quid est illud, quaeso, quod ita animum afficit
propter jucunditatem, et affectum allicit propter commoditatem? Habitare fratres in unum: [1569D] brevis
descriptio, et quanto brevior, tanto obscurior. Fratres, in Scripturis invenio quadrupliciter nuncupari, secundum
naturam, ut Jacob et Esau, secundum cognationem, ut Abraham et Lot; secundum gentem, ut totam domum
Jacob; secundum fidem, ut omnes Christianos. Primi certant propter haereditatem et ab invicem separantur (Gen.
XXVIII); secundi, multo levius in Genesi alterutrum dividuntur (Gen. XIII); tertii, divisi sunt ab ira vultus ejus
(Psal. LIV); et populus stultus et insipiens praedicantur [1570B] (Deut. XXXII); in quarto quoque gradu multi
falsi fratres, multi schismatici inveniuntur (Gal. II; I Cor. I). Qui sunt ergo isti tam beati fratres, germani tam
laudabiles, quos nec invidia cujusquam, ut primos dividit; nec pecunia, ut secundos secernit; nec vecordia, ut
tertios a Deo secludit; nec multitudo in haereses et sectas disjungit? Multi sunt vocati, pauci vero electi (Matth.
XXII) Multi vocati faciunt haereses, pauci electi manent ut fratres. Isti pauci, isti electi, hi sunt fratres Jesu, qui
servant unitatem spiritus contra invidiam, voluntariam paupertatem contra pecuniam, dilectionem, quae fortis est
ut mors, contra vecordiam; fraternam charitatem, contra schismaticorum malitiam. Igitur praeter illos paucos
quos elegit Deus conformes fieri [1570C] imaginis Filii sui, ut sint isti unum, sicut et ipsi unum sunt, in toto orbe
vix, imo nullatenus reperies, qui possit habitare in unum. Nota ergo ipsum verbum habitare, quod est immobiliter
in unitatem consistere. Habitant autem et ipsi cum habitantibus Cedar, sed carne, non spiritu; necessitate, non
voluntate; sicut advenae, non indigenae; ut peregrini, non domestici; denique ut compediti, non ut liberi. Unde et
in morte, quando scilicet transeunt in libertatem gloriae filiorum Dei, clamant et dicunt: Laqueus contritus est, et
nos liberati sumus (Psal. CXXII).
III. Impossibile cuiquam fortasse videbitur quod dixi sanctos immobiliter in unitatem, consistere cum
illud unum, vel illam unitatem, non aliud quam [1570D] ipsum Deum velim accipere (quem solum vere esse
unum, vel potius ipsum esse ipsam unitatem, in sequentibus comprobabo), et dicet: Quisnam mortalium
immobiliter in Deum consistat, cum vel ad punctum temporis in illum ire tam rarum tamque difficile videatur?
Adverte aliud esse quod dicitur, in Deum; aliud, in Deo. In Deo motionem indicat; in Deo stabilitatem significat.
Cum ergo dicimus habitare in unum, vel consistere in Deum, Latina quidem locutio dissonat, sed congruentia
sensus aedificat: neque enim magnum est aliquoties peccare [1571A] in Priscianum, si tali peccato aedificare
poteris Christianum. Dicimus itaque habitare in unum, ut et habitare stabilitatem assignet, et in unum motionem
significet. Stabilitatem ad intentionis propositum, mobilitatem ad affectionis profectum referimus. Habitant ergo
1

