tertia prae fame et labore jam pene deficiens, vix tandem intra oppidum suum Arsut, cum uno tantum milite et armigero
suo se recepit. Susceptus gaudenter a suis, cibo, potu et somno recreatus, convaluit. Ita plane corripuit eum Dominus
juste, sed benigne correxit. Elisit elatum, sed elisum erexit, ut posset ei cantare illud Prophetae: «Castigans castigavit
me Dominus, et morti non tradidit me (Psal. CXVII, [1607C] 18).» Ipso enim namque die, quo in Arsut rex evaserat,
ecce unus ex optimatibus ejus, Hugo de Tyberiade, legatione ab Hierosolymis habita ut Joppitis succurrere festinaret,
cum octoginta militibus ibidem regi occurrit: desolationemque ipsius et confusionem, quantulacunque recuperatione
militiae, magnifice exhilaravit. Nec sic tamen terrestri itinere cum eis Joppen rex ausus commeare, cimba potius per
mare evectus, gradientes per terram Joppen praecessit. Suscipitur a suis gaudenter, collaetantibus cunctis et prae gaudio
flentibus, quod recepissent salvum quem planxissent mortuum: Mortuus fuerat, inquiunt, rex, et revixit: perierat, et
inventus est (Luc. XV, 24). Qui assumptis quos ibi [1607D] reperit militibus, adventanti, sicut condictum fuerat,
Hugoni occurrit, et sic cum eis Joppen regressus est. Omnes insuper de Hierusalem, et de Sancto Abraham convocat
Christianos; bellumque rursus contra Arabas, etiam Joppen obsidere parantes, instaurat. Passi sunt tamen et ipsi, cum
Joppen fere CI milites vel equites convenirent, periculosissimas ab hostibus in itinere insidias; evadentes tamen, Deo
miserante, et Joppen tandem, fugantibus se usque ad portas hostibus, pervenientes, gaudenter a rege recepti sunt:
idcirco maxime quod secum singularem omnium Christianorum spem atque virtutem detulissent, signum videlicet
gloriosae Crucis, lignum salutis: cujus praesentia exhilarati omnes, et velut de gravi languore convaluissent admodum
[1608A] vegetati, sequenti mane, catervatim per acies ordinati, procedunt in hostes, tribus fere ab urbe milliariis castra
metatos; ibique machinas suas ad expugnandam Joppen praeparantes. Qui cum contra spem Christianos adversum se in
bello viderent procedentes, praeparati et ipsi, obviantibus occurrunt audacter, fortiterque pugnantes obsistunt.
Circumvallant innumeri paucos, et de solo divino auxilio sperare compellunt. Quod cum sibi adesse Christiani
devotissime precarentur, non diu defuit clamantibus ad se pius exauditor Christus, et suis virtutem protectionemque
tribuens misericorditer, et mirabiliter terrens hostes atque in fugam vertens. Nam milites quidem et equites circumfusa
sibi hostium agmina impetu constantissimo penetrantes; [1608B] rursumque versus pedites suos, defendentes se
fortissime, iterato impetu recurrentes, prosternunt obvios, confertos dissipant; tandemque in fugam actos, insequuntur.
Ita qui de capiendis, ut frustra putaverant, in urbe, tanquam de jam captis paulo ante tractabant; nunc victi turpiter, de
sola fuga contendunt. Deserunt castra, de tentoriis nihil capessentes; et stipendia et arma victoribus relinquunt,
gaudentes vel nuda corpora eripuisse discrimini. Denique nonnulli, dum fugiunt, sitis nimietate moriuntur. Evasissent
pauci mortem, nisi et paucitas sua victores, et labor enecandi quos consequebantur, praegravasset fatigatos. Ita
posteriore bello, victi sunt hostes ab his quos ipsi priore vicerunt: excepto quod in illo, de se praesumentium [1608C]
est confusa temeritas; isto, de Dominicae crucis virtute confidentium, fides est et humilitas victoriae suae glorificata
triumpho: «Equus enim paratus ad diem belli, ait Scriptura; Dominus autem salutem tribuet (Prov. XXXI, 21):» tribuit
plane Dominus salutem, sed opportune: populum videlicet humilem, salvum faciendo, et humiliando oculos
superborum: ut non glorietur omnis caro coram ipso, edocta non sperare in arcu et gladio suo, et cantare toto corde
Salvatori suo, «Salvasti enim nos de affligentibus nos, et odientes nos confudisti (Psal. LIII, 9).» Non itaque, cum pro
perversitate sua corripitur superbia, causetur Deum in corde suo stultitia: ne si de justo murmuret flagello protervia,
[1608D] vel vinciri aeterno carcere, vel supplicio sempiterno cruciari mereatur insania. Non itaque fortunae spectet
eventus stultus; sed modestus, rerum merita penset: ut intelligat, quia rebus quidem rectus semper ordo est, quamvis
opinioni perversae sua semper haereat confusio. Expleto bello, et tabernaculis hostium cum omnibus spoliis, camelis
quoque et asinis quam plurimis, vel collectis a victoribus vel direptis, rex et sui Joppen sunt cum magna laetitia reversi,
totum sequens vel autumni vel hyemis tempus Deo et Christo miserante, a bellis ducentes quietum.
Anno ab Incarnatione Domini 1103 ab Urbe autem capta vel potius recepta quarto, cum Sanctum Pascha
celebrassent in Hierusalem, ex more, Christiani; [1609A] rex cum quanto potuit exercitu urbem munitissimam obsedit,
antiquo quidem vocabulo prius ut putatur Acaron, deinde Ptolomaidam; sed nunc vel Acram vel rursus Acaron
nuncupatam. Obsessa quidem a Christianis Acra tunc est, sed minime capta: tum, quia muro vel antemurali validissimo
cincta est; tum, quia defensores et multos haberet et fortes. Proinde obsidio urbis hujus interim omissa est, et
expugnatio dilata: et attritis segetibus eorum, hortisque vastatis vel virgultis, rex cum suis Joppen rediit. Ubi cum esset,
desiderabili satis et utili nuntio laetificatus est, dominum Boamundum, miserante Deo, de captivitate redisse
cognoscens liberum; et suum Antiochiae principatum recepisse. Nam et Laodiciam, quam Tancredus postea coeperat,
[1609B] hominibus Constantinopolitani imperatoris ablatam, idem Boamundus simul recepit; eumdemque Tancredum
convenienter pacificavit, sibi principatus sui consortem factum. Quo tempore, rege Balduino contra Saracenos, more
solito, strenue satis pugnante, contigit eum, dum fugitantes insequitur hostes, ab Aethiope quodam, post rupem
delitescente, missili fortiter torto, dolosum a dorso sub scapula vulnus excipere; vixque post aliquantum tempus, Deo
miserante, reparari: cicatrice tamen, conceptum futurae longe post mortis ejus effectum, latenter retinente.
Anno 1104 rex, et Christianorum exercitus, sancto Pascha Hierosolymis, ex more, celebrato,
intermissam praecedente anno Ptolomaidae seu Acrae [1609C] obsidionem repetunt, Januensibus cum classe, LXX
rostratas naves habente, sibi ad urbis expugnationem sociatis. Quam cum terra marique, machinis et pervasionibus
crebris, validissime diutius coangustassent, tandem, post viginti dies, ad deditionem et sui et urbis compulerunt
obsessos; eisque ejectis urbem liberam obtinuerunt, pro eo maxime Christianis necessariam et omnino utilissimam,

