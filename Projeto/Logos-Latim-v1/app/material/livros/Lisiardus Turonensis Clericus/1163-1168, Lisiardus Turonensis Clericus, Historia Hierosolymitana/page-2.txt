partem [1591C] invadunt; quos ibi reperissent cultores Christi, tanquam oves sine pastore, lupina rabie voraturi. Contra
quos Balduinus cum parva satis, sed electa suorum turma, subito reversus occursu, in suis eos castris securos, et
nihilominus quam Balduini recursum suspicantes, improvisus repente aggreditur; castra perrumpit, hostes perturbat,
expugnat inimicos: alios occidit, alios fugat: sicque deletis hostibus, et victoria potitur, et praeda ditatus opima, cum
suis ad propositum iter revertitur; Boamundumque recursum ipsius prope oppidum, quod Valenium dicitur,
praestolantem brevi assequitur. Applicuerat in portu Laodicensi archiepiscopus quidam Pisanus, nomine Daimbertus, et
cum eo Itali plures atque Tusciani: aderat et quidam alius de [1591D] Apulia episcopus: hii omnes simul satis
amicabiliter glomerati, ad viginti quinque millia tam equitum quam peditum poterant aestimari Qui omnes
Saracenorum fines latius introgressi, impossibile dictu quanta vel de infestationibus Paganorum, vel de cibariorum
penuria et homines et jumenta sustinuerint pericula: adeo ut plerique urgente inedia, equorum vel asinorum, vel et
camelorum carnes compulsi fuerint manducare, ut vel ad qualemcunque cibum proficerent jumenta, quae ad iter
explendum defecissent. Inveniebantur aliquando arundines quaedam, vulgo dictae cannameles, de quibus confici aiunt
mel sylvestre, unde et nomen ex canna et melle compositum videntur habere: has qui poterant [1592A] invenire,
dentibus ruminandas, propter melleum saporem, ingerebant: plus inde saporis capescentes, quam vigoris. Torrebantur
algore hiemis viatores; et imbrium continuatione, tam homines quam jumenta solvebantur. Plerique et nobiles viri,
deficientibus jumentis, de equitibus pedites facti, cogebantur incedere rescellulis suis sarcinati: et quas gestabant, ut
earum subsidiis utcunque relevarentur, earum oneribus nonnulli deficientes, pene ad mortem fatigabantur. Sed vincit
omnia sancto fervens desiderio Christi populus, nec cessavit donec perveniens Hierusalem, vota sua Domino reddidit,
adorans eum in loco ubi steterunt pedes ejus. Occurrunt sibi et quae praecesserant, et quae nunc successerant tribus
tribus Domini, et vere testimonium [1592B] Israel ad confitendum nomini Domini. Occurrit Balduino Duci, dux,
idemque frater ipsius Rex Godefredus, seque invicem in osculo sancto salutantes, de sua vel sospitate vel laboris tam
diuturni, tam gloriose consummati prosperitate congratulantur. Consummant desiderium suum simul omnes milites
Christi, loca sancta circumeunt. Terrae Sanctae basia devotissima infigunt; vixque possunt avelli ab aliis, nisi quod
aliorum desiderio et amore alia coguntur deserere. De Hierusalem, pervolant in Bethlehem, revolant in Hierusalem, de
Bethlehem, nunc sanctissimi sepulcri, nunc praesepii amore raptati: horrebat adhuc et sordebat aer et terra, fetore
cadaverum recens occisorum, ipsaque immensitate horroris, quantam populo suo Christus [1592C] praestitisset de
Turcis victoriam commendabant. Recreatis ibi a tanto vel viae vel famis labore et hominibus et jumentis, post celebrata
in Bethlehem annua Natalis Dominici cum summo gaudio solemnia: et memorato superius Daimberto archiepiscopo,
Hierosolymis Patriarcha, electo: quidam quidem cum ducibus Boamundo et Balduino elegerunt Antiochiam redire,
quidam vero Hierosolymis remanere, cum rege Godefredo.
Anno ab Incarnatione Domini 1100 memorati duces Boamundus atque Balduinus, cum de Hierosolymis
ad sua reverterentur cum suis, per Galilaeam venerunt usque Paneadam: haec est quae in sanctis Evangeliis Caesarea
Philippi nominatur: urbs inclita satis, a filiis Dan antiquitus ad radices montis [1592D] Libani aedificata; sed
temporibus Augusti seu Tyberii Caesaris reaedificata diligentius a Philippo, filio Herodis, et Caesarea est Philippi
cognominata. Oriuntur ibi duo fontes, quorum quidam Jor, alter vero Dan nuncupantur: horum et fluenta et vocabula
sui compositione Jordanem efficiunt fluvium, qui exinde usque in lacum, qui Alphatites, vel potius Mare Mortuum
dicitur, percurrens, et nominibus perdit et flumen: hic est lacus, imo tenebrosissima quaedam et impermeabilis abyssus,
illius Pentapolis vorago horribilis, quae perditionis impiorum adhuc permanet testis. Dicitur autem Mare Mortuum
idcirco nominari, quod nihil vivum nec ex se gignere possit, nec aliunde forte immissum nutrire. Ita [1593A] non modo
horribili vastitate terra ibi damnata est, sed aqua sterilitate. Nam et solum si qua forte fructificat, forinsecus et gratum
colore, et specie solidum videtur; intrinsecus vero, vel tactu vel gustu probatur inane: ita foris, praetendit gratiam; intus,
favillam abscondit. Terra quondam paradiso Dei, ut Moyses ipse testatur (Genes., XIII, 10), persimilis; nunc horroris
atque salsuginis effecta, etiam in ipso germine suo existit umbra mortis. Talia perditorum quondam terra, perditionis
adhuc praefert signa, ut jussu ipso discant corruptionis et nequitiae sectatores, cui sint fine perditioni mancipandi: quin
potius ut pertimescant et desinant ad ea libidinis opera ardere, quae eos faciant sempiterno igne ardere; caveantque eo
desideriorum turpium fumo [1593B] fuliginari, unde fumus tormentorum eorum, sicut Scriptura dicit (Apoc. XIV, 11),
ascendat in saecula saeculorum. Sed de hoc sufficiat ista breviter memorasse: nunc ad propositum recurramus. Igitur
ducibus praefatis cum comitibus suis ad sua, prius per Tyberiadam et dehinc per Paneadam revertentibus, occurrunt
cum multitudine grandi de Damasco, nocituri si possent, qui eorum insidiantes operiebantur transitum; Saraceni,
confidentes plurimum de victoria, pro eo quod inermes et de labore viae nimis defatigatos illos didicerant esse viatores:
et de armorum quidem inopia non omnino falsa erat eorum suspicio, quia et lanceis carebant nostri, et sagittis parum
abundabant; et arcus ipsi, qui locis illis glutino compaginari solent, assiduis imbribus humectati [1593C] pene omnes,
laxi erant et soluti. De victoriae tamen obtentu, fefellit hostes militum suorum Christus; et de manibus eorum qui jam
sibi eos comprehendisse videbantur, solertia ducum, eos clementer eripuit. Et Boamundus quidem in primo agmine,
occursus hostium propugnabat et impetus; Balduinus vero in extrema parte versutias et insectationes improborum
quassabat. Evaserunt tandem periculum illud Christi milites, et evicerunt discrimen tam studiose sibi, tamque feraliter
intentatum. Quod in tali articulo evasisse, non minus optabile fuit jam conclusis jamque captis, quam vicisse. Nam et
hostibus ipsis non minus ingessit confusionis, in tanta opportunitate obtinendi victoriam, [1593D] perdidisse quam
fugisse. Itaque ipsis videntibus e regione munitionis ipsorum, quam Balaac nuncupant, castra sua locaverant nocte illa

