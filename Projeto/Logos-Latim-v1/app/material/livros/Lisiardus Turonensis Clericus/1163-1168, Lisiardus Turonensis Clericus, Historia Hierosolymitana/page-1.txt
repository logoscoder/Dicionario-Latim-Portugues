Historia Hierosolymitana
Lisiardus Turonensis

CIRCA MEDIUM SAECULUM. LISIARDUS TURONENSIS CLERICUS
Notitia historica
Fabricius, Joannes Albertus
[1589]
NOTITIA HISTORICA IN LISIARDUM.
(FABRIC. Biblioth. med. et inf. lat., t. IV, p. 277.)
[1589] Lisiardus, Liziardus, sive Lictardus, Turonensis clericus, et ab anno 1153 ad 1168 decanus
Laudunensis [(1)] {foot}
[1589] Dacherius ad Guibertum Novigentinum, p. 820., scriptor, ut fertur, Ordinarii sive caeremoniarum
et officii divini in illa Ecclesia. Eidem Barthius libro CLXVII Adversariorum, cap. 7, et in notis ad illud scriptum [(2)]
{foot}
[1589] In Joannis Petri Ludewig Reliquiis veterum monumentorum, t. III, p. 523. tribuit Historiam
Hierosolymitanam, quam sine nomine auctoris publicavit Bongarsius in Gestis Dei per Francos, pag. 594-621, et in qua
res ab anno 1100 ad 1124 auctor prosequitur.

Historia Hierosolymitana
Lisiardus Turonensis
[1589]
HISTORIA HIEROSOLYMITANA.
(PRIMA PARS PERIIT.)
INCIPIT PARS SECUNDA.
BONGARS., Gesta Dei per Francos, Hanoviae, 1611, fol. p. 594.)
[1589B] Cum audisset domnus Bujamundus, qui reversus [1589C] Antiochiam, toti jam urbi
principabatur solus, hominibus Raimundi comitis de ea ejectis, et domnus Balduinus ducis Godefridi frater, qui et ipse
jam Edessae civitatis totiusque confinis trans fluvium Euphraten regionis obtinuerat principatum, certis referentibus
nuntiis, sanctum qui praecesserat Christi exercitum, et urbem Hierosolymam Deo se juvante armis cepisse, et finitimam
regionem, hostibus expulsis, magna ex parte sibi subjugasse, et [1590B] loca sancta latius ad Christi cultum liberavisse,
[1590C] laetissimi cum suis hominibus effecti, debitas proinde laudes Deo reddiderunt: dignas prosperatori laborum
servorum suorum, et consummatori Christo gratiarum actiones devotissime persolverunt. Gaudent omnes, cuncti simul
laetantur; Antiochia cum suo Boamundo exsultat: Edessa cum Balduino tripudiat; Euphratesia utrisque congratulatur:
tantae victoriae participes fiunt congratulando, qui non pugnando fuerant extremi expertes laboris. Erubescit [1591A]
Boamundus cum suis de reversione; de retardatione Balduinus verecundatur; pudore suffunditur uterque, quod
gloriarum suarum titulis supremae laudis victoria non annumeretur. Quamvis ejusdem fuerit virtutis et cautelae ad
muniendas defensandasve noviter expugnatas regiones remansisse, cujus et ad expugnandas praecessisse. Aut nihil
enim valuisset, aut parum, de Syria seu Euphratesia ejectos in Persidam usque Persas expulisse et Turcos, si omnino
Christianorum abscessu defensoribus vacuae, reinvadendae relinquerentur hostibus regiones. Quin potius extremae
dementiae fuisset, tot et tantos pro reparando in regionibus illis nomine et cultu Christiano labores sudasse et agones, si
terras patrias, quas Christo sanguine pepererant suo, resumendas [1591B] scilicet relinquerent inimicis. Proinde et in
profectione aliorum et istorum remansione divina agnoscatur operata esse providentia, et ut utrobique: «Non homini,
sed nomini tuo, Christe, detur haec gloria. Tua est potentia, tuum regnum. Domine. Tu Hierosolymam cultoribus tuis
reddidisti; tu, Babylonios coram ipsis attrivisti: tu, nihilominus Balduinum et suos, innumeras Persarum multitudines
cum parva cultorum tuorum manu saepius invadentem in Mesopotamiae finibus, saepiusque vincentem, fugantem,
proterentem, confortasti, adjuvisti, magnificasti.» Denique cum cognovissent Persae, quod et Balduinus et Boamundus
Hierosolymam, ut Deo vota sua persolverent, collegas suas subsequi coepissent, conglobati rursum Edessenae regionis

