momentum constantiam habuerunt inimici: ita dispersi, citissime quod quisque potuit diffugerunt: Christo ita videlicet
disponente, ne qui partem suorum vicissent, non nisi victi redirent; utque tanta victoria non nisi Dominicae Crucis
virtuti videretur assignanda. Non tamen diutius fugitantes insecuti sunt Christiani, vel pridiano labore vel vulneribus
fatigati. Interim nocturna fuga elapsi, Joppen per diverticula venerant de bello Christiani: nuntiantes, quod et ipsi verum
putabant, regem cum reliquis [1605B] omnibus Christianis in bello interisse. Dolent Joppitae omnes, et praecipue
regina usque ad mortem contristatur. Scribunt ad Tancredum, per quemdam cursorem marinum: et cum supplicatione
omni lamentabiliter implorant, ut commendato alteri Antiocheno principatu, populo succurreret Hierosolymitano
periclitanti; jam jamque rege, cum suis, in bello ab Ascalonitis Babyloniisque interfecto. Dolet Tancredus commune
infortunium; et de ferendo, quod petebatur, populo Dei satis anxie tractat auxilio. Cursor quidem talia deferens
abcesserat. Supervenit eodem die rex cum exercitu residuo; et falsis rumoribus asperam Joppitis, tristitiae et doloris
nebulam, praesentia sua detergit. Scribitur et Tancredo per alium de prosperitate legatum; [1605C] ut anxietas priore
nuntio delata, posteriore superveniente pelleretur. Inde Hierosolymam, cum laetitia magna reditum est; et crux sancta in
loco Sancto, et honorifice suscepta est, et locata. Hostibus, Deo favente, ita repulsis et repressis, secuti sunt octo
menses bellorum turbinibus immunes.
Anno 1102 auditum est Hierosolymis rursum Babylonios, ad viginti millia equitum, et peditum decem
millia, apud Ascalonam convenisse, a rege Babylonis missos, exceptis clitellariis, qui camelos, asinosque victualibus
onustos minantes, clavas simul et missilia manibus ad pugnam gestarent. Hi omnes de Ascalona simul egressi, primo
Ramulam adeuntes, messes quidem jam maturas vastant omnes, castris [1605D] suis prope urbem locatis. Episcopium
quoque urbis munitissimum, juxta S. Georgii ecclesiam situm, expugnare aggressi, cum non praevalerent, ad
expugnandos arcis Ramulanae custodes, quindecim videlicet milites recurrunt: idcirco maxime eos habentes exosos,
quod praedones Ascalonitae, eorum occursibus crebris, non sinerentur libere quo vellent procurrere. Episcopus itaque
et sibi et urbi consulere volens liberandae, rem regi, Joppe moranti, legato currente innotescit, succursum celerem anxie
satis implorans. Erant tunc cum rege ibidem quam plures clari et nobiles viri, Stephanus comes Blesensis, Stephanus
quoque comes Burgundiae, Gaudifridus Vindocinensis et Hugo Liziniacensis Ramundi comitis frater. De quibus, licet
hic nimis [1606A] longa retro series sit, non incongrue tamen repetendum videtur, quod hi omnes et cum eis Hugo
magnus et Guillermus Pictaviensium comes, prima quidem profectione Hierusalem cum aliis, tendentes, Antiochiam
usque venerant: sed inde alius alia occasione, via nondum expleta, in terras suas redire volentes, usque in extremas
Romaniae partes devenissent quam plurimis peregrinantium copiis comitata. Ubi obsistente Solimano Turco, Niceae
sibi per eos ablatae non oblito; vel potius justo judice Deo, ignaviam eorum puniente, qui bonum et sanctum non
implessent peregrinationis sanctae propositum, cum centum millia tam equitum quam peditum ex eis variis mortibus
disperissent, qui potuerunt evadere rursus Antiochiam post multa et maxima [1606B] dispendia redire compulsi sunt:
Hugone Magno Tarso Ciliciae prius defuncto. Cumque Tortosam usque venissent, qui terrestri itinere Hierusalem
tendebant, parte non minima per mare eunte, Tortosam quidem terra marique expugnare aggressi, urbem captam
Raimundo comiti, ibi malenti remanere quam Hierusalem, cui capiendae probe satis interfuerat, dimittentes, alii
Hierusalem primo tunc venerunt quae Domino voverant, ipso disponente, tali ordine completuri. Quorum rex Balduinus
adventum audiens, ad angustias Beriti, de quibus supra satis dictum est, eis occurrit: septemdecim diebus ibi eos
praestolans: ne, praeoccupato a Saracenis calle augusto, non possent transire. Exceptis ergo ibi secundae illius
profectionis peregrinis, et [1606C] Hierusalem ad loca sancta cum gaudio et laetitia deductis, Joppen cum rege plures
eorum redierunt, ventum opportunum ad navigandum in Gallias plurimi praestolantes. Cum itaque ibi essent cum rege,
quando ei de succursu Ramulanis ferendo episcopi delatio delata est; correptis rex armis, inconsulte satis, et nimis
intemperanter equum ascendit, nemini quidquam, nisi ut sequerentur, locutus. Reboant buccinae, litui concrepant;
regem, qui possunt vel volunt, subsequuntur, quo nesciret praecurrentem. Confidebat siquidem nimis de probitate sua,
et qui de Deo solo in talibus deberet, de se ipso omnino temere praesumebat. Punita est graviter ejus temeritas, Deo qui
superbis resistit ei resistente, [1606D] in eo qui non, ut solebat, exstiterit victor; sed victus vix evaserit: et primo
quidem rapidis cursibus usque ad alienarum castra currere non cessans, cum ea sicut erant, latissima consertissimaque
prospexisset, pavore perterritus nimio, totus infremuit, dolens vehementissime, et sero temeritatis suae poenitens: in
eum detrusus necessitatis articulum, ut nec redire Joppen posset, ab hostibus visus et pene jam circunseptus; nec pene
solus contra tot hostium millia pugnare. Respiciens tamen ad suos qui vix ducenti milites eum consequi potuerant
properantem: «Age, inquit, o fortissimi milites Christi: quia in hoc devenimus ut pugnam vitare nullo modo possimus,
pugnemus viriliter; nec, ut solent mori ignavi, moriamur: scientes quia [1607A] sive vivimus sive morimur Domini
sumus.» His dictis in hostes se, audaci satis impetu, omnes ingerunt; sed undique girantibus Turcis obtecti, parum
proficiunt. Corruunt plures, plurimis tamen hostium prius peremptis: tandem qui supererant, morituros jamjamque se
non dubitantes, nisi sibi consulere fugiendo possint, pondus belli interim declinantes, cursu rapido se in Ramulam
intruserunt. Rex autem, et qui latus ejus nobiles atque fortissimi pugnatores ambiebant, cum similiter posset, Ramulam
ingredi noluit: mori malens, quam ibi con cludi. Adjunctis itaque sibi vix quinque militibus, ad montana cum uno
eorum contendit, consecutis caeteris ab hostibus trecentis. Ita, Deo se protegen te, rex interim evasit, nocte illa vel
oberrans per [1607B] montana vel delitescens. Interim hostes arcis Ramulanae custodes impugnant; et heu, proh dolor!
expugnant. Episcopus ipse, munitione episcopii sui relicta, Joppen confugit. Ceciderunt in isto bello plures, satis clari et
nobiles viri: inter quos praecipui, Stephanus Blesensium; et Stephanus Burgundionum consules illustrissimi. Rex die

