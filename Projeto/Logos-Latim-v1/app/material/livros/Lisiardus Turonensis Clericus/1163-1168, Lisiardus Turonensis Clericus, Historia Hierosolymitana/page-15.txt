nunc et in medio subitis mutationibus intermistos: inferior autem pars coeli, quam dicunt horizonta, quadam quasi nova
albescat aurora: primam vero ejusdem vel ruboris vel alboris frontem major quaedam et clarior praecedebat velut
Oriens Luna, adeo ut circumjecta quaeque subtus loca clarius [1620D] undique candesceret, eodem fulgore illustrata.
Conjectabant qui hoc suspiciebant signum, vel multum sanguinem in bello praesagari fundendum; vel alias quaslibet, et
terribiles rerum portendi mutationes humanarum. Qui modestius sapiebant, nihil temere censebant suspicandum, sed
«dimisso divinae providentiae et rerum et temporum moderamine, de sola morum perversitate corrigenda, et
imploranda propitatione divina laborandum,» commonebant. Defunctarum tamen post ante annum sublimium in hoc
saeculo personarum, plures Praemisso praesignari casus opinabantur; Romae Paschalis papae, mense Januario;
Hierosolymis Balduini regis, mense Aprili; Arnulfi quoque patriarchae, et imperatoris Graecorum Alexis: nec non et
alias [1621A] aliorum defunctorum per idem tempus plurimorum hujus magnatorum mundi.
Anno 1118, rex Balduinus elapso mense Martio, cum urbem versus Aegyptum sitam, quam Pharamam
incolae nuncupant, diripuisset, die quodam Nili littora cum suis peragrans, cum de piscibus ejusdem fluminis in
praefato oppido comedisset, irritatum noxii cibi novitate, acerbissime sensit veteris plagae suae dolorem renovari: adeo
ut equitare non valens letica de papiliorum sudibus facta decubans, usque ad villam quae dicitur Laris, Hierusalem
rediens, reportaretur. Ubi cum esset, cicatricis irremediabiliter dolentis languore per dies ingravescente, ad mortem
usque perurgetur; et inter suos non sine grandi dolore et luctu cunctorum, [1621B] defungitur, octodecim annis in regno
Hierosolymorum exactis. Cujus intestinis lotis, qui aderant diligenter, et sale conditis, Hierosolymam, funeris bajuli,
moesti omnes properant regis commilitones. Accidit sane mira et inopinata, Dei, ut credendum reor, ordinatione, ut eo
die et hora quo Pascha floridum celebrans ex more populus Hierosolymorum, solemnem ageret processionem, de
monte Oliveti in valle Josaphat descendens cum palmarum ramis, militia quoque regii funeris latrix occurreret eidem
processioni: sed plorans cantanti, dolens gaudenti, gemens et ululans exsultanti. Verum re, sicut erat, cognita, facta est
lugentium, quae cantantium erat, processionalis tota caterva; totusque ille est in planctum chorus conversus. Ululant
Franci, lamentantur [1621C] Syri, Sarraceni et ipsi qui subjecti seviebant, tristantur. Quis enim se continere a fletibus
tunc posset, ubi totius patriae propugnacula in uno cerneret corpusculo concidisse? Itaque in tanto dolore, quod
supererat curatum est exsequiarum et sepulturae: et sepelierunt eum, regia ambitione, in Golgotha juxta germanum
suum, regem videlicet Godefridum. Cujus mausoleo epitaphium inscripserunt, versibus heroicis conscriptum. Deinde
initio salubri concilio Hierosolymitae, defuncti cognatum regem sibi illico creaverunt, alium Balduinum, et ipsum
consulem Edessenum, divina providentia Hierosolymis, gratia colloquendi cum cognato, tunc positum: sed cui colloqui
morte praevento non potuit, communi electione in regnum [1621D] sepulto successit: ipso quidem die electus ab
omnibus, sequenti vero Dominicae Paschae die, regali unctione consecratus: videlicet praecaventes ne dilatione, vel ab
hostibus aliquid contra se praesumeretur audacius, vel ab ipsis Christianis malignius novaretur, ambitione instigante.
Contra novum regem nova confestim emergunt bella: cum eodem subsequente aestivo tempore Babylonii simul et
Damasceni, viribus et copiis in unum apud Ascalonam coactis, ad quindecim equitum et viginti peditum millia
convenientes, Christianum et populum et nomen exterminare pararent. Classis insuper non modica, in portu Tyri
applicata, et arma et victum exercitibus convectarat copiosum. [1622A] Audientes itaque et rex populusque
Hierosolymorum, bellum sibi parari tam periculosum, Tripolitanos simul et Antiochenos per legatos evocant; et simul
cunctis undecunque viribus contractis contra hostes prope Ascalonam properant, castra sua e regione castrorum ita
locantes, ut et videre et videri semper ad invicem possent. Verum quia et illi Christianis ex numero, et isti Sarracenis ex
animo valde formidabiles erant, per tres continuo menses, alii contra alios sedentes, castra sua asservabant, calentes
utrinque, et congressum semper differentes. Ita tandem diuturno affecti taedio Sarraceni, recesserunt absque praelio,
copiam facientes Hierosolymitis, cum trecentis de Antiochenis ad subsidium secum retentis, Hierosolymam optato
[1622B] tandem revertendi, Tripolitanis cum reliquis Antiochenorum ad sua prospere regressis. Anno ab incarnatione
Domini 1119, quae et quanta Antiochenos involverint mala, et veritas historiae jubet evolvere et horror magnitudoque
cladis prohibet referre. Sed nescio quid Christianis praestaret, eorum ipsis malorum subtrahere verba, quorum illi
pertulerint facta: quin potius noceret etiam perditis, exempla supprimere eorum perditionis, quandoquidem et ipsis
forsitan sit perversis utile, ipsorum exitio ab eorum deterreri imitatione. Quod si forte ipsis nihil conferat damnatis,
quomodo et quare perierint nosse; sequentibus tamen celeberrimum, forte potest, cognitis aliorum ruinis, aliis cavere
ruinosis. Proinde non ignoraretur Antiochenos [1622C] omnes fere et nobiles et plebeios, una cum principe suo Rogero,
prope Arcasium oppidum, simul esse una die a Turcis interemptos: quorum septem feruntur millia occisi; de Turcis
vero, nec homines viginti. Ita vendiderat eos Deus sine pretio, qui corrupti fuerant et sibi abominabiles facti: adeo ut
etiam princeps ipsorum Rogerus, adulter non vereretur esse publicus, pluribus civium et hujus, et aliorum scelerum
nequitiis, ducis exemplo maculatis. Quin et dominum suum Boamundi filium in Apulia cum matre cogebat exsulare:
nec jure, ut princeps, sed crudelitate, ut tyrannus omnia agebat: nec Deo subjectus, nec hominibus modestus existens,
dignus qui similibus esset praelatus. Ita superbia et luxuria omnia sibi apud Antiochenos [1622D] vendicarant. Unde
non mirum si captivi criminum, et vitiorum servi, traditi sunt hostibus perimendi: ut intelligant exitiorum exemplis
concussi qui verbis admoniti intelligere nolunt, mortem esse stipendia peccati (Rom. VI, 23). Prodierat quidem quasi ex
adipe iniquitas Antiochenorum, unde non fuit respectus morti eorum: dum jam Omnipotentis patientia tantorum non
posset culmina malorum ultra ferre multa. Animadvertat hinc gens absque consilio et sine prudentia, quae iram Domini
irritare non pertimescit, commeruisse quidem se ut cessare faceret Deus ex hominibus memoriam eorum: sed tamen

