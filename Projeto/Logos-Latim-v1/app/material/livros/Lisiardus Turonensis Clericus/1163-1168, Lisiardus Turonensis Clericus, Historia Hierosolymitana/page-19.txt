Verum liberatio regis et eorum qui cum eo captivi [1629D] tenebantur Goscelini et Galerani, quo ordine
evenerit, quia satis jucunda videtur esse narratio, nec prolixa videri debet nec onerosa. Fuerunt in Edessa urbe
strenuissimi viri, qui divinam, ut credendum arbitror, inspiratione permoti, posuerunt animas suas in manibus suis; et de
captivorum regis et comitum liberatione, fortissimum inter se inierunt consilium. Nam foederati inter se Cartapetam
usque pervenerunt, habitu pauperrimo contecti, simulque mercibus quibusdam vilissimis sarcinati, quas cum se venales
convectare praemonstrarent, castrum totum perambulantes, explorabant diligentissime quonam aditu ad carcerem
possent pervenire, interiori castelli munitione cum ipsa arce prius, si forte possent, occupata. Cujus custodes [1630A]
cum prope portam invenissent ludentes, ingressi sunt alter post alterum, tanquam, de facta sibi a castrensibus injuria,
querimoniam ad magistratum deferentes. Ubi cum primum custodem lacrymabili conquestione in se fecissent intentum,
eductis subito de subsemiciniciis suis pugionibus occultis, ipsum dicto citius necaverunt: dehinc arreptis, quas ibi
invenerunt, lanceis, omnes, qui cum ipso erant, peremerunt. Attollitur clamor ingens, et per totum etiam exterius
castrum simul omnes perturbantur. Quicunque, exploraturi clamoris causam, ingressi fuissent, ante perimebantur, quam
quidnam esset dignoscere possent. Ita centum de Turcis ibi feruntur necati. Claudunt deinde illi confestim portas, et
carcere fracto regem cum comitibus educunt. Inde scalis [1630B] erectis, muri conscendunt fastigium: et in summa arce
vexillum Christianorum exaltantes, suum esse castrum exclamant. Conveniunt finitimi cum castrensibus undique Turci,
et interius illud cum arce castrum obsidentes, intus conclusos asservant sollicite, ne quis eorum posset exire. Conclusi
tamen, rex et sui, de liberanda vita sua consultant inter se, nimis anxii. Quorum Goscelinus, sicut erat vir cordatissimus,
paratum se dicit esse, pro communi periculo, proposito se discrimini exponere: «Cum tribus solummodo viris exibo,
inquit, si hoc vobis complaceat, o viri fortes et proceres inclyti: et, si is qui coepit cooperari nobis liberandis, voluerit
misericors Dominus, Edessam vadam, et inde Antiochiam, vel etiam Hierosolymam, Deo volente, pergam, [1630C]
succursum vobis, quam citius potero, et quaesiturus simul, et adducturus.» Collaudant cuncti propositum viri. Nec
mora, consul cum tribus delectis comitibus, nocturnus simul et furtivus viator, egreditur caute, et hostiles custodias
transgrediens, unum de suis ad regem, sicut simul contradixerant, eadem via remittit: liberum sibi, miserante Deo,
patuisse iter significans. Latitant diebus, et noctibus per devia properant; tandemque ad Euphratem perveniunt.
Navigium non habentes, natando transeunt, consuli, natatus ignaro, duobus utribus secum ad hoc delatis, impletis vento
atque suppositis. Ita transmisso flumine, jejuni et sitibundi properant. Tandem Armeniorum fines ingressi, victum
[1630D] sibi quaeritare nec sic audent, etiam Christianos illos habentes proditionis suspectos; ideoque, et videri
pavitantes, et agnosci. In tantis positi malis, solum sperabant, hocque sibi affore precabantur, divinae pietatis auxilium.
Confectus famis atque itineris labore consul, dum sub arbore nuce pausaret, obdormit vepribus et foliis contectus.
Processerat interim unus de comitibus consulis, sicubi quid victus invenire praevaleret circumspectans. Occurrit
rusticus quidam Armenius, et rogatus caricas cum paxillo panis latitanti sub nuce consuli dum offerret, agnoscens eum:
«Ave, inquit, domine Gosceline, ave, consul nobilissime, et tuis desiderantissime princeps. Quid hic agis? cur non
properanter venis?» Neganti se Goscelinum esse, et adhuc occultare [1631A] volenti: «Ne timeas, rusticus inquit,
domine consul: ne me, te bene cognoscentem suspectum habeas. Ita me salvet Dominus, quo modo salutis tibi, pro
posse, cooperator, si jubes, existam.» «Age, ait consul, o liberalissimae mentis homo, miserere mei, per illam quam
Christo debes fidem et dilectionem te obsecro; nec me cuiquam malivolorum meorum detegas, quaeso: sed si quid
volueris accepturus mercedis, usque Torvexel castellum, me, rogo, perducito salvum.» Et ille: «Uxorem, inquit, habens
et filiam infantulam, me cum illis tuae fidei, et liberalitati amodo committo: animam meam animae tuae, nobilissime vir
atque prudentissime, commendo: et patria et terra mea, si jubes, pro te exibo libenter, duos quos habeo germanos una
mecum [1631B] adducens, et te cum eis, quo malueris deducens.» Quid multa? Cucurrit rusticus et cum suis omnibus
festinatius rediit. Imponitur consul rustici asellae; et infantulae, rustici filiae, gerulus efficitur. Plorat infantula, in sinu
consulis locata, et gerulum suum assiduis fatigat vagitibus. Tollerat et hoc taedium vir prudens, altiore consilio
circumseptus: videlicet ut nihil minus quam consul esse taliter gestatus, talisque gerulus occursantibus viatoribus
crederetur. Tali comitatu comes deductus, tandem castellum suum Torvexel ingreditur. Laeta fuit satis talium hospitum
susceptio. Gaudent cuncti, simul omnes laetantur: exultat uxor, familia tota congratulatur: fit rursus consul, qui fuerat
exsul; consolatus a suis, qui ab alienis fuerat desolatus; rursusque [1631C] jam et consolator suorum, et alienorum
desolator futurus. Remuneratur condigna mercede consulis conviator rusticus; et de paupere colono dives decurio
efficitur. Liberatus itaque ab exsilio consul, de captivis liberandis, rege videlicet et suis, sollicitus satis et anxius,
contendit Antiochiam; et inde Hierosolymam percurrit: debitas liberatori suo laudes inibi persolvens, Christo suas in
monte Calvariae compedes offerens ibidem suspensas, et alias ejusdem ponderis argenteas, pro munere, consecratas
adjungens. Tractat cum optimatibus regni de providenda liberatione regis et de accelerando ei succursu, quoscunque
praevalet cohortatur. Contrahitur undecunque Christianorum exercitus, et Tripolim [1631D] undique convenitur, ut
inde Carpetam, quo rex cum suis tenebatur clausus, coactis omnibus copiis contendatur, Cruce Dominica a patriarcha et
clero Tripolim jam delata. Inde Antiochiam festinat, qui apud Tripolim fuerat congregatus Christi exercitus. Ibique
Antiochenorum copiis secum assumptis, Torvexel usque perveniunt. Ubi cum profectionem per Armeniam pararent,
tristi rumore subito percelluntur, regem rursus cum ea qua obsessus tenebatur munitione a Balach captum esse
audientes. De regis itaque desperantes liberatione, succursum, quem ei ferre satagebant penitus omittunt; et ad
incursandum urbem Caliptum, ne inanes redirent, consilium transferunt. Per cujus suburbana vastantes omnia, et
quaecunque invenire potuerunt [1632A] diripientes, Ptolomaicam usque remeaverunt, Joscelino consule Antiochiam
cum suis redeunte. Transmisso Jordane Hierosolymitae, regionem monti Galaad et Arabiae confinem percurrentes,

