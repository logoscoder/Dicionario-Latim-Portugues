ejus exterminationem propter iram inimicorum esse dilatam, ne [1623A] forte superbirent hostes eorum et dicerent:
«Manus nostra excelsa; et non Dominus fecit haec omnia (Deut. XXXII, 27).» Unde nec peremptores Antiochenorum
Turci de sua sunt in longum gavisi victoria, victi paulo post a paucis, qui de pluribus paulo ante triumphassent. Quod
qualiter gestum sit, latius memorandum est. Cum primo Turcorum adventu permotus Antiochenorum et princeps et
populus, regis Hierosolymorum et adventum implorassent per legatos, et succursum, rex cum patriarcha, relicto interim
bello, nec longe a Jordane sibi a Damascenis intentato, ipsis tamen uno impetu de stationibus suis ejectis prius, et in
fugam actis, Antiochiam festinabundus tendebat, eis, si ante bellum potuisset occurrere, auxiliaturus. [1623B] Venerat
cum eo et consul Tripolitanus, Caesariensis quoque episcopus, vice patriachae crucis Dominicae bajulus. Qui, cum
Antiochiam pervenissent cum rege milites fere ducenti quinquaginta, cognito quod jam acciderat, Antiochenorum
excidio lamentabili, et congruo planctu prosecuto, evocant Edessenos, et bellum Turcis iterum inferre parant. Qui
undecunque congregati fuerunt fere milites septingenti; contra viginti millia Turcorum pugnaturi. Quis hoc audiens non
horrescat? Quis non contremiscat, tam dispari praelii apparatu? Quorsum hoc, nisi ut intelligant mortales miseri, non se
in se debere gloriari, sed in eo solo, apud quem nil refert in paucis vincatur, an in multis? Quod intelligens aliquatenus
[1623C] Turcorum quidam, fertur cuidam militi Christiano, cum animadvertisset eum linguam nosse Persicam,
exprobrando dixisse: «Quae est ista vestra, non audacia, o Franci, sed insania, ut contra tam plurimos, tam paucissimi
vel convenire ausi sitis vel pugnare, cras procul dubio vincendi a nobis, et ad nihilum redigendi? Scimus enim pro
certo, quod dereliquerit vos Deus vester; et legis suae desertores, vos ultra non adjuvabit; frustra de ejus confiditis
adjutorio, cujus legem reliquistis, nec fidem, nec veritatem inter vos, ut solebatis, conservantes. Nam si Dei vestri
legem et fidem servaretis, adhuc sicut solebatis, et terribiles nobis ex more, et insuperabiles essetis.» Heu, proh pudor!
quod perfidiae fideles et hujus a perfidis [1623D] arguuntur! Erubesce, o Christiane, sacrae legis transgressionem a tuis
tibi hostibus objectari: erubesce, inquam, veritatem tibi a filiis falsitatis exprobrando praedicari. Nam si in via Dei
ambulasses, habitasses utique in pace super terram. Erubesce ergo, erubesce, populus Dei; et toto corde converte te ad
eum qui te et exspectat adhuc, et invitat etiam per linguas inimicorum suorum ad se converti. Committitur itaque
bellum sequenti die gravissimum, et utrinque diutius acerrime pugnatur. Victoria diu quidem anceps fuit, dum pars
aliorum ab aliorum parte ita superati sunt tandem, et in fugam acta, ut usque Antiochiam fugerit disgregata a collegis
pars Christianorum, et in [1624A] Persidam, sive in Halapam pars maxima fugerit Turcorum. Rex etenim
Hierosolymorum et Tripolitanorum consul cum suis, Crucis Dominicae praesentia et virtute roborati, ejus bajulum
Caesariensem nunquam deseruere episcopum: sed in campo belli semper et illaesi perstiterunt et invicti, donec post
biduum, nullo de Turcis redeunte ad bellum, inde sunt Antiochiam cum laetitia magna reversi. Exierunt obviam
victoribus patriarcha, et populus qui supererat Antiochenus: omnipotenti Deo agentes gratias, et laudes debitas
reddentes, quod ira in misericordiam esset conversa, et per virtutem gloriosissimae Crucis, ejus cultoribus victoria de
hostibus, et vindicta fuisset restituta. Ibi rex cum suis recreatus aliquanta quiete, et totius regionis [1624B] princeps et
dominus ab omnibus fieri postulatus, regno Hierosolymorum principatum adjecit Antiochenorum, multo latius hoc
habens quam veterum quilibet Israelitarum. Inde Crucem Dominicam delectis perlatoribus commissam, Hierosolymam
remisit, ipso exaltationis ejus die, Deo disponente, Hierosolymis cum ineffabilis gaudii tripudio excipiendam ab omni
populo fideliter, et adorandam. Cumque rex Antiochiae aliquanto tempore demoratus, mortuorum in bello civium
praedia et possessiones vel haeredibus legitimis, vel congruis possessoribus locasset, viduas maritis, et protectoribus
pupillos tradens, reversus Hierusalem, Dominici Natalis die cum uxore sua coronatus est in Bethlehem.
[1624C] Anno ab Incarnatione Domini 1120 rex Balduinus venditores vel tritici vel leguminum omnes
intra portas Hierusalem ab omni consuetudine absolvit, ipsam modii mercedem, quam jumagium vocant, remittens.
Audiens autem, cunctis deferentibus nuntiis, rursum Turcos Euphrate transito Syriam ingressos, non tardavit
postulatum Antiochenis contra eos ferre succursum: Cruce Dominica a clero Hierusalem et patriarcha, humiliter
quidem petita prius, et fideliter satis, sed omnino aegre obtenta, dum vel illi formidant sine illa proficisci, vel isti, illa
recedente pertimescunt remanere. Ita certabant inter se fidelis populi spes et devotio. Vicit ea quae vincere debuit,
fraternae miseratio charitatis; et necessitati periculi imminentis consultum [1624D] est obviandum fore potius quam
voluntati propriae faciendum. Prosecuti sunt eam nudis pedibus, cum patriarcha, clerus et populus Hierosolymorum
universus: sicque cum ea profecti sunt rex et sui; populus et clerus, ad urbem sunt flentes reversi. Jam Turci
Antiochiam undique angustabant, totam circa regionem incursantes improbissime: et egressum Antiochenis vel
regressum vix usque ad primum ab urbe lapidem patere sinentes. Qui tamen regis adventum praenoscentes, statim
versus Caliptum se retraxerunt, tria Damascenorum millia militum evocantes sibi ad supplementum exercitus; et nec sic
tamen regi obviare, vel cum eo congredi praesumentes: ad quos cum [1625A] rex propius accessisset, adeo ut jactis
utrinque sagittis, plures undique vel sauciati vel interfecti corruerent, post triduum, recusantibus omnino bellum
committere Turcis, Christiani Antiochiam, Turcorum pars maxima in Persidam redierunt. Ita Crucis Dominicae virtute
perterriti, non ausi vel inire praelium Turci, Syriam, quam circa Antiochiam latius occupaverant, Antiochenis interim
liberam reliquerunt. Rex vero Crucem Dominicam cum debita honorificentia Hierusalem remittens, ipse ad tempus
Antiochiae remansit, inimicorum prohibens praesentia sua recursus.
Anno ab Incarnatione Domini 1121, regressus ab Antiochia rex, congregato omni a Sidone usque Jopem
populo suo, transiens Jordanem, regem Damasci, [1625B] cum Arabibus sibi foederatis, Christianorum terras versus

