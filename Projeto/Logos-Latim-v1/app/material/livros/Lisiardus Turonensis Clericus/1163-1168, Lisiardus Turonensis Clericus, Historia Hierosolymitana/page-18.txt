se, pro posse, defendentibus, ingerentes. Nihil prorsus intentatum relinquebant hostes, unde obsessos fatigari posse
sperarent. Nam et murum plerisque in locis suffodere aggrediuntur alii, dum alii defensores e propugnaculis vel
sagittarum imbribus vel turbinibus lapidum arcere contendunt. At vero cives, quamvis admodum pauci, indefesse
impugnantibus obsistunt, non diebus neque noctibus e muris descendentes: sed dum aliis alii impugnatores succedunt,
ipsi semper irrequieti, defensandis muris persistunt. Mulieres et ipsae, viris desuper laborantibus, deorsum collaborant,
nunc lapides, nunc tela propugnantibus ministrantes; nunc sitientibus potum, esurientibus cibum offerentes. [1627D]
Verum Sarraceni, cum per dies quinque expugnandae urbi insistentes, Deo semper suos mirabiliter roborante, non
praevalerent, audito Christianorum adventu Jopitis succurere festinantium, non ausi ibi diutius immorari, se in naves
suas retraxerunt, depositis machinis, et membratim navibus illatis. De quibus dubium non est quod expugnarent urbem,
si diutius eam impugnare secure potuissent. Nam murum jam plerisque in locis suffoderant, et propugnaculorum
plurima confracta disjecerant, tortorum fortius illisione saxorum conquassata.
Ita classe, LXXX fere habente, versus Ascalonam retracta, terrestri praelio se praeparant contra
venientes adversum se Christianos excipiendo. Nam de toto fere Hierosolymorum regno, duce Eustachio praecipiente,
[1628A] jam apud Ramatha, urbem quondam juxta Diospolim sitam, omnes fere concurrerant arma ferre valentes
Christiani, gloriosa Christi Domini Cruce praesente freti admodum et confortati: illa autem a patriarcha, et clero delata.
Qui autem remanserant Hierosolymis, jejuniis, vigiliis, orationibus, eleemosynis insistebant, fratribus suis et sibi in
tanto periculo positis propitium fieri Deum enixius flagitantes. Dux et qui secum erant proceres, primo mane de
Ramatha consurgentes, ordinatis per acies agminibus suis, benedictione et absolutione a patriarcha populo data, caute et
ordinate in hostes procedunt, apud Azotum, quondam Philistinorum urbem quintam, congregatos, et bello committendo
se maximo apparatu conglobantes. [1628B] Sarraceni, more suo, de numero confidunt: de Crucis et Crucifixi virtute
praesumunt Christiani. Committitur igitur pugna durissima, et gladiis cominus res geritur. Quid plura? Placuit et hic
Christo Domino, et suis conferre virtutem, et inimicis confusionem inferre. Nam cum milites hostilis exercitus
Christianae militiae ordines et arma mirarentur, ferocissimos eorum impetus sustinere non ferentes, protinus versi,
pedites suos in campos dimiserunt trucidandos: quibus pro libitu percutientium detruncatis, Christiani victoriam sibi
coelitus collatam congaudentes, quantum vel possunt vel audent insequuntur fugientes, prosternentes omnes quos
consequi praevalent, et instantissimi prosternendis incumbentes. Ita sex hostium millibus peremptis, [1628C] reliqui,
qua vel quo quisque potuit, evaserunt. Nam sedecim millia praeliantium convenisse ferebantur, cum Christiani ad octo
sint millia aestimati. Fuga et strage hostium parata, victores ad castra laeti redeunt, ditati opimis, trecentos camelos, et
asinos quingentos, prae se mirantes captivos. Laudatur a suis Christus: et Crux magnificatur et Crucifixus, cujus virtute
et dignatione redacti ad nihilum sunt inimici. Bello isto per omnipotentis Domini voluntatem et gratiam ita peracto, et
Dominica Cruce Hierusalem patriarcha reportante, glorifico occurrentis populi processu, in loco suo reportata, post
triduum de Veneticorum classe jucundi sunt rumores subsecuti: quae cum Ptolemaide applicuisset, [1628D] intimatum
est Veneticorum duci Babylonicam classem ab Jope revertentem, ei, si cum sua classe occurrere vellet, Deo volente,
obviam fieri posse, et si ita sit voluntas in coelo, comprehendi. Qui suorum consilio, confestim classem suam bifariam
divisit, minorem ejus partem versus Jopem festinanter ducens; alteram sequi a longe praecipiens: callens videlicet,
ignaros ita in bellum et in periculum protrahi posse Sarracenos. Nec fefellit callentem opinio. Nam Sarraceni per mare
vagantes, explorantesque si qua forte peregrinantium in Hierusalem occupare possent navigia, cum octodecim naves de
classe Venetica prospicerent appropinquantes, occurrerunt laeti; et more suo tubis aereis clangentibus perstrepunt;
grande sibi promittentes, tanquam [1629A] de jam comprehensis tot navibus, emolumentum. Venetici pavitare se, et
velle nec posse fugere simulantes, ad solum hoc bellum differunt, ut sociis supervenientibus, felicius pugnent. Quos
cum propinquantes etiam Sarrraceni cernerent, velis et remis latius aequora prosulcantes, qui se prius ad praedam
cohortantes, alter alterum praecurrere nitebantur, jam se tantum propinquasse coeperunt poenitere, cum neque fugere
jam possent, nec auderent pugnare. Ita Venetici, de victoria securi, in Sarracenorum classem irruunt; exsangues jam
prae pavore et dissolutos Sarracenos aggrediuntur audacter; et naves eorum celeriter ingrediuntur, omnes in suis
navibus, ac si in agris messem, detruncantes. Incredibile fortassis judicatur dictu, quod ibi factum [1629B] fuisse fertur
mirabile; occisorum sanguine usque occidentium tibias exundante, navium tabulatus plenos omnes horruisse: denique
peremptorum corporibus in mare praecipitatis, tantus ex eis fertur fluxisse sanguis, ut totum, usque ad quatuor fere
millia passuum, mare videretur rubuisse. Ita deletis omnibus qui navibus inerant hostibus, naves omnes cum omnibus
vel armis vel opibus, a Veneticis captae sunt et detentae. Inde usque Ascalonam percurrentes, alias quoque decem
naves comprehenderunt diversis victualibus onustas, lignis quoque; mira proceritate directis ad machinas componendas
praeparatis: alias etiam naves ad littus usque fugitivas, ignibus injectis incenderunt; alias funibus praecisis, secum
Ptolomaidam reduxerunt. Ita, qui terram marique [1629C] convenerant perdere Christianos Sarraceni, terra marique,
sub eodem tempore, fere omnes periere. Imbelles putabant esse, quos regem sciebant non habere. Probaverunt eos sine
rege non esse, quibus Christum Regem experti sunt non deesse. Tenebant quidem in vinculis regem Balduinum; sed
liberatorem Christianorum experti sunt semper esse Christum. Qui ut se etiam improbis probaret Regem esse regum,
ipsum quoque regem Balduinum eodem anno mirabiliter dignatus est de vinculis liberare, et regno potenter suo
restituere liberatum, Eustachio duce per idem tempus defuncto, et Guilhelmo de Buris ad regni tutelam ei substituto.

