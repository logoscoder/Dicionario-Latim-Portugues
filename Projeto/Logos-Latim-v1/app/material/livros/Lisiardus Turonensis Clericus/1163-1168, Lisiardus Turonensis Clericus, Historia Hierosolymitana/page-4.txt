mirabilius, quanto insperatius consilium inspiraret, et ministraret auxilium; et inimicis suorum utrumque mirabiliter
subtraheret. Nam cum inter vociferantes undique, et gladios suos in mortes piorum impios exerentes, pii et fideles
Christi planitiem quandam angustiis illis pene contiguam occupassent, tantam cordibus suorum subito praesens ubique
in opportunitatibus, in tribulatione pius Jesus immisit fiduciam ut audacissimo recursu impetitores suos impeterent,
conglobatorum cuneos irrumperent, dispergerent, trifariamque disgregatos fugarent; adeo ut effusi nunquam ultra vel
resumere vires, vel in aciem se recolligere praevalerent: aliis ad montana [1596B] fugientibus, postremi quique gladiis
insequentium trucidantur; alii de praeruptis vel scopulis rupium vel montium cacuminibus, in praeceps acti colliduntur;
alii lintribus vel scaphis etiam per mare, quam pernicius possunt, aufugerunt, timentes ne etiam classem sibi possent
eripere Christiani. Hoc plane mirabile erat intueri, per mare fugientes se non nisi per terram insectantes: quia non satis
sibi fore crederent Christianorum evadere manus, littus deserendo, nisi et fugiendo longius evasissent et visus. Quare
hoc? nisi ut manifestissimo claresceret indicio, istud non nisi opus esse virtutis? Quare hoc? nisi ut Christiani et vere
filii Israel, suum et terra et mari pro se pugnantem videntes Dominum, gratulabundo concentu clamarent: «Si [1596C]
Deus pro nobis, quis contra nos (Rom. VIII, 31).» Ecce etenim compleri etiam visibiliter cernebant divinum illud
promissum: «Persequuntur quinque de vobis, centum alienos; et centum e vobis decem millia (Levit. XXVI, 8).» Quin
potius fugiebant hostes etiam illic, ubi se neminem persequi posse non nesciebant. Tantum cordibus eorum terroris,
tantum invalitudinis immiserat Omnipotens, ut plurimi paucissimos, sed pios impii, non dicam impugnare, sed nec
respectare auderent. Obstupuerant adeo prae formidine et pene diriguerant, ut velut ad quid venissent non advertentes,
projectis armis, inermes dexteras et nudas cervices ferientibus objectarent. Ecce, quo modo victi sunt, qui se jam vicisse
gloriabantur! [1596D] Vincuntur victores a victis, a captivis captivatores capiuntur; et ab eis quos se jam vinctos tenere
putaverant, vinciuntur, asservantur, distribuuntur. Postquam itaque fere toto illo die hostes suos persecuti sunt, ad castra
eorum reversi, et spoliis ditati opimis, armis quoque peremptorum collectis, consultius fore visum est duci ut in
quoddam proximum sed vastum castellum secederent; ibique post tantae caedis laborem, nocte illa sub olivis
quiescerent et virgultis. Sequenti die, primo diluculo dux, cum aliquantis de militibus suis, ad angustias jam meatus
accessit, explorare per se volens si qui adhuc ibi superessent qui transitum possent prohibere Saraceni. Sed neque in
hoc minus quam in caeteris se probavit virtus Christi, quod omnino [1597A] inexpugnabilem locum hostes omnes
deseruerant pavefacti. Quo solerter satis explorato, jussu ducis commilitones ejus ignem accenderunt in cacumine
montis: ut viso, sicut condictum fuerat, fumo, qui in castro resederant, omnes subsequerentur. Ita prosperante Deo
convenerunt omnes, et liberam habentes viam, cum omnibus rebus suis transierunt: hospitatis autem prope Berittum,
Admiratus ipsius, timore potius quam amore permotus, victualia scaphis gestantibus transmisit. Sidonii quoque, et
Tyrii, sed et Ptolomenses, transeuntibus prope se, victualium convectatione fingebant amicitiam; sed non nesciebantur
cor habere nequam. Oppidum, quod Caiphas nuncupant, eodem anno ab Hierosolymitis recuperatum, Tancredus
quidem jam possederat: [1597B] sed quia jam Balduino malivolus esse coeperat, nolentibus ad se intrare cives panem
et vinum extra muros vendiderunt, Tancredo, providente Deo, tunc absente. Transeuntes autem Caesaream Palestinae,
venerunt Joppen civitatem maritimam, ibi ducem Balduinum tanquam regem suum Franci gaudenter susceperunt.
Properantibus exinde Hierosolymam, tota simul extra muros occurrit Ecclesia, eumque laetabundo satis processu
excipiens usque in Dominici Sepulcri templum cum hymnis et laudibus deducit. Ibi firmatis cum rege, Christiano more,
foederibus, et rex et qui cum eo venerant, a labore, et Hierosolymorum populus a desolatione principis, Deo et Christo
favente, quieverunt. Solus Patriarcha Daimbertus, cum paucis, [1597C] huic tam celebri regis defuit exceptioni: eo
quod et regi, et aliquantae vel cleri vel populi parti, jam coeperat de quibusdam esse exosus: unde et extra sedem, alias
versabatur privatus. Propter quod et coronandi regem, usque ad sequentem Dominici natalis solemnitatem, solemnitas
est dilata: simulque ut tunc, sicut decebat, gloria coronae regalis gloria fieret clamor ex gloria tam gloriosissimae
festivitatis: pace interim inter patriarcham et regem, inter clerum et archipraesulem tractata diligenter et reformata.
Interim rex consilio cum proceribus habito commodum duxit finitimas hostium regiones intrare, et in ipso regni sui
primordio Turcanae feritatis insolentiae, probitatis suae, quasi gustum propinare: commodius fore judicans hostes in
terris [1597D] et urbibus suis aggredi, quam ad se aggrediendum eis ex dilatione cornua sinere erigi. Elegit itaque rex
cum electa militiae Christianae manu primo omnium Ascalonitas expetere gentem videlicet rebellem semper, et
Christianae pacis aemulam, malignitatis totius adversus servos Christi nutriciam, in qua et de qua pullulant semper
assidua bellorum omnium et laborum fomenta. Quam et urbem et gentem, sicut de antiquis scriptum est, idcirco
credendum arbitror Dominum vel delere vel servis suis tradere noluisse, ut semper in eis experiatur Hierusalem, et
habeant consuetudinem praeliandi: ne videlicet per otium pejoribus inimicis deterius impugnentur et expugnentur,
moribus [1598A] vitiosis: ut juxta dictum illud satirici quidem sed garriendo veridici,
Servabat castas humilis fortuna Latinas, Et labor in noctes et proximus Annibal urbi; et nostri
Hierosolymitae ex bellorum et laborum assiduitate, et in humilitate deprimantur, et constringantur in castitate. Minus
quippe superbire libet, ubi vix licet vivere: minus delectat fornicari eos, qui assidue timent etiam mori. Bella itaque
exteriora, interiorum sunt saepe peremptoria bellorum. Hostes visibiles invisibilium sunt vel repressio vel oppressio
inimicorum. Proinde contra spiritualia nequitiae in coelestibus, bella Hierosolymitis nostris necessaria semper credenda
sunt ea, quae adversus carnem et sanguinem, hoc est adversus Ascalonitas, [1598B] continua sustinent bella. Ante
Ascalonem igitur cum rex Balduinus venisset cum eo quem, Christo duce, ductabat Christianorum exercitu, egressis

