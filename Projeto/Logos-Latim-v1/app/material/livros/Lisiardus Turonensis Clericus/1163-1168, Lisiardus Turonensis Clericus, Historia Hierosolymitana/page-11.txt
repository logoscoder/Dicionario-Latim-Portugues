caesorum numerata sunt, cum de Christianis vix ceciderunt [1612A] homines sexaginta. Reversi ab insequendis
hostibus Christiani, castra victorum victores diripiunt, plurimisque spoliis onusti, Joppen summo cum gaudio
revertuntur: propitium sibi factum totis cordibus collaudantes Deum; glorificantesque protectorem et adjutorem suum
Christum, in quo virtutem magnam fecissent, inimicis suis ad nihilum deductis.
Mirandis, plus miranda succedunt, cum glorificatus praelii terrestris victoria Christus, et ventis et mari
dignatur glorificari. Nam classis Babylonia, Joppe jam ipsa belli die cum maxima exercitus parte applicata: sperans
frustra, deletis terrestri pugna Christianis, et Joppen et caeteras urbes maritimas omnes sibi confestim subigendas: cum
versa vice [1612B] et suos victos, et Christianos vicisse cognovisset, Gemelmuch Ammirati Ascalonitae praeciso
capite, et sibi per nautas regios jaculato, illico se in portus Tyri et Sydonis retraxit; ad deinde Babyloniam navigare
contendens, spiritu procellae exagitata, partim naufragio disperiit, partim Joppensium portui impulsa, Joppitis se
capessendam obtulit. Denique, viginti quinque naves ibidem captae tunc referuntur, Saracenis plenae. Ita qui terra et
mari speraverant se atque paraverant perdere simul omnes Christianos terra marique perditi, positi sunt «ut rota, et sicut
stipula ante faciem venti (Psal. LXXXII, 12).» Verum pius Dominus qui tam magnifica consolatione suos, sexto Kal.
Septembris laetificasset, eodem jam declinante anno, ipsa videlicet Dominicae nativitatis [1612C] vigilia, horisono
nimis terraemotu Hierosolymam totam concussit, omniumque corda nimio terrore perterruit; admonens videlicet
Hierosolymitas illos ita de beneficiis ab ipso sibi collatis exsultare, ut ei semper servire deberent in timore.
Sed et sequente anno, videlicet millesimo centesimo sexto, cometa quinquaginta et eo amplius diebus,
vespertinis semper horis apparens, stupore simul et terrore totum replevit tunc mundum. Nam splendoris alburni
radium, versus brumalem solis occasum, instar telae lineae producens, primis quidem deibus flammantior; postremis
vero subobscurior visebatur, donec paulatim attenuatus post dies, ut dictum est, quinquaginta, videre omnino desisteret.
[1612D] In quibus etiam diebus, Februarii videlicet mense medio, ad dexteram et ad levam solis partem, duo quasi
soles apparuerunt, non tamen aeque ut medius fulgentes; sed forma et lumine rariore, mediocriter rutilantes. In quorum
giro, circuli duo visi sunt, alter alterum complectens: sed exterior totus albicans; interior, Iris instar, quadruplici colore
distinctus, et a superiore medii Solis parte, velut arcuata amplexione, ad duos collaterales Soles pertingens; ab inferiore
velut dimidiatus desinens. Referuntur et sequenti mense, nocte quadam media, stellae de coelo, instar pluviae, videri
cecidisse. Quid tanta et insolita prodigia protenderint, adhuc minus habetur probatum. In Hierosolymorum tamen
partibus contigit eodem anno Hugonem Tiberiadis Ducem [1613A] bis a Damascenis victum, tertio belli recursu
Damascenos vicisse adeo mirabiliter, ut cum CXX pugnatoribus, quatuor millia disperserit armatorum; eumdemque
non longe post in expeditione cum rege positum, ictu sagittae occubuisse.
Anno 1107 solito effervescentes Ascalonitae, inter montium angustias Joppitis Hierusalem proficisci
parantibus insidiate tetenderunt, eos se ibi intercipere et perdere posse rati. Verum Joppitis, de praeparatis sibi insidiis
praemuniti, LXXV exploratores praemittunt: qui repente a quingentis fere militibus et peditibus mille, adeo conclusi
sunt et intercepti, ut nullatenus vel redire possent, vel ad congregandum aliter quam erant ordinare. Quo deprehensi
articulo gratius elegerunt, si contingeret praeliando mori quam fugere, [1613B] frustra tentando mortem suam etiam
ignaviae nota maculari; auxiliatorem sibi precantes simul et sperantes Christum, mirum in modum primo impetu
hostilem aciem penetraverunt adeo, et dissipaverunt, ut non valentes ultra reconglobari, de fuga potius, Deo volente,
satagerent, quam de pugna: quorum plures occisi, reliqui victi turpiter, et fugati, laqueo quem ipsi paraverant
deprehensi, in eam, quam foderunt pedibus piorum, foveam ceciderunt.
Eodem anno, Boamundus de Galliis cum magnis militiae copiis regressus, numerosa quoque in portu
Brundusii classe praeparata, Bulgariam navigans, Ascalone tandem applicuit; et ea sine dilatione capta, Dirachium
adiens obsedit; quam, quia defensoribus et victualibus satis munita erat, per annum [1613C] obsidens capere non valuit.
Moliebatur tamen, si quo modo imperatore Alexium, Christianis Hierosolymam peregre petentibus infestissimum, et
ipsis Saracenis longe deteriorem, crudelioremque inimicum, protrahere posset in bellum. Quod cum nullo efficere
possit ingenio, tandem per internuntios concordia et tentata est et confirmata: imperatore quidem jurante super
pretiosissimas reliquias, nullum se per totum imperium suum illaturum peregrinis de caetero nocumentum, sed
servaturum fideliter et adjuturum: Boamundo quoque, imperatori pacem et fidem jurante. Quo peracto, Deo favente,
negotio, Boamundus cum minore exercitus sui parte, Apuliam rediit: reliquis Hierusalem, sicut [1613D] foverant
[voverant?], profectis; pluribus tamen in obsidione Dirachii, prae nimio solis ardore correptis, et defunctis, Guidone
etiam ibidem mortuo, Boamundi fratre. Quo anno et rex Francorum Philippus fertur obisse, Ludovicum filium suum
regni successorem relinquens.
Anno 1108 et ab Hierusalem capta XI, Bertrannus filius Raimundi comitis Tripolim obsedit, Januensibus
sibi cum numerosa satis classe sociatis: cui Bertranno, consobrinus ejus Guillelmus cognomento Jordanus, oppidi qui
Mons Peregrinus dicitur dominus, invidebat potius, quam congaudebat, Tripolim obsidenti; sibi potius et obsidionem
urbis et expugnationem reservare debere asserens, et ascribi. Ille de paterna haereditate, iste de possessione oppidi
[1614A] praescribebat. Sub qua discordia dum praepeditur urbis obsidio, et expugnatio differtur, rex Balduinus illuc

