audet tamen gloriari, quia in seipso fecerit virtutem, et non in Deo? Cujus praesumptionis timore, nihil apud Deum
abominabilius, nihil esse exsecrabilius potest: sicut e diverso, nihil gratius, nihil acceptabilius, quam vere humili et
devoto corde intelligere, quia omnia opera nostra operatur nobis ipse. Verum, quos ita per se protegebat pius; per se
quoque [1618C] ipse corripiebat justus. Eodem anno et Mamistriam terraemotu subvertens, urbem olim satis illustrem
et pleraque alia in territorio Antiocheno loca, horrore simili concutiens. Eodem anno et Arnulfus patriarcha, a quodam
Romanae urbis legato de sede sua ejectus: sed ab ipso populo Romano, Romam veniens, ad suam sedem rediit,
restitutus. Quo tempore et Rex Hierosolymorum in Arabiam profectus, castrum aedificans in monte quodam naturali
situ satis munito. Regalem hunc montem nuncupavit: custodes ibi et habitatores idoneos ponens, quorum objectu
praedonum latronumve ex Arabia erumpentium praepedirentur excursus. Quod castrum tribus a mari Rubro distans
mansionibus, [1618D] quatuor ab Hierosolymis disparatur diaetis.
Annum millesimum centesimum decimum sextum, Hierosolymitae, Deo favente, bellis duxerunt
quietum. Quo anno rex cum ducentis militibus Arabiam ad ipsum usque mare Rubrum perambulans, Helim civitatem,
primam Israelitarum post transitum Maris Rubri, mansionem, intravit, habitatoribus omnino tunc vacuam: incolis ejus
adventus regis timore, mare Rubrum navigio* alterius ingressis. Peragrato ibi littore maris; et ruboris ejus causa, non in
aqua, cujuslibet maris aquae simillima, sed in arena esse animadversa, Rex cum suis Montem Regalem, et inde
Hierosolymam reversus, comitissam Siculorum, non legitime ductam uxorem, mortis timore [1619A] perterritus,
ablateravit, ei, quam pellicis amore dimiserat, reconciliatus uxori legitimae adhuc viventi. Ita corripuit eum Dominus, et
correxit, mortis timore liberans reum a morte. Verum de situ Maris Rubri, quia se obtulit occasio, hoc breviter
memorandum: quod ab Oceano derivatum, a parte Australi versus Septentrionem porrectum, nec longe a monte Sina
terminatum, a Mediterraneo mari, versus Joppen et Ascalonam, quatuor vel quinque mansionibus dicitur abesse; et sinu
latissimo totam Aegyptum, Numidiam quoque et Aethiopiam a Septentrionali plaga concludere. Unde mirandum nimis
quonam modo Gyon, qui et Nilus, de Paradiso in Oriente, ut credendum arbitror, sito, versus Aegyptum tendere possit;
Euphrates quoque [1619B] Armeniam, Mesopotamiamque permeare, cum inter primos ortus suos, et eas quas
pertranseunt regiones memoratas Mare Rubrum, flumina haec habeant interjectum. Nam, quod post longos terrarum
tractus subterraneos, cursus suos, novis quasi ortubus, probantur super terram saepius efferre, mirum vel ipsum Mare
Rubrum, sive inter sive subter currendo, possint memorata flumina pertransire, ut ad ortus quos post Mare Rubrum
renovant, possint pervenire. Potest et hoc, qui omnia potest, facere Deus: quo autem modo fiat, nec visu, nec auditu,
nec lectione unquam potui vestigare. De Scripturae tamen sacrae veritate, nullo nos modo oportet dubitare: docentis
memorata flumina, et de Paradiso illo praegrandi fonte, ortus primos habere; et ipsa esse, [1619C] quae jam dictas
regiones vel circumire noscuntur, vel permeare. Quibus autem, sive per medium Mare Rubrum directis quidem
meatibus, sed ignotis, sive quamlibet sinuatis, subtus terram circuitibus, ad nota usque defluant loca: quia pervestigare
non valemus, ejus hoc totum dimittamus Providentiae, quem et in supinis praecelsorum montium cacuminibus, vividos
ortus fontibus dare videmus; et in rubibus, sicut et Scriptura dicit, aquas ligare perspicimus: quem denique in coelorum
sublimibus, aquas ab initio locasse, et perpetuo continere non dubitamus, visibili hoc coelo, hoc est, firmamento, in
divisione aquarum medie librato. Sed jam ad historiae ordinem recurramus.
[1619D] Anno 1117 hostium vice Hierosolmytanum totum fere territorium infinitae multitudines
occupavere locustarum, ita catervatim continuatimque de pessumdatis jam locis ad alia procedentes pessumdanda, ut ex
devoratis cunctis virentibus terrae perpendere evidenter liceret Dominum praecepisse locustae indisciplinatorum
devorare terras incolarum: si forte revertentes ad cor animadverterent perversi quam non locustis vastandi, sed ipsis
Saracenis tradi mererentur trucidandi. Sequente Junii mense, Luna post galli cantum prius tota rubea intuentibus visa,
dehinc usque ad luminis exstinctionem fusca effecta, utrum vel sanguinis effusionem rubore, vel nigredine famem
futuram protenderet, aut ex objectu terrae umbrata eclipsin solitam [1620A] pateretur, suspectos conjectores fecit: post
duas fere horas, pleno tertiae decimae formae suae fulgore recepto. Solet enim circa plenilunium Luna objectae inter se
et solem terrae, quasi acuminatam usque ad se umbram, vel tota vel ex parte incurrere: ac sic fulgoris sui dispendium,
donec eamdem umbram alibi magis, alibi minus sibi propinquitatem, evadat, ferre. Quod ne omni plenilunio eveniat, ea
facit causa, quod Luna non eadem semper via Zodiacum pervolat. Unde tunc solum, jam dictum luminis patitur
defectum, cum eas coeli partes plena peragrat, ad quas usque majores oppositi terrae tumore umbras suas altius possunt
efferre; Solisque deorsum currentis, accurrentes desuper Luna, radios praepedire. Quod cum evenit, nescientes [1620B]
causam mirari facit, et portentum aliquod suspicari, cum naturalis Lunae cursus in causa tunc sit, et efferentis se altius
quam Luna currit, umbrae terrenae incursus. Verum hoc breviter intimato; historiae res gestas ut coepimus,
exsequamur. Secutus est locustae pestem, sexto Kalend. Junii horribilis nimis terraemotus, iram Dei praemonens citius
debere placari. Concutiebantur ad ruinam aedificia, ut dura hominum stolidorum ad poenitentiam concuterentur corda.
Aedificatum per idem tempus castrum quoddam prope Tyrum, rex Balduinus, quod intra quintum ab urbe lapidem
situm, Scandaleon, id est campum Leonis, antiquitus aiunt, nuncupatum: cujus diruta rex diligenter reparans, custodes
in eo idoneos locavit, ut eorum potentia, et [1620C] praedonum excursus coercerentur Tyriorum, et futura ejusdem
urbis praepararetur obsessio. Secutum est eodem anno, mense videlicet Decembri, tam mirabile quam insolitum signum
in coelo: coelum ipsum, scilicet in Septentrionali plaga, primo noctis conticinio, ex magna parte igneo sive sanguineo
fulgore respersum, radios albuni [albuli?] coloris ab imo sursum mistim habens interpolatos, et nunc ante, nunc retro,

