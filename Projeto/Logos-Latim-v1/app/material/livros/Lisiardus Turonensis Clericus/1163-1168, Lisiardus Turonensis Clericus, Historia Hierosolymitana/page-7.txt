[1602D] Expugnata urbe Caesarea, et custodienda prudentibus et strenuis viris commendata, auditum
est, et cunctis referentibus nuntiis approbatum, Babylonios apud Ascalonam congregatos bellum Christianis parare.
Propter quod et rex et exercitus Christianorum, Ramulam civitatem Lidae proximam adire festinaverunt; et se, ad
excipiendum quod sibi parabatur bellum, praeparare. Quod scientes Babylonii distulerunt callide paratos adire; se
potius adiri prope moenia sua, et intra aggeres suos praestolantes: ut vel vincere facilius possent, vel victi in munitiones
suas sese receptare. Quorum calliditate comperta, Christiani calliditatem calliditate simili deludere maluerunt, quam
innumeros pauci, munitos immuniti expetere. Tandem, videntes Ismaelites [1603A] suam sibi calliditatem nil valere; et
morae et inediae pertaesi, alii alibi sunt dispersi. Quod rex et sui cognoscentes laeti et alacres Joppen redeunt, Christum
Dominum super omnibus quae sibi praestitisset bonis, collaudantes. Verum post duos menses cum intimatum fuisset
regi, adversarios suos iterata contra se animositate, Ascalonae esse congregatos, congregat et ipse Joppen quantum
praevalet exercitum: ducentos scilicet et sexaginta milites, et pedites nongentos; cum his contra undecim millia militum
et viginti peditum millia pugnaturus. Quis audiat hoc, et non horrescat? audacia est ista, an fiducia? temeritati hoc
ascribendum, an fortitudini? hoc etenim videri possit, non pugnare velle, sed mori. Ita plane est; parati erant mori: sed
pro eo, qui pro ipsis [1603B] mortem dignatus est pati. Non ergo audacia erat ista, sed fides; non temeritas, sed
charitas; Christo etenim, ut Apostolus dicit, passo in carne (I Petr. IV, 1), et ipsi simili cogitatione armabantur. Unde et
ipsum, in quo passus est in carne Christus, secum detulerunt salutis lignum; singulare, imo totum de eo habentes
solatium. Proruunt illi de Ascalona; isti de Joppe procedunt. Cumque sese jam invicem contuerentur, ordinatum rex per
sex acies exercitum suum, his eos affatur alloquiis: «Eia, milites Christi, videtis quod de tam longinquis regionibus per
tot et tanta maris et terrae pericula quaesistis; venistis sponte offerre animas vestras pro Christo discrimini: invenistis,
ad quod venistis. Non respuat ignavia, quod devotio sancta quaesivit, et tandem [1603C] invenit. Pro Domino
pugnaturi, confortamini in Domino, et in potentia virtutis ejus. Potens est vos salvare Omnipotens: dulcissima ejus
promissa recolite semper et menti infigite, quibus et paucitatem vestram et paupertatem benignissime consolatur,
dicens: Nolite timere, pusillus grex, quia complacuit Patri vestro dare vobis regnum (Luc. XII, 32). Si sola regis terreni,
vel stipendia cogitaretis vel donativa, merito trepidaretis, vel vinci vel et mori formidantes. Optatius debet videri
pugnaturo, mori, qui sciat ab aeterno rege regnum paratum esse aeternum morienti. Sive moriamur in bello isto, sive
evadamus, de victoria dubitare non possumus. Si vinci videmur impiis et insipientibus, coram eis [1603D] moriendo, ad
Christum, gaudium nostrum, venientes, de diabolo et mundo melius triumphamus. Si vero, quod saepe fecit Christus
noster, et hic corpora nostra servare voluerit, et de inimicis his victoriam praestare, minus quidem interim gloriosi
erimus quam si moriamur: sed tamen magnum nomen, ultra nomen magnorum qui sunt in terris, nobis, Christo Domino
donante, comparabimus. De fuga, nullus cogitet unquam: quia longe nimis nostra nobis Francia abest.» His et talibus a
rege dictis, accensi omnes ad pugnam procedunt, congressum ultra differre non ferentes, reboant tubis, et simul omnes,
Eia, Deus, adjuva nos! conclamant; immergunt se latissimis confertissimisque hostium turmis; obvios quosque
sternunt: nec imbelles [1604A] omnino inveniunt hostes; imo vero, totis sibi viribus obsistentes. Nam duas quae
praecesserunt acies obtegunt, multitudine nimia et pene funditus consumunt. Corruunt multi de Christianis, vulnerantur
plures: impetus sustinent improborum; vicissimque eos impetentes, viriliter retrocedere compellunt. Rex qui in
postrema parte cum sua acie substiterat, ubi densiores vidit hostium cohortes, accurrit; totumque se de rege in militem
transferens, alios lancea in terram deturbat de caballis; alios ense dimidiat in sellis. Convocat suos, instantes confortat;
et eis animatis in adversarios excurrit. Crucem Dominicam praeferri semper, et in ora impiorum inferri facit, ut ejus
praesentia et roborentur servi crucis, et inimici confunderentur. [1604B] Cujus virtutem, sicut daemones, ita et
daemonum satellites, diutius non sustinentes, pavore subito coelitus sibi immisso, in fugam versi, se ipsi impellere
coeperunt, et alii super alios corruere; insistunt fugientibus insequentes, et quos consequi praevalent, omnes
prosternunt. Qui cum rege erant, omnes in ferrum ruunt, ipso prae omnibus fortissime, et fugante fugientes et
prosternente. Vociferantur omnes, et confusis clamoribus ipsum pulsatur coelum: fragor nimius vel de collisionibus
armorum, vel de illisionibus cassidum resonat et gladiorum: plangores et ululatus undique, vel morientium audiuntur
vel vulneratorum. Ita quidem ex ea parte, qua salutiferum crucis Dominicae lignum delatum contra hostes fuerat et
illatum; et [1604C] victi et usque Ascalonem fugati sunt inimici, rege cum suis vel potius cruce Christi insequente,
adeo ut dux ipse Babyloniorum inventus postmodum ibi sit mortuus in medio quinque millium mortuorum. At vero ex
alia parte, unde crux Christi remotius abfuerat, peremptis magna ex parte quos obvios habuerant Christianis, Saraceni
Joppen usque procurrerunt; et nescientes vel fugam suorum, vel nostrorum victoriam ignorantes, jactitabant se et regem
et Christianos omnes in bello occidisse, in argumentum mendacii sui arma peremptorum Joppitis, de muro cernentibus,
ostentantes. Dolent illi vehementer; nec tamen insultantibus urbem, sicut frustra speraverant, illico reddunt:
exspectantes si forte tristius aliquid vel laetius de bello possent [1604D] audire. At vero rex cum suis a persequentibus
hostibus regrediens, quia Joppen pervenire non posset, eadem nocte in ipsis hostium tentoriis, quae fugientes cunctis
victualibus plena reliquerant, cum requievisset, sequente die Missa de nativitate gloriosae Virginis Mariae ibidem
celebrata, Joppen revertebatur, jumentis de rerum in tabernaculis eisdem inventarum multiplici copia onustatis.
Occurrunt revertentibus Joppen, ab Joppe revertentes quingenti Arabes: illi qui illuc pridie praecurrerant quasi victores,
ornati satis pompatice armis Christianorum in campo pugnae collectis, minantes et aliquantam quam circa Joppen
rapuerant praedam. Suspicabantur Saracenos potius quibus obviarent, Joppen, [1605A] sicut et ipsi fecerant, adire
volentes invadendam: unde non solum securi, sed et gratulabundi occursabant. Verum Christiani prius eos
cognoscentes in securos celerrime irruunt; prosternunt alios, alios in fugam versos insequuntur. Nam resistendi nec ad

