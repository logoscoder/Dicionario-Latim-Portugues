Christiani, sequenti die per Tortosam et Laodiciam transituri: ubi comitem Raimundum, quem ibi reliquerant, adhuc
reperientes, sed propter victualium caritudinem et inopiam cum eo diutius remorari non valentes, alter ducum cum suis
ad suam properavit Edessam; alter vero Antiochiam suam cum suis gaudenter ingressus, jucundissime a suis est
susceptus. Ubi cum per sex menses suum, ex more, strenue ageret principatum Gabriel, urbis Meletinae primus, per
legationem cum eo foedus pepigit, et sui ipsius et ejus, cui praesidebat, urbis deditionem illi pactus: ad quam cum Julio
mense, cum paucis pergeret recipiendam, incertum [1594A] sane cujus proditoris instinctu, Admiratus quidam,
Danismam nomine, cum magna Turcorum gente, haud longe ab eadem urbe, insidias proficiscentibus tetendit: et
Boamundum cum suis inconsulte prorsus et omnino incaute, quia nimis secure, venientem, undique de insidiis irruens
gens nefaria circumvallavit subito; et usque adeo repentino et improviso incursu perturbavit, ut non dico pugnare, sed
nec arma pugnaturus corripere quisquam posset. Ita disgregati omnes, et in fugam versi, heu, proh dolor! ludibrio
hostibus facti, plurimi perempti, nonnulli capti, paucissimi fuga elapsi, et arma et castra atque etiam vecturas cum omni
substantia perdiderunt. Boamundus ipse comprehensus a Turcis, captivus abductus, luctum et desolationem
permaximam suis [1594B] reliquit. Qui cum adhuc ante urbem Meletinam, quam Danisman obsidione cinxerat, captus
teneretur, praeciso sui capitis cincigno, et Balduino per quemdam transmisso, mandat et cum omni supplicatione
lamentabiliter postulat, ut sibi citato pro Christi amore succurrere festinet. Audito Balduinus tam miserabili infortunio,
vehementissime tristis efficitur: deflet amicum, collegam plangit, communem casum lamentatur. Nec differt heros
cordatissimus ad succursum, si posset, amici cum quanto poterat exercitu, junctis et sibi Antiochenis, properare; seque
pro liberando, si praevalet, collega omni exponere periculo. Verum Danisman, Francorum sibi concursu praenuntiato,
eorum veritus animositatem, urbem quam obsederat relinquit; et insequenti [1594C] se per triduum Balduino, nullam
congregandi copiam fugitans facit. Ita quasso labore Balduinus et sui, dolentes revertuntur: Boamundus vero captivus,
ut dictum est, abductus, diligentissime custoditur. Regredienti Balduino Gabriel occurrit, et se et urbem illis dedens:
firmatis itaque cum Gabriele amicitiis, et urbis custodia sua Balduinus diligenter commendata, Antiocheni quidem
orbati principe suo, Antiochiam moesti redeunt; Balduinus vero, cum Edessenis revertitur Edessam, ubi cum sua pace
gauderet, et aliquanta frueretur prosperitate, germanum suum, ducem videlicet Godefredum, vix anno in regno
Hierosolymorum expleto, cunctis deferentibus nuntiis, didicit apud Hierosolymam [1594D] XV Kal. Augusti, diem
extremum clausisse; seque ipsum ab omni Hierosolymorum populo regni successorem decretum esse, et electum. Dolet
quidem de fratris morte dux, sed de regni decreta non minus gaudet haereditate. Itaque communicato cum amicis
consilio, terram suam cuidam propinquo suo, comiti scilicet Balduino regendam committit, et custodiendam; ipse vero
cum CC fere militibus, et peditibus DCC Hierosolymam tendere disponit; et mirantibus multis, et amicis
horrescentibus, quod cum tam modico comitatu, tam periculosum iter aggrederetur, per tot hostium regiones
transiturus, unde plerique periculis se subduxerunt, pavefacti. Ventum est Antiochiam, et inde Laodiciam, inde
Gibellum, deinde Aracleam. Cumque per Tortosam [1595A] et Archas castrum, Tripolim usque fuisset perventum,
Tripolitanorum rex, nondumque Christianus, sed Christianis non omnino inimicus, in castris suis Balduino et suis
victualia pro munere abundanter praeberi fecit, innotescens etiam ipsis quod Duchac rex Damasci, et Gmahadole rex
Calipti, cum multis Turcorum, Arabum, et aliorum Saracenorum catervis, angustias locorum praeoccupassent,
transitum operientes Christianorum.
Est enim haud longe ab urbe, quam Beritum vocant, prope mare, meatus arctissimus quidem, sed
inevitabilis illac viantibus, cujus angustias si prius occupaverint viri centum, centum millibus transitum facillime
obcludere possint, montium et maris objectibus, caveis etiam antrorum undique muniti. Hunc [1595B] itaque locum
Damasceni praeoccupantes et Calipteni, cum praecurrentes Christianorum exploratores accedentes ad se statim
impugnare coepissent, qui pone sequebantur ordinato per acies comitatu toto, auxilium eis de coelo praestari in tanta
necessitate devotissime precabantur. Nec defuit suis clemens ubique bonitas Salvatoris. Nam primo quidem congressu,
plures hostium in insidiis suis confestim occisi, alii vero adeo perterriti sunt ut congredi formidantes, pugnam
desererent, seque ipsos in caveas antrorum, vel montium angustias receptantes, de prohibendo potius transitu quam de
conflictu agitando curarent. Quod cernentes Christianae vel dux vel signiferi militiae, eodem quo confligere coeperant
loco castra locant sua: videlicet ne, si ad modicum [1595C] vel hospitandi gratia retrocederent, infractam hostium
animositatem, quasi formidantes, rursus adversum se concitarent. Noctem illam fere omnes tam homines quam
jumenta, et incibati et sine potu, duxerunt insomnem. Simulabant contra hostes audaciam, sed parum de vita
confidebant. Periculosum erat in castris manere; periculosius angustiarum fauces transeundas adire; periculosissimum
retroducendo fugitare. Ita cum neque de fuga consilium, neque spes ulla patesceret de victoria, de salute fere omnis
fiducia perierat. In tanta anxietate nocte illa in castris suis languerunt Christiani: longa erat anxiis nox, prae acerbitate
languoris; sed prae horrore formidatae, jamque velut ante oculos positae [1595D] mortis non minus timebatur lucis
accessus; aurora, quam desirantes metuebant, illuxit. Consilium vel transeundi angustias, vel quod magis sperabatur
moriendi gloriose in bello libratur a primoribus, et ab omnibus firmatur. Collectis papilionibus, seu quibuslibet aliis
rebus, onerata jumenta prae se minantes, armati milites ab irruentibus undique hostibus defensant; gressum versus
angustiarum accessum tendunt Circumvallant gradientes, et de montibus et de mari concurrentes undique Saraceni,
clamoribus immensis perstrepunt sagittis et missilibus appetunt, gladiis minitantur nudatis, simulque post tergum et ab
utroque latere, velut oves, ad angustiarum fauces eos minabant, ut ibi conclusis pro libitu illudere, atque pessumdare sic
interceptos [1596A] valerent. Quod et facerent facillime nisi pius Christus et suis in extremo conclusis articulo, tanto

