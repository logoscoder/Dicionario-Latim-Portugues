adversus se hostibus tam impetuoso restitit congressu, ut statim intra moenia refugere compulsi, foras erumpere ultra
non fuerint ausi.
Proinde videntes Christiani nullam sibi tunc fieri copiam congrediendi, vicinas regiones perambulare
maluerunt, quam ibi frustra diutius immorari. Ob quorum metum, locorum incolae, et se et sua et animalia intra latebras
occultabant cavernarum: e quibus cum fumo speluncarum ingressibus admoto, cogerentur exire, comperto quod plurimi
eorum soliti essent exercere latrocinia in Christianos, et viantibus insidiari, sine dilatione aliqua statim sunt omnes
[1598C] jugulati. Syris tamen, qui inveniebantur inter eos, ob nomen Christi, quod utcunque retinent, parcebatur.
Peragrata itaque, et armis atque incendiis tota fere illa depopulata regione, consultum etiam est in Arabiam transire,
terrorem ubique spargere, parcere subjectis, et debellare superbos. Transeuntes itaque per montana, prope ea loca quae
sepulturis patriarcharum habentur insignia, ventum est in vallem antiquitus, ut Scriptura dicit (Gen. XIII, 10), Paradiso
Dei similem; nunc autem, imo satis olim, umbram mortis et perditionis: vallem scilicet Sodomorum atque
Gomorrhaeorum, civitatum igne et sulphure perditarum; et in locis quibus absorptae sunt, lacum habentem, imo
abyssum, sicut supra memoratum est, impermeabilem. Quam etiam [1598D] Mare Mortuum, seu salsissimum Scriptura
nominare est solita (Jos. III, 16; Deut. III, 17, seq.), tam pro eo quod nihil gignere vivum possit, vel nutrire; quam etiam
quod gustum et tactum probetur, super omnia amara, amarum. Hoc nullum undique, nisi forte in subterraneis, habet
exitum; nullum in se flumen recipit nisi ab Aquilone Jordanem, unde etiam lacus congrue nuncupatur: cujus longitudo
in meridiem stadiis porrigitur fere septingentis, latitudo vero CL stadiis patet. Unde et convenientius creditur scelestae
quondam gentis habitaculum fuisse: cujus impuritatem gentis, cum divina non ferendam ultra judicasset severitas, terra
hiatu vastissimo dehiscente, et gentem nefariam tortis coelitus [1599A] sulphureis ignibus conflagratam absorbente,
credendum voraginem illam abysso, occupante salsugine, illo fuisse repletam. Hunc itaque lacum rex, et qui cum eo
erat exercitus girantes, a parte Australi Arabiae montana sunt ingressi: ac deinde in vallem quamdam cunctis terrae
frugibus satis uberrimam, in qua invenerunt et eum fontem, quem sanctus Moyses, jubente Domino, elicuisse fertur de
petra virga bis percussa, perenni cursu vivaciter manantem, adeo ut et molendinos satis volubiles habere possit ejus
rivus, nulla unquam siccitate arescens. Invenerunt ibi et Oratorium, quod Sancti Aaron hodieque dicitur, in montis
vertice situm, in quo et ipsum et fratrem ejus sanctum Moysen divinum fertur frequentare solere colloquium. Utrum
[1599B] autem verum sit quod Dei et sanctorum germanorum ibi adhuc manere, videri, et intrari posse dicitur
collocutorium, viderint hi qui primum talem inde vulgaverunt opinionem. Nam nos, quod suum est historiae, facimus,
vel res, vel quae de rebus habentur opiniones, simpliciter referentes. In valle memorata victualibus cunctis satis
opulenta nullum lere incolarum invenire praevalens exercitus Christianorum, cum eos ultra procedere non sineret
latissime patens, vasta nimis solitudo et horrida, redire Hierosolymam disponunt. Quo cum redissent, de pacificando
cum rege, et canonicis Sancti Sepulcri, Patriarcha Daimberto, tractatum diligenter et efficaciter Deo favente expletum
est, et de coronando rege apud Bethlehem, instante Dominici Natalis [1599C] die. et tandem ab omnibus differri non
oportere, collaudatum. Causabantur enim quidam non debere ibi coronari regem hominem, ubi constat spinis
coronatum esse coelorum regem: nec debere ab homine praesumi ad insigne honoris coronam quam Christus Dominus
sustinere dignatus sit ad dedecus illusionis. Sed quid, quaeso, quid refert ista causatio? quasi vero non totum nobis
cedat ad honorem, quidquid vel opprobrii Christus sustinuit vel laboris. Sicut enim mors Christi, vitae nostrae est causa;
sic et irrisio Christi, nostri est insigne honoris. An non omnis Christianus, ex illa Christi corona, «genus electum, regale
sacerdotium (I Petr, II, 9),» est factus. Nempe ad honorandum potius, quam ad quassandum honorem regium, valere
censendum est quod [1599D] Christus Dominus spinis est coronari dignatus. Proinde, quamvis laudandae humilitatis
fuerit quod rex, Dux Godefridus hac consideratione dicitur coronari noluisse; non est tamen improbandae rationis
fratrem ejus ducem Balduinum et inunctum more Christiano a Christianis fuisse, et coronatum.
Annus itaque ab incarnatione Domini M. C. I. regis Hierosolymorum secundi, videlicet ducis Balduini,
primus est. Quem licet in primordio regni sui paucarum urbium possessorem, non numerosa adhuc militia abundantem,
finitimae tamen gentes aggredi verebantur omnino, et metuebant, bellatorem eum strenuissimum esse non nescientes.
Qui hoc potissimum dolebat, quod quam vellet copiosam congregare [1600A] militiam non valeret. Adhuc enim
proficiscentibus Hierusalem peregrinis, via satis erat impedita, hostibus portus omnes praeter Joppensem obtinentibus.
Unde quoque de Occidentalibus partibus difficillimus erat ad Orientales transitus: non dicam defensoribus, sed et
habitatoribus adhuc magna ex parte vacua erat regio Hierosolymitana: Eorum quos, ad visenda et veneranda loca
sancta, devotio Christiana de transmarinis partibus per tot et tanta pericula perducebat, pauci inibi diutius volebant
remorari: equi, quos remanentes vel emere possent, vel dono regis accipere, vix poterant inveniri: unde vix ultra
trecentos milites regia poterat habere militia, quos et ipsos de assignatis sibi custodiis adunare, periculosissimum erat:
tum, ne ipsi viatim [1600B] ab hostibus intercepti; tum, ne vel urbes vel castra reinvaderent hostes, absente, praeter
mulierculas, omni fere defensore. Nam pedites, vix ad Hierusalem, Ramulam, Joppen, et castrum Cayphas muniendum
custodiendumve, abundabant. Haec idcirco memoraverim ut advertant qui legerint ista, vel audierint, quot et quantos
labores, timores, angores sustinuerint pro Christo primitivi illi terrae vel regionis Hierosolymitanae possessores:
simulque ut intelligatur, non minus miraculi esse regionem tam amplam, a tam raro vel possessore vel defensore
retentari potuisse postmodum, quam primitus expugnari. Liquet itaque Christi Domini in omnibus his operatam
dignationem intueri, admirari virtutem, clementiam contemplari. Quis enim audiat patriam [1600C] tantam a trecentis

