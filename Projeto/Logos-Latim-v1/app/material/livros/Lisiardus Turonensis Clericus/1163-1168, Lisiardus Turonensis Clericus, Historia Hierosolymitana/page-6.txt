militibus retentari, defensari inter innumeras hostium populosissimasque nationes, Syriam scilicet, Arabiam,
Aegyptum, Persidam, Mesopotamiam; et facile credit? vere incredibile hoc fit, si sola virtus humana pensetur. At vero
si Omnipotens, omnia quaecunque voluerit in coelo et in terra faciens, cogitetur fideliter et pie agnoscatur, desistit
quidem hoc impossibile videri; magisque incipit esse mirabile: mirabile quidem, sed non miserabile. Nam pro Christo
Domino laborare tanto gloriosius est, quanto beatius: «Labores manuum tuarum, quia manducabis, beatus es, ait
Scriptura, et bene tibi erit (Psal. CXXVII, 2);» et beatissimus Apostolus: «Si quid patimur, inquit, propter justitiam,
[1600D] beati (I Petr. III, 14).» Proinde et nos cum eodem Apostolo, convenienter audemus beatificare eos, quos
scimus in via et in terra sancta innumeros et immensos labores sudasse et agones. Nec Antiocheni eorumdem fuerunt
expertes laborum, imoque nec praemiorum exortes, quos ea potissimum desolatio tunc angebat, quod capto, ut et
superius memoratum est, Boamundo, sine principe vel duce, extra muros vix audebant exire suos, hostium insuper
frequentissimos et excursus tolerantes, et assultus. Quamobrem destitutioni suae consulentes, Tancredum Boamundi
propinquum, eodem anno evocaverunt per legatos; et ei tam urbis quam regionis assignaverunt principatum: eo tenore,
ut si quando, Deo miserante, Boamundus rediret, nihil ei recuperandum [1601A] ducatum suum praejudicatum fuisset.
Quo cum Tancredus, vel propinqui amore, vel majoris principatus cupidine, migrare disposuisset, pacificatur regi
Balduino, et castri sui Cayphas, et urbis Tyberiadis ejus fidei tradidit dominatum. Eodem anno Januenses Itali cum
numerosa satis classe Laodiciae hyemantes, verno tempore subsequente, Joppen usque navigaverunt: ibique navium in
portu firmata statione cum Rege, qui eis occurrerat jucundissime excipiendis, Hierusalem usque profecti sunt. Ubi cum
Paschalem celebrassent sollempnitatem, reversi Joppen cum rege foedus inierunt hujusmodi: «Ut simul ad expugnandas
hostium vel urbes vel castra procedentes, pecuniae quidem primam et secundam partem rex, et sui haberent; Januenses
[1601B] vero tertiam, cum uno in castro vel urbe capta vico semper obtinerent.» Taliter utique foederati, primo
omnium oppidum Peregrinis Sanctae viae infestissimum Assurt videlicet obsederunt, a Godefrido rege obsessum nec
captum. Quin potius centum ferme de Francis, ibi rex praefatus amiserat, de turre lignea muro jam admota quidem; sed
prae ascendentium nimietate confracta frustatim, in terram elisos. Quorum alios, videntibus et dolentibus Christianis,
crucifixerunt statim Saraceni; alios sagittis, alios aliis patibulis interfecerunt. Hujus tam crudelis in collegas parati
piaculi non immemores qui rege Godefredo fuerant christiani, tam ardenter ad expugnationem convenerunt impiorum,
ut eos ad resistendi desperationem compulerint, [1601C] totis licet viribus se defensantes. Scientes itaque se nec
resistere diu posse, nec si caperentur meritas et poenas et mortes evadere, de dedendo regi castro, si sibi vita
concederetur cum pecunia, coeperunt per legatos tractare. Librato itaque rex cum Januensium consulibus consilio,
visum est bonum omnibus, si sine discrimine obsidentium, peregrinorum quoque Christianorum tam grande
removeretur periculum. Itaque indulgetur oppidanis vita cum rebus: castrum receptum diligenter munitur, impiis ejectis
inde, et Ascalonam usque cum suis omnibus deductis. Inde ad Caesaream urbem Palaestinae munitissimam obsidio
transfertur. Caesarienses obsessi, obsessores irrident; convitiis lacessunt et maledictis, [1601D] de muris et
propugnaculis suis plurimum confidentes. Jussu regis machinae parantur, muris admovendae scalae plures deferuntur;
fabricatur et turris lignea de malis navium, satis excelsa, murorum altitudinem viginti cubitis transcendens. Praegrandes
muro annisu lapides torquentur in arces; turrium solida crebris ictibus quassantur; nihilque, quod ad expugnandos
impios credatur valere, intentatum relinquitur. Nec minor obsessis inerat se defensandi solertia: non die, non nocte
quiescunt, semper inveniuntur resistere parati: quindecim diebus impugnatur assidue civitas, nec capitur. Pertaesus tam
longae obsidionis Christianorum exercitus, erubescit sibi et indignatur, quod ad obsidendum fortiores sunt impii et
blasphemi, quam ipsi ad [1602A] insistendum. Cohortantes itaque se invicem, et alterutrum et verbo et exemplo
provocantes, correptis armis, ausu et impetu mirifico convolant ad murum, scalas suberigunt, scutis capita tecti
conscendunt, gladiis et lanceis obvios hostes in ipsis murorum propugnaculis aggrediuntur, alios trucidant ibi, alios
praecipitant: scandendi post se et viam liberam faciunt sociis, et jam ex aequo cum hostibus decertant. Fit jam
Christianorum murus, qui modo erat Saracenorum. Deturbati e muro, ad munitiora fugiunt illi perniciter; sed ipsi
pernicius insequuntur. Densantur fugientes; et dum alius alium praecurrere ad latebras gestit, se ipsi praepediunt, ut
latebra quae posset alicujus esse, sit nullius. Conglobantur super corruentium acervos catervae [1602B] percussorum;
simulque tanquam triturantes in area triticum, indiscreta omnes caede trucidat; nec sexui parcitur, nec aetati, ut ira Dei
in blasphemos compleretur. Admiratus urbis et Archadius, sic enim suum Saraceni vocant episcopum, comprehensi, et
ante regem adducti, vivi et vincti jubentur asservari, pecuniae credo spe potius quam miserationis affectu. Qui vivi
comprehendebantur prius pugnis colla percussi, Bizanteos intra ora in gingivis occultatos, evomere cogebantur. Quos
qui non evomebant, trucidati congregabantur in acervum, et comburebantur, ne vel aurum ab improbis glutitum
perderetur, vel corrumperetur aer fetore de cadaveribus exhalante peremptorum. Consueverunt enim pessimi, cum se
jamjamque morituros praevident [1602C] aurum sic transglutire suum, aut intra ora abscondere, victoribus eo modo et
in ipsa morte invidentes. Feminae quoque, impudentius et turpius quam eloqui deceat, intra se celatos nudare aureos
moriturae cogebantur. Ita deditis morti Caesariensibus fere cunctis, perpauci de utroque sexu, sive ad efferenda
congerendave peremptorum cadavera, seu ad servitutem, venales futuri, reservati sunt. Jam vero capta urbe, quanta
pecuniae copia, quanta victualium omnium abundantia, quot et quanta et forma et materia pretiosa utensilia reperta sunt
ibi et congesta, aestimari non facile, necdum enarrari potest. Quod ex eo satis pensare licet, quod plures prius pauperes,
exinde facti sunt satis locupletes.

