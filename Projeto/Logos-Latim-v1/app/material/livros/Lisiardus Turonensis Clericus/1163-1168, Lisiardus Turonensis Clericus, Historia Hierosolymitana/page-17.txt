Tiberiadem vastantem, in sua refugere coegit, solo adventus sui nuntio perterritum. Quem rex biduo insequens, cum
consequi non posset, reversus ad quoddam castellum octavo a Jordane lapide a Damascenis aedificatum, Jarras nomine,
obsedit illud: et machinis coercens expugnavit, custodibus ejus XL Turcis ad deditionem, sub foedere libertatis et vitae,
coactis. Quod obtentum, rex ad solum usque dirui fecit, perspiciens hoc nec sine difficultate magna vel muniri posse
vel retineri, nec sine gravissimo Christianorum nocumento ab hostibus recuperatum possideri. Fertur hoc olim insignis
in Arabia civitas exstitisse, Gerasa nuncupata antiquitus, situ loci fortis, lapide [1625C] magno et quadro altius fundata
et sublimius murata, proxima monti Galaad, et quondam in tribu Manasse instituta. Quod superfuit hujus anni, pace
hostium, et ubertate glebae prosperum, Christiani, Deo favente, transegerunt.
Anno a Nativitate Domini 1122, rex a Ptolomaida exercitu moto, Tripolim est profectus, contemptum et
rebellionem debellaturus Pontii consulis Tripolitani, repudiantis regi Hierosolymorum subjici, contra morem patris sui
Bertranni, et debito ei hominio foederari. Verum, Deo volente, cum comes, meliore usus consilio, debitam regi
subjectionem fecisset, pacati sibi et amici rex et consul sunt effecti. Interea legationem Antiochenorum deferens
archiepiscopus quidam, Tripolim venerat ad regem, [1625D] succursum flagitans Antiochenis contra Turcos ferendum,
totas circa regiones sine obstaculo devastantes rursus longe lateque et occupantes. Quo audito rex gloriosissimae Crucis
Dominicae praesentia munitus, continuo Antiochiam properat, trecentos secum lectissimos milites ducens, et equites
trecentos, ad sua caeteris remissis. At vero Turci regis adventu, more suo perterriti, Sardanium castrum, quod jam
obsederant, reliquerunt, ad sua se retrahentes. Rex inde Antiochiam, Turci ad incoepta recurrunt. Occurrit rursus rex
regressis: et nec sic gens congrediendi secum illa Parthica facultatem praestat occurrenti, more suo semper instabilis:
nunc dorsum, nunc visum agilius quam [1626A] opinari possis hostibus obvertens, ut cum eam fugere putes, recursum
repentinum et impetus subitos necesse sit caveas; et unde te credas vicisse, videre ne vincaris observare oporteat. Ita
gens perfida et quietis omnino impatiens, dum regis et suorum constantiam perviderent, et suam sibi nihil valituram
astutiam, tandem ad sua recesserunt, congressum vitantes omnino, et victoriam sine sanguine Christianis relinquentes.
Et cui alteri nisi gloriosissimae Cruci Domini nostri Jesu Christi talis est assignanda victoria, in qua nec congredi ausus
hostis, illaesus superatur, et victor, nullo sui dispendio victoria potitus, gloriatur? Quis non miretur, decem millia
armatorum, mille ducentos timuisse, et vitato congressu ceu victos abcessisse? [1626B] Proinde servis Crucis absit
gloriari nisi in virtute Crucis (Gal. VI, 14), in cujus cornibus, ut ait Scriptura, Crucifixi est abscondita virtus; ea
videlicet virtus quae sequenter exprimitur, cum dicitur: Ante faciem ejus ibit mors; egredictur diabolus ante pedes ejus
(Habac. III, 5). Pedes ejus, bajulos ejus, cultores, praedicatores ejus esse advertamus, ante quos diabolum in satellitibus
suis egredi, et fugere conspicimus, congredi verentibus et properantibus regredi, ut et fidelibus Crucis liceret cum ipsa
cruce ad sua reverti. Ita cum usque Tripolim rex Crucem Dominicam reduxisset, cum parte exercitus eam inde
Hierusalem remisit, ipse cum reliquis Antiochiam reversus. Interea Balach Admiratus quidam, astutia et malignitate
nulli secundus, [1626C] consulem Edessenum Goscelinum coepit, et cum eo cognatum ipsius Galerannum, insidiis
circumventos, sociis eorum, centum militibus, crudeliter trucidatis. Reliquum hujus anni spatium, neque Parthia, neque
Babylonia Christianis fecit inquietum, Domino Jesu Christo donante et quietum eum esse, et fruge omnimoda satis
optimum.
Anno ab Incarnatione Domini 1123, illa inter imperatorem Alemanniae Henricum, et papam Romanum
diutius protracta discordia, tandem Deo est volente terminata, et regnum sacerdotio foederatum, agente papa tunc
Calixto secundo. Eodem anno Venetici, numerosa satis et pulcherrima classe, centum videlicet navium, praeparata,
Hierusalem adire, et Christi Domini vel amplificare ibi nomen [1626D] et cultum, vel roborare devoverunt: carabos
insuper quam plurimos, et naves onerarias, alias triremos, alias rostratas habentes: in quibus et magnae proceritatis
ligna posuerunt, construendis ubi opus esset machinis apta. Inerant autem navibus ter quina armatorum millia; equi
vero non plus quam trecenti. Itaque praecedente quidem anno, de terra sua egressa, in insula Curpho nuncupata,
hiemaverunt; isto autem qui nunc habetur in manibus anno, tandem in Syria applicuerunt: quod priusquam fieret,
contigit et regem Hierosolymorum, insidiis Balach circumventum, abduci captivum; et apud Cartapetam munitissimum
ejusdem Balach castellum, in arce ipsius cum Goscelino et [1627A] Galeranno reponi, diligenter observandum. Quo
infortunio quid jucundius Sarrecenis, quid Christianis tristius horribiliusque posset evenire, nescio. Quod postquam
Hierosolimis et circa per totam regionem vulgatum est, convenerunt apud Ptolomaidam cum patriarcha, proceres totius
Hierosolymorum regni fere omnes, tractaturi inter se in tanto discrimine quid facto opus esset. Communi itaque
consilio et ascensu elegerunt et decreverunt, Caesareae et Sidonis principem Eustachium totius regni fore custodem,
virum utique strenuum armis, et moribus honestum, pollentem consilio, et nobilitate clarum. Hujus praeceptis
patriarcha et populus universus, omnes totius regni optimates obtemperare decreverunt, quo usque quid de rege fieri
disposuisset Deus, rei exitu [1627B] pateret. Cumque cognovissent Babylonios Ascalonae terram marique convenisse,
Eustachius dux, et qui cum eo erant, legationem Venetiorum classi obviam miserunt, lembis agillimis directam,
imminens periculum insinuantes eis, et speratum succursum obnixius sibi accelerari flagitantes. Interim Babilonii
Jopem classe multa evecti, de navibus cum ingenti strepitu et piratico horrore exsiliunt: aereis tubis et clamoribus
immensis personantes undique et ululantes, circumvallant urbem; et machinis erectis, muros invadunt: tormentis
pervalidis saxa jaciunt, adeo fortiter, ut ultra jactum sagittae tanti lapides pervolarent. Arabes quoque et Aethiopes, qui
plurimi pedites convenerant, grandes in muros impetus dabant; alii tela, alii sagittas, alii saxa civibus [1627C] de muro

