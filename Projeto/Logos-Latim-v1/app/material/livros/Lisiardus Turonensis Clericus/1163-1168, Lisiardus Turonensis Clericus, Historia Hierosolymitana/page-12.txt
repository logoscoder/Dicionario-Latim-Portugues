venit, Januenses ad Ascalonam, Beritum, et Sidonem obsidendas, Deo volente, sibi conciliare quaerens. Verum cum de
concordandis sibi cognatis Bertranno videlicet et Guilhelmo, rex et Januenses tractarent, Guilhelmus, dum noctu
equitat, incertum cujus dolo, sagittae ictu percussus et mortuus; et discordiae finem dedit, et urbis expugnandae
negotium acceleravit. Coangustantur undique ab obsessoribus obsessi, et de vita desperari compulsi, ad deditionem
coarctantur et urbis et sui: vitae tamen et libertatis sibi a rege pactione petita prius, et juramento confirmata, eo tenore,
ut portas aperientes ipsi in partem urbis secederent, omnes simul, [1614B] inde postmodum quo vellent abituri. Quod
dum fieret, incertum sane quo eventu, minores Januensium repentino tumultu per scalas et cordas murum
conscendentes, urbem ingrediuntur; catervatimque discurrentes obvios quosque obtruncant Saracenos, eos videlicet qui
secedere, quo condictum fuerat, tardassent. Nam et ipsos qui jam secesserant, similiter trucidassent Januenses, nisi rem
cognoscens rex, furentibus festinus occurreret, susceptos in fide taliter liberans a morte. Ita captam a Christianis
Tripolim Bertrannus comes, rege concedente, possedit, regi proinde fidelis hominii foedere dedicatus.
Anno 1110 Februo mense necdum elapso, rex et Christianorum exercitus Beritum obsederunt,
Tripolitanum [1614C] comitem socium habentes Bertrannum. Quam LXXV, ut opinor, diebus obsessam: cum etiam
naves, quas ad subsidium inclusorum finitimi Saraceni deduxerant, classe sua intra portum conclusissent Christiani,
tandem, auxiliante Deo, comprehenderunt, de turribus ligneis muro admotis, ausu mirifco super murum descendentes,
desilientesque de muro in urbem, et obvios quosque, sive in muris, sive in plateis, Saracenos obtruncantes. Inde cum
etiam portas sociis patefecissent, ingreditur simul toto impetu omnis exercitus maximam hostium facientes stragem, et
totam peremptorum pecuniam diripientes. Apparuit tunc rursus cometes per aliquot noctes, radio versus Austrum
longius producto, viderit [1614D] Deus quid protendens. Eodem tempore Tancredus cum Antiochenis regem
Hierosolymorum sibi contra Turcos, regionem suam infestantes, in auxilium venire flagitant: cum quo Euphraten
transeuntes, Edessam victualibus copiosius muniunt: sed hostibus nullam sibi congrediendi facultatem facientibus,
Antiocheni quidem, Antiochiam; rex autem et sui Hierosolymam revertuntur. Applicuerant interim Joppe classe
pulcherrima, evecti de occiduis partibus Oceani, Norrenses quidam, Hierusalem devotione Christiana properantes,
fratrem regis terrae suae, speciosissimum quemdam juvenem, ducem habentes: parati in Terra Sancta diutius morari pro
Christi amore, si regi placeret; et quocunque juberet, cum eo per mare ituri, si tantum [1615A] sibi necessarium faceret
victum praeberi. Quod Rex et accipiens gratissime, et libentissime concedens, Sidonem ipse quidem a terra, Norrenses
a mari obsidere festinant; et machinis ad urbem impetendam praeparatis, hostes undique coarctant; tandemque et virtute
resistendi, et evadendi spe sublata, eos ad deditionem compellunt: vitae tamen prius eis foedere firmato. Ita solidariis
quidem, quo voluerunt abeuntibus; ruricolae, Christianis foederati remanserunt et subjecti.
Anno 1111, ebulliens e Perside Turcorum maxima multitudo, et per Mesopotamiam ad Euphraten
veniens, flumine transmisso castrum, quod Turbessel nuncupant, obsederunt diutius; sed capere non potuerunt. Unde
secedentes, et crebris excursibus [1615B] Tancredum et Antiochenos irritantes, compulerunt rursus regis
Hierosolymorum et auxilium flagitare, et adventum. Cum quo Apamiam vel potius Ahalapam urbem, praecedente anno
probe satis a Tancredo captam adeuntes, munierunt; et Turcos in sua se retrahere conpellentes, cum eos in pugnam
protrahere non valerent, quisque in sua redierunt. Inde rex Tyrum obsedit quidem cum multo apparatu; et ut eam
expugnaret diutius laboravit; sed inefficax totus tunc ejus exstitit conatus: eo quod duas turres ligneas muro altiores
admotas, de duabus muri turribus a Saracenis nocte una jaculantes mira se probitate defensarunt: et machinis ad
extremum concrematis, regem et suos inde recedere compulerunt, dolentes nimis, quod tam diuturnum [1615C]
laborem inefficacem ita perdidissent.
Annum sequentem videlicet 1112, rex et Hierosolymitae a bellis, Deo miserante, habuerunt quietum:
Antiocheni vero solito tristiorem eum duxerunt, Tancredo principe defuncto, et morte sua finitimos hostes in se
protervius insurgere, irritante. Obstitit tamen pro posse improbis Rogerus defuncti cognatus principatus Antiocheni
successor effectus.
Anno 1113, mense Martio, contigit Solem quasi quarta formae suae parte, ac si cornutum, prius a
summo, demum ab imo videri, a mane usque ad tertiam; nec tamen claritate sua omnino privari. Incertum sane utrum
ex concurrente occursu Lunae tunc XXVIII eclipsim passus sit sol; an aliquid prodigium exstiterit. Aestivo deinde
tempore congregati [1615D] Turci, flumine transmeato Euphrate, per Syriam, inter Damascum et Antiochiam
transeuntes; et inde per Phoenicis regionem inter Tyrum et Pancadam, quae et Caesarea Philippi dicitur, pervagantes;
mari etiam Galilaeae circumito, et terra Nephtalim et Zabulon versus Austrum peragrata: tandem se inter duo flumina,
Jor scilicet et Dan, incluserunt, in insula parva quidem, sed fluminum ambitu circumclusa, pontibus etiam duobus hinc
inde munita castra sua collocantes. Qui locus adeo opportunus eis erat et commodus, ut et inde quo vellent, excurrere
possent; et impeti vel angustiari non facile possent, arctis pontium meatibus muniti. Quem locum cum rex et sui, audito
hostium accessu, praeoccupare festinarent [1616A] a Ptolomaida moto exercitu, insidias incurrerunt ab hostibus sibi
jam exinde paratas, adeo periculose, ut rex ipse, et vexillo et tentorio peroptimo amissis, una cum Patriarcha fugere
cogeretur, millia ferme triginta, et peditibus mille ducentis, heu, proh dolor! exstinctis. Contigit et hoc regis
immoderata prorsus et inconsulta festinatione: qui militia sua non exspectata, improvide nimis et inconsiderate

