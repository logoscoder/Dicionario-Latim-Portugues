regionis, quibus improvisi advenerant, accolas diripiunt; captivos quamplurimos de utroque sexu, cum ingenti
camelorum atque ovium praeda, Tiberiadam, et inde Hierosolymam redeuntes, secum adducunt, Cruce Dominica in
loco suo decenter recollata.
Superest ut jam de rege, et eis qui cum eo clausi remanserant, quomodo eis interim contigerit, explicetur.
Cum enim Balach regem, quem Cartapetae vinctum cum reliquis concaptivis dimiserat, turrem suam, ut supra relatum
est, occupasse [1632B] cognovisset, et Joscelinum consulem evasisse, somnium, quo aliquando viderat a Joscelino sibi
oculos erui, secum reputans, anxius nimis et iratus, Cartapetam cum quanto poterat exercitu accurrit, quibuscunque
praevalet modis de recuperando praedio suo pertentans Et quidem, primo blande regem alloquitur, de vita et libertate;
de salvo etiam usque Edessam seu Antiochiam deductu fidem illi facere, et dare obsides pollicetur, tantum ut suum sibi
restituat praesidium. Cui cum rex acquiescere nollet, vel de fide Balach dubius, vel de accelerando sibi per Joscelinum
succursu nimis securus, efferatus animo Balach, ad callida, more suo, convertitur machinamenta; rupem, supra quam
castrum erat situm, suffodi faciens, et stipitibus [1632C] validis muri fundamenta suspendi, ac demum illata copiosiore
materia ignem immitti: quo fulcimentis omnibus exaesis, rupes repente vasto hiatu subsedit, et una de turribus, muri
cedente fundamento, cum horrisono fragore decidens, regem, et omnes qui cum eo erant, stupore simul et terrore nimio
concussit. Ita non solum liberationis sed et vitae rex et sui, omni spe amissa, Balach se cum ea, cui inerant, altiore turre
dedidere, nihil nisi supplicium exspectantes. Regi tamen vitam Balach indulsit, et cum eo cuidam nepoti suo et
Galerano: eos autem qui regi adjumento fuerant, alios quidem suspendit patibulis; allos decorians vivos, crudele suis
spectaculum fecit; reliquis gladio trucidatis. [1632D] Regem denique de castro ejectum, Carram usque, cum tribus
tantum de suis, abduci praecepit. His circa regem ita gestis, anno a Nativitate Salvatoris 1123 dux Veneticorum cum
Hierosolymitis, Dominici Natalis solemnitate apud Bethlehem, fidelium more, celebrata, se cum omnibus copiis suis,
Tyrum vel Ascalonam, post Epiphaniam, obsessum ire, communi juramento confirmant: Venetici quidem, ex more cum
classe sua per mare; Hierosolymitae vero cum toto tam equestri exercitu quam pedestri a terra id fieri disponentes.
Quibus, quia et militia pauca erat, et pecunia rara, patriarcha et clerus pretiosiora Hierosolymitanae Ecclesiae
oppignorare compulsi sunt ornamenta, militiae et clientelae gratia conducendae. Ita praeparatus pecuniis, et armis
[1633A] instructus diligenter uterque exercitus, convenerunt Ptolomaidae, et ibi librato diligentius consilio, Tyrum
potius adire delegerunt, faciliorem ejus expugnationem fore arbitrantes. Obsidetur itaque civitas et de proximo undique
angustatur, quae divitiarum opulentia et maris praesidio circumfulta, nec dominari consueverat unquam, nec expugnari.
Interea Ascalonitae comperto Christiani exercitus abscessu longiore, solita protervia ebullientes, Hierosolymam
accurrunt, urbem se etiam obsidere posse putantes. Quorum de specula adventu praecognito, Franci et Syri, qui ad urbis
custodiam fuerant relicti, accurrentibus occurrunt audacter; eorum quoque petulantiam, acri satis certamine excipiunt.
Coguntur de propriis corporibus tuendis Sarraceni [1633B] tractare, qui etiam urbis muros, vacuos defensore,
praeoccupare se posse frustra praesumpserant. Committitur pugna tribus fere horis acerrima, ex eo potissimum
miranda, quod paucissimi plurimis adeo pertinaciter obsisterent in campo, nullius munitionis adjuti praesidio, ut, non
dico cedere loco cogi possent, sed etiam in fugam agere confertissimos hostium cuneos praevalerent. Quis non hoc
divinae virtutis opus animadvertat esse, gentem et locum sanctum, a profana impiorum cervicositate, [1634A]
manifeste defendentis? Ita semel disgregati Ascalonitae, ultra se non potuerunt in aciem regregare; adeo praecipiti fuga
ruentes ut suspicionem fecerint insequentibus, quod forte in praeparatas vellent inducere insidias, dum fugiunt se
fugantes. Qua vel suspicione vel cautela revocati, dato restandi signo, ad praedam se converterunt diripiendam
Christiani, ei cujus gratiae protectione vicissent, Christo Domino, debita gratiarum vota persolventes. Quibus hoc
solum videretur magnum, si in tanto discrimine non perissent; laetabantur se praeter spem etiam victores revertisse, ut
protectorem et salvatorem suum in omnibus agnoscerent esse Christum. Compulsi sunt hoc ipsum confiteri etiam
Ascalonitae, propria confusione admoniti, victos se stupentes, [1634B] et fugatos ab eis, quos, non dico procedere in
pugnam, sed nec aperire os audere praesumpserant, et gannire. Quorum, ne quid deesset confusioni, late patentes
campos mortuis reliquerunt opertos; alii quamplures ad mortem vulnerati, aut in via semineces ruebant morituri, aut vix
sua subire poterant moenia moribundi. Evasissent plane pauci, nisi persequentes, ut dictum est, insidiarum revocasset
suscipio.
Hactenus manuscriptus noster.

