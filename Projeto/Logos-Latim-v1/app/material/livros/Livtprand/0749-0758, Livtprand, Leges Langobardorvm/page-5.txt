3

INCIPIT DE ANNO NONO

EGO in dei omnipotentis nomine liutprand excellentissimus rex deo dilectae et catholicae gentis langobardorum
reminiscor, quoniam iam in superiore edicti corpore adicere curavimus, licit in parvo, tamen in voluminibus
tribus, id est in primo in quinto in octabo regni nostri anno, indictione undecima, quintadecima et tertia, ea quae
recta et secundum deum tranquilla nobis conparuerunt. Nunc autem anno regni nostri deo protegente nono, diae
kalendarum martiarum, indictione quarta, pertractantes omnia et recurrentes antiquioris edicti capitula una cum
iudicibus et reliquis langobardis fidelibus nostris, iterantes in quarto volumine supplere et augere previdimus,
quae nobis iuxta deo recta conparuerunt.
19. De aetate, in quantis annis debeat esse legitima aetas. Hoc prospeximus, ut intra decem et octo annos non sit
legitimus homo res suas alienandum; excepto si pater eius debitum dimiserit, habeat potestatem, una cum notitia
principis terrae istius tantum de rebus suis dandum, quantum ipsum debitum fuerit, ut ei maior damnietas propter
onorem solidorum non adcrescat. Et ipse princeps, qui pro tempore fuerit, propter deum et animae suae
mercedem dirigat personam deum timentem de sui presentia, qui hoc ipsum sapienter consideret, ut ad ipsum
infantulum aliqua damnietas contra rationem aut per negligentia minime proveniat. Et in nonodecimo anno sit
homini langobardo legitima etas, et quodcumque fecerit vel iudicaverit de rebus suis, stabili ordine debeat
permanere. Et hoc statuimus adque definimus, ut si cuicumque ante ipsos decem et octo annos evenerit egritudo,
et se viderit ad mortis periculum tendere, habeat licentiam de rebus suis pro animam suam in sanctis locis, causa
pietatis, vel in senedochio iudicare, quod voluerit; et quod iudicaverit pro animam suam, stabilem deveat
permanere.
20. De homicidium. Si quis liberi homo se defendendum liberum hominem occiderit, et si provatum fuerit, quod
se defendendum ipsum hominem occisessit, sic eum conponat, sicut in anteriore edicto contenit, quod gloriose
memorie rothari rex facere visus est. Nam qui super alium ambolaverit et sic eum pro quacumque causa
occiserit, omnem sustantiam suam amittat, et habeant heredis ipsius, qui occisus fuerit, in hoc ordine. Ita sane, ut
si minus fuerit ipsa substantia humicidae, quam anterior conpositio erat, aut nisi tantum, tunc et res suas perdat
ipse humicida et persona eius tradatur ad propinquos defuncti. Nam si amplius habuerit ipse humicida substantia,
quam ipsa conpositio anterior erat, amittat omnes res suas; et accipiant heredis ipsius, qui occisus fuerit, in antea
tantum, quantum conpositio antiqua fuit; et quod superfuerit: medietatem habeat curtis regia, et medietatem
heredis defuncti; et ipse humicida animam suam liberit.
21. Si servus cum volontate domini sui hominem liberum occiserit et sic probatum fuerit, tunc ipse dominus eius
omnes res suas amittat in eo ordine, sicut supra adnexum est. Et si dominus eius negaverit, quod per ipsius
consilium factum non fuissit, purificet se ad legem dei et conponat ipsum mortuum, sicut antea fuit consuitudo;
et insuper ipsum servum tradat in manus de parentibus defuncti.
22. Si mulier res suas consentiente viro suo, aut communiter venundare voluerit, ipse qui emere vult, vel illi qui
vindunt, faciant noditiam ad duos vel tres parentes ipsius mulieris, qui propinquiores sunt. Et si in presentia de
ipsis parentibus suis mulier illa violentias aliquas se dixerit pati, non sit stabilem quod vindederit. Nam si in
presentia parentuum suorum vel iudici, qui in loco fuerit, violentias se pati non reclamaverit, nisi volontate sua
ipsas res se dixerit venundare, tunc ab illo diae omni tempore, quod vindederit, stabile deveat permanere, ita
tamen, ut ipsi parentes, qui inter fuerent, aut iudex in cartola ipsa manum ponant. Et si contegerit casus, ut ille
maritus moriatur, et ad alium ambolaverit, stabiles permaneat ipsa vinditio. Scriva autem, qui cartola ipsa
scripserit, non aliter presumat scrivere, nisi cum notitia parentum vel iudicis, sicut supra dictum est; et si aliter
fecerit, sit ipsa vinditio vacua, et prefatus scriva sit culpavelis, sicut qui cartola falsa scrivit.
23. Si quis servum aut ancillam suam in ecclesia circa altare amodo liberum vel libe ram demiserit, sic ei maneat
libertas, sicut illi, qui fulfreal in quarta manus traditus et amund factus est. Nam qui aldionem facere voluerit,
non eum ducat in ecclesia, nisi alio modo faciat, qualiter voluerit, sibi per cartola sibi qualiter ei placuerit.
24. Si mulier libera servum tolerit, et parentes eius intra anni spatium in ea vindicta dare neglexerit, sicut in
anteriore edicto contenit, tunc quandocumque post ipsum anni spatium inventa fuerit, sit ancilla palatii; et ipse
servus ad puplicum replecetur, et filii, qui ex eis nati fuerent, curtis regiae omnino deserviant. Nam si parentis
ipsius mulieris, vel dominus servi conpleverent intra suprascriptum anni spatium quod anterior edictus contenit,
sic permaneat.
25. Si quis causam habuerit, et sculdhais suo causam suam dixerit, et ipse sculdhais ei iustitiam intra quattuor
dies facere neclexerit, si ambo causatores de sub ipso sculdhais sunt, tunc conponat ei, qui causam suam
reclamavit, ipse sculdhais solidos numero sex, et iudici suo similiter solidos sex. Et si forsitan ille, super quem
5

