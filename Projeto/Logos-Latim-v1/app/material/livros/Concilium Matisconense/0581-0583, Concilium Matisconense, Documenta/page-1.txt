0581-0583- Concilium Matisconense - Documenta
Concilia Galliae 511-695 - Concilium Matisconense a. 581-583
Cum ad iniunctionem gloriosissimi domni guntramni regis tam pro causis publicis quam pro necessitatibus
pauperum in urbe matiscensi nostra mediocritas conuenisset, primo in loco uisum nobis est, ut in nomine domini
non tam noua quam prisca patrum statuta sancientes id ipsum, quod constituimus, titulis praesentibus in
canonibus legeretur insertum.
Ideo que definitum est, ut episcopi, presbyteri adque diaconi sanctae conscientiae luce resplendeant, ut effugiant
in probitatem actuum maledicorum obloquia et testimunium in se diuinum implere contendant, quod dominus
ait: sic luceat lumen uestrum coram hominebus, ut uideant uestra bona opera et magneficent patrem uestrum, qui
est in coelis.
Igitur auctoritate cannonica adque mansura in aeuum constitutione sancimus, ut fugiatur ab his extranearum
mulierum culpanda libertas et tantum cum auia, matre, sorore uel nepte, si necessitas tulerit, habitent.
Vt nullus episcopus, presbyter, diaconus, clericus uel quicumque secularis in monastiriis puellarum nisi probatae
uitae et aetatis prouectae praeter utelitatem aut quamcumque reparationem monastirii ad quascumque earum
necessitates habitare aut secretas conlocutiones habere praesumant nec extra salutaturium aut oraturium ulterius
ingredi permittantur.
Praecipue iudaei non pro quorumcumque negutiorum occationes puellis intra monastirium deo decatis aliquid
secretius conloqui aut familiaritatem uel moras ibi habere praesumant.
Vt nulla mulier in cubiculo episcopi absque duos presbyteros ingredi permittatur.
Vt, qui oblationes fidelium defunctorum, quae ecclesiis conferuntur, retinent, uelut retentatores aut aegentium
necatores ab ecclesiae liminebus arceantur.
Vt nullus clericus sagum aut uestimenta uel calciamenta saecularia, nisi quae religionem deceant, induere
praesumat.
Quod si post hanc definitionem clericus aut cum indecenti ueste aut cum arma inuentus fuerit, a senioribus ita
coherceatur, ut triginta dierum conclusione detentus aquam tantum et modeci panis usu diebus singolis
sustentetur.
Vt episcopus sine palleo missas dicere non praesumat.
Vt nullus clericus de qualibet causa extra discussionem episcopi sui a seculare iudice iniuriam patiatur aut
custudiae deputetur.
Quod si quicumque iudex cuiuscumque clericum absque causa criminale, id est homicidio, furto et maleficio,
hoc facere fortasse praesumpserit, quamdiu episcopo loci ipsius uisum fuerit, ab ecclesiae liminebus arceatur.
Vt nullus clericus ad iudicem saecularem quemcumque alium fratrem de clerecis accusare aut ad causam
dicendam trahere quocumque modo praesumat, sed omne negutio clericorum aut in episcopi sui aut in
presbyterorum uel archediaconi praesentia finiatur.
Quod si quicumque clericus hoc implere distulerit, si iunior fuerit, uno menus de quadraginta ictos accipiat, sin
certe honoratior, triginta dierum conclutione mulctetur.
1

