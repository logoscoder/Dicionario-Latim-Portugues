Transcursibilis amicus occurrit amico, plurimum letabundus amplexatur eum et spondet obsequia dicens: Ecce
venio vobiscum quocumque placebit. Vadit et transcurrit huc et illuc et cum amico diversa loca regirat, set in
aliis non vult alicui deservire. Occurrit etiam multotiens transcursibilis amicus principibus, magnis ecclesiarum
prelatis, militibus et dominabus famosis, promittendo ea que vocalis amicus promittere consuevit.
Transcursibiles etiam amici possunt dici scolares qui, conductis equis cum illo scolari qui metam sui studii
terminavit vel est ad dignitatem promotus, per aliquot stadia solatiando transcurrunt.
[21.] DE CONDITIONALI AMICO.
Conditionalis amicus absque conditione non servit amico, ut: Si mihi dederis dabo, si non contuleris aliquid,
retinebo. Ait enim: Eligas utrum velis esse amicus et michi de tuis cum expedierit subvenire, alioquin sint tua
tibi et mea michi. Quidam scolaris habebat Codicem incorrectum, quare a conditionali amico subvenientiam sui
Codicis postulabat. Et ille inquid: Digestum meum corrigere peroptabam, et suum non permisit me aliqua ratione
videre. Unde miror cur non erubescit Codicem postulare. Profecto qui non vult michi cum expedit amicari, non
querat a me solatia oportuna, quia non sum aliene subditus potestati.
[22.] DE AMICO YMAGINARIO.
Amicus ymaginarius est ille quem numquam vidisti et tamen sub quadam ymagine fame ipsum diligis et
commendas credens quod tibi debeat favorabiliter amicari. Set firmiter scias quod istiusmodi amicitia sepius
evanescit et in ipso partu facit abortum. Non enim scire potes cuiusmodi coloris animal erit antequam nascatur.
Profecto multi videntur esse amici priusquam cum eis habeatur familiaritas diuturna, set illorum novissima sunt
amariora felle.....
[23.] DE UMBRATILI AMICO.
[23.1] Umbratilis amicus sub umbra et velamine amicitie grata studet plurimis obsequia exhibere donec efficere
valeat quod intendit. Umbratiles namque amici verisimiliter dici possunt multi qui sunt lepra dignitatis infecti;
quoniam antequam essent promoti venena fraudis et avaritie occultabant spondendo premia et munera pollicendo
hiis cum quibus assueverant familiariter conversari. Quorum dolositates et cavillationes te non proposui amplius
edocere, quoniam experientia ipsa te sepius erudivit. Nam quilibet cuilibet dicit amico quod si ad dignitatem
aliquam perveniret, mores non gereret promotorum; set quandocumque pervenit, se ad ignem Chayphe cum iam
diu promotis citius calefacit et amicum osculo prodere non pavescit, inpedimenta et excusationes plurimas
inducendo.
[23.2] Sic enim omnis cui, ex dignitatis altitudine, superbie vesica tumescit, non habet memoriam alicuius nisi
districti consanguinei vel nepotis aut illius qui vel que mitigare consueverat furorem vesani et ducere bubalum in
plagellam. Ceterum tu non dolere non posses et ultra quam dici valeat contristari. Si tibi soli accideret, si hec
esset specialis iactura, set fulcitum es innumerabilibus sociorum agminibus, quorum voces et querimonie
resonant in excelsis, quia dignitas que indignos consueverat facere dignos, facta est miserabilis et indigna.
Demum si aliquem inveneris qui non mutetur, mitte lapidem in acervum Mercurii et sculpe homogeneum in
tabella, ne signum miraculi dilabatur. Set credis et sperare non desinis quod famosa liberalitas comitis Nicholay
de Castello Novo in dignitatis ascensu non possit nec debeat inmutari, quod esse poterit forte; set cum hoc
videbis, dicas: Unus sollus fenix est animal, et abies convertitur in ebanum que non consumitur ab ardore.
[23.3] Umbratiles etiam amici sunt scolares qui ad magisterium promoventur. Nam cum sub aliquorum ferula
militant addiscendo, suis doctoribus montes et maria pollicentur, utendo iugiter blanditiis venativis, set postquam
ascendunt cathedram magistralem, venenum detractionis, quod in precordialibus latitabat, contra suos magistros
fundere non desistunt et ad ipsorum vituperium et exitium expendere vires et operas pre ceteris adnituntur. Item
quidam habet pulcram filiam vel uxorem, vel sororem, vel cognatam, vel nepotem in cuius amore amicus
umbratilis ardet. Incipit ergo illi totis viribus deservire, videns quod aliter non valet suum propositum adimplere.
Sicque sub talis amicitie umbra iam fuerunt infinite delusi. Nam et in multis rerum generibus amicos posses
umbratiles appellare.
[24.] DE SOPHISTICO AMICO.
[24.1] Sophisticus amicus est ille qui sophistice loquitur et mentiri nullatenus erubescit, ut ille qui venderet
amico hyspanicum auricalcum pro auro, vel pro balsamo terbentinam. Dico ergo in genere quod quicumque rem
sophisticam scienter vendit aut vendi permittit illi qui confidit in eo, amicus debet sophisticus appellari. Quidam
nepotem habebat que clauda erat et brevis nimium in statura, unde illam non poterat maritare. Fecit ergo hic
subtalares cum altis ei suberis preparari et iussit quod non se de loco moveret. Sicque sophisticus in
sophisticatione duplici decepit amicum.
6

