[29.1] In laqueum venantium te frequenter amicus impulit venativus, quem non inmerito iudico esse hystrionem
(1) qui cani potest verisimiliter comparari. Canis enim illi agitando caudam applaudit qui sibi exhibet panem vel
ossa; et apud eum sunt custodes pecudum in honore. Sic et hystrio ad illum habet respectum, illum extollit, illum
ad tempus commendat a quo recipit vel recipere munera sperat; ad tempus; ideo dixi, quia velud canis evomit et
resumit, unde nullum donum digeritur in stomacho hystrionis. Latrat canis ad regem, vituperat hystrio
virtuosum; applaudit canis porcario, inclinat hystrio mulioni; gerit etiam similitudinem meretricis que semper
plus offerenti supponit.
[29.2] Venativus etiam amicus potest dici quilibet hospitator qui subtiliter circuit et venatur, utendo sermonibus
inductivis, ut in proprium alienum convertat. Et ut possit a te ingeniosius extorquere, quasdam retinet domicellas
in domo formosas, que semper utuntur blandities venativis, et aliquis frequenter parcit filie vel uxori. Sic cum
hamo Veneris sagaciter vult piscari.
[29.3] Venativus insuper amicus potest dici quilibet adulator, et mulieres fere omnes sunt venatrices amice, quia
retia et laqueos tendere non desistunt, quibus animos et pecuniam capiant incautorum.
[30.] DE VERSIPELLI AMICO.
[30.1] Versipellis amicus velud scorpio fundit cum cauda venenum; habuisti semper multos versipelles amicos,
qui lacte dulcedinis atque adulationis oleo capud tuum in aliquorum presentia demulcebant, set postquam terga
dabas, post te nasos convertebant in rugam dicentes: Iste Boncompagnus diu est in isto dictamine commoratus,
unde non est mirum si quasdam epistolellas facere novit et aliqua dictamina memorie commendavit. Respondit
quidam quicum vitium intellexerat versipellis: Istud enim est super omne mirabile ammirandum, cum numquam
studuerit in theologia, non in iure canonico vel civili, nec etiam in scientia physicali, et ita tractat de qualibet
facultate sicut esset in omnibus eruditus. Respondit alius versipellis amicus: Procul dubio audivi quod per artem
notoriam et suffragia spirituum immundorum talia operatur. Aiebat etiam tertius versipellis: Hoc non potest
aliquis diffiteri quod hec et maiora non faciat, set intemperans est et superstitiosus, quia quandoque defert
samitum et purpuram deauratam et quandoque, ut egenus, est vestimentorum vilitate abiectus. Respondit aliquis:
Dicas quicquid vis, quia non est homo vivens qui sciat se moribus omnium melius conformare. Et versipellis
dicebat: Ha, ha, non cognoscis hominem sicut ego; si scires quid pro quadam fecerit muliere! et cetera que
sequuntur. Profecto hec est detrahentium consuetudo, quod quando scientiam vituperare non possunt, convertunt
se ad dehonestandos mores, ut utrumque unius occasione confundant. Item versipellis amicus te hore iocundo
salutat, brachiis teneris amplexatur et inquid: O fons indeficiens et philosophorum corona! Set precave, quia in
eadem serie commendationis aut corrugabit nasum aut torquebit labia subridendo, seu linguam mittet a tergo, vel
claudet unum oculum faciendo nutum derisorium, aut agitabit capud, vel sicut hystrio manu vel pede subdole
derisionis inditia demonstrabit. Super huiusmodi enim te non proposui amplius edocere, quia corporeorum
gestium et motuum notitiam iam habes, quoniam fecisti librum De gestibus et motibus corporum humanorum in
quo humanum ingenium superasti unde, si bene recolis, innumerabiles te cupientes deludere delusisti.
[30.2] Item versipellis amicus nunc michi, nunc tibi et cuilibet venetiva suasione blanditur et utrique parti
proditoriis adulationibus nititur complacere; set frequentur qui prius fuerant inimici dolositates patefaciunt
versipellis, nam omnes qui aliqua felicitate prepollent, semper habent in suis facultatibus et officiis huiusmodi
versipelles amicos.
[31.] DE FUCATO AMICO.
Fucatus amicus admodum aucupis proicit escam ut aliquem cadere faciat in malivolentiam auditorum, et dicitur
fucatus a fuco, quia, sicut mulier ad sophistice pulcritudinis augmentum fucum apponit, ita fucatus amicus
albedinem et rubedinem dilectionis premittit, ut in suorum verborum positione veritas esse cernatur. Inquid
enim: Universi scitis quod ego diligo marchionem et michi est consanguinitatis linea copulatus, verumtamen
diffiteri non audeo veritatem, quia sine dubio male duxit exercitum suum et viliter auffugit de bello campestri.
Item: Robertus probus nauta est et michi est amicitie vinculo copulatus, verumtamen illum excusare non possum
quod per culpam et fatuitatem suam passi fere fuimus naufragium et confuse; nonne, flante circio, sibi sepe
dicebam: Tene ad ursam, et ille in contrarium peragens ad pogium nitebatur firmiter asserendo quod eramus
circa Brundusium cum parum distaremus a Cipro? Preterea post fractionem antenne volebam incidere
artemonem ut, alleviata prora, ponerentur ancore cum sparteis, quod fieri penitus recusavit. Item: Quod dominus
Azo non sit in iure civili peritus nemo dicere potest, et ego ipsum diligo sicut specialem amicum, verumtamen
enormitates et proditorie cavillationes eius michi placere non possunt. Nam Titio solummodo quarta pars ex
falcidia competebat, set ille non servato recto tramite iuris sub velamine ypothecarie actionis medietatem sibi
8

