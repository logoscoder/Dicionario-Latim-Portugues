quod amicos fideles habeas vel reales, fateri non potes, nec diffiteri vales quod infinitos non habeas amicos
fortune. Ceterum ubi sunt milia militum proclamantes pollicronia, ypysciothes pantochir invasilea? Ubi est
logotheta, ubi protosalvasto, ubi megalungaro qui erant principes imperii Constantinopolitani columpne?. Ubi est
patriarcha et dolosus papa? Ubi sunt monachi scelerati quorum iniquitas urbem Constantinopolitanam destruxit?
Non enim vaticinantur satrape, delituit oppinio coniectorum; togati sortilegi demutescunt nec sortiri audent, nec
proicere puncta fortune. Non lavaris in pomeriis et balneis cum archontissis et pueliis formosis, que capud tuum
balsamo et corpus tuum unguentis preciosissimis perungebant, de lignis aloe, musco, anbra, thimiamate
diversisque generibus odoramentorum te secum pariter fumigantes ut cum eis in thoro geminato valeres
dulcissime soporari. Cessavit quidem clangor tubarum, sonitus buccine non auditur et sopita est onnis gloria
triumphalis quam circa Pedromium habebas in ludo palestre. Set dicere potes: Constantinopolis est subacta, non
possum inter Grecos invenire amicos. Revera Greci tuum statum proditionibus absque dubio subverterunt; set
istud sub silentio relinquatur. Nonne infiniti Latini te flexis genibus adorabant, quibus magna feuda exibebas et
donaria copiosa? O quantos ditasti Litinos, aliquibus aurum, aliquibus argentum, aliquibus lapides pretiosos
pallia imperialia conferendo! Multi etiam tibi fidelitatem iuraverant et fecerant hominium, qui religionem
iuramenti turpiter violantes, exitium et expulsionem tuam cum Grecis proditorie tractaverunt. Set plurima
Latinorum tibi obiciunt quod fratrem tuum imperatorem Ysachium baccinari fecisti ut Constantinopolitanum
imperium optineres, quod esse potuit. Quicquid tamen fuerint tibi iurati, non debebant effici iudices ordinarii ut
in te Ysachii iniuriam vindicarent. Profecto infiniti iam fuere Latini qui fratres et nepotes et etiam genitores pro
re minima occiderunt, nec umquam fuit occisorum iniuria vindicata.
[39.15] Insuper Mediolanum paucos immo nullos habuit post destructionem amicos, quia Lombardi
rehedificaverunt ipsum non intuito amicitie vel amoris, set induxerunt febrem, ut liberarentur a spasmo. Item
Lombardi non propter Alexandrinorum amicitia, set ob odium Teutonicorum et patrie libertatem Alexandriam
defenderunt. Turba quidem Ytalica non potest nec debet vivere sub tributo, quia libertas in Ytalia sedem
principalem elegit.
[39.16] Set licet Ytalia sit a faro de Messino, Brundisio et Aquilegia usque Segusium, isti tamen sunt termini
quos libertas modernis temporibus ascendere non suevit: Roma, Perusium, Faventia, et Tarvisium quod iura
libertatis extendit usque ad alveum rapidi Talliamenti. Profecto ammirabile regnum Venetiarum quod est unum
de principalissimis Ytalie membris, libertatem Ytalicam in altiori gradu conservat.
[39.17] Item amicitia terrena velud temeraria et multivola dominatrix de viginti sex generibus amicorum sibi
viginti tria usurpat, et ita non dimittit celesti nisi pares, fideles et reales amicos, quoniam amicus propter amicum
ad utrumlibet se potest habere. Set pares vix aut nulli possunt vel poterunt inveniri, ergo relinquitur cum duobus.
Multos igitur habet amicitia terrena ministros, de quibus Corpus in huius libri primordio querimoniam non
inmerito deponebat non considerans equivocationem amicitie vel amici; Anima vero celestem amicitiam
excusabat, ad terrenam non habendo respectum, unde omnis error ex ignorantia diversimode procedebat. Demum
sic pronuntio, vobis firmiter inhibendo ne ulterius ob amicitiam vel amicos insistatis materie iurgiorum, set
terrenam studiosius evitate cum satellitibus eius, pro temporali salute quod potestis agentes. Consulo etiam ut
numquam credatis aliquem ex mutuis obsequiis vel diuturna familiaritate vobis ita esse amicum, quod propter
varios rerum eventus inimicus esse non possit; distincta quippe sunt amicorum genera et vitia eorumdem, unde
valetis vitare cautius vitiosos; tamen, ut generalius comprehendam, nulli cives illius amicitie que per improperia
iugiter facit abortum et per dicta quorumlibet patitur assidue recidivam, vestris debent consiliis interesse, quia
talium dilectio est velud spuma gracilis que a procella dispergitur et sicut fumus qui est a vento diffusus.
[39.18] Illam igitur amicitiam que girum celi circuit et domesticos aule ipsius studeatis votivis affectionibus et
gratis obsequiis venerari, spem accuratius in superno amico ponentes qui stat super omnes celos celorum, nec
desinit esse ubique, qui dat escam omni carni et solem suum oriri facit super bonos et malos, quia fragilitati
subiacet omnis amicitia mundanorum.
EXPLICIT LIBER QUI DICITUR AMICITIA

14

