his septem modis dissolvit, scilicet: per dignitatis ambitionem, aviditatem pecunie, scientie supereminentiam,
excellentiam virium, forme contentionem, vitium ebrietatis, et concupiscentiam fornicandi.
[39.3] Per dignitatis ambitionem tempore Alexandri tertii dissolvit Romanam ecclesiam, ipsamque fecit longo
tempore. vacillare. Per dignitatis ambitionem a fide catholica dissolvit comitem Tripolensem, unde Tironense
regnum prodiit Salatino. Per dignitatis ambitionem dissolvit filios Salatini, unde regnum Babilonie diversis fuit
periculis agitatum. Per dignitatum ambitionem dissolvit principes Alamanie, unde romanum imperium per
septennium vacillavit. Per dignitatis ambitionem dissolvit Belam regem Ungarorum et fratrem eius, quem idem
Bela usque ad mortem retinuit carceratum. Per dignitatis ambitionem dissolvit regem Haymericum filium
predicti regis Bele ac fratrem eius Andream, quem dominus ob puritatem fidei et conscientie de carcere liberavit,
ipsumque hodie residere facit in throno regali. Per dignitatis ambitionem dissolvit Grecos, qui per inmoderatam
ambitionem imperii se ipsos occidere, baccinare atque suspendere non timebant, unde illorum hereditas versa est
ad alienos et qui nutriebantur in croceis amplexati sunt stercora, quoniam imperium atque thesauros
inestimabiles perdiderunt et in servitutem redacti sunt Latinorum. Nam tot modis clericos et laicos per dignitatis
ambitionem dissolvit, quot sunt illi qui ad dignitates aspirant.
[39.4] Per aviditatem pecunie principaliter dissolvit usurarios et avaros et secundario viros omnes et mulieres
cuiuscumque sint ordinis vel conditionis, et huic generalitati rari detrahitur per aliquod speciale; nam per
aviditatem pecunie insurrexerunt filii multotiens in parentes et quidam eos morte, quidam carcere affecerunt;
fratres autem sepissime aperuerunt viscera fratrum et illi qui videbantur esse indissolubili amicitia copulati, se
frequentissime occiderunt et quidam propinavere aliis pocula venenata. Per aviditatem etiam pecunie dissolvit
monachos et celibes heremitas et ut maiora fatear, ius canonicum et civile.
[39.5] Per scientie supereminentiam magistros et scolares et opifices artium mechanicarum dissolvit. Unde
quidam stilo, quidam veneno interfecti fuisse leguntur.
[39.6] Per excellentiam virium dissolvit omnes viros bellicosos; unde iam plurima sunt occisi.
[39.7] Per forme contentionem dissolvit omnes mulieres antequam senescant.
[39.8] Per vitium ebrietatis dissolvit iugiter infinitos. Nam ebrietas de vini seu cervisie vel medonis
fumositatibus generata, virtutes impedit animales et ascendens cerebrum miningas occupat spongiosas, unde
ymaginatio et intellectus, omnesque naturales virtutes, velud ex aliqua turbida tempestate, fugiunt in portum
quietis; quare subiecta, velud naves que sine temonibus et velis turgide circumferuntur, sine discretione vagantur,
nec dubitant quelibet scelera et facinora perpetrare.
[39.9] Per concupiscentiam fornicandi viros infinitos et innumerabiles mulieres dissolvit. Vidisti frequenter quod
quidam ita se tenere diligebant quod cor unum et anima una esse omnibus videbantur. Set contigit quod unus in
amorem cuiusdam mulieris exarsit quam alter prius dilexerat, vel forte habuerat iuxta velle; unde inter eos
generatum est odium capitale. Nam sub occasione consimili iam fuere absque numero interfecti et passi
truncationem membrorum. Ceterum femine inter se crudelius furerent, si frenum verecundie non haberent, unde
malefitiis et auguriis crudelia machinantur, detractionis venena fundendo. Nani et plures, postposita verecundia,
se diris affligunt verberibus, populo recitando quecumque tempore amicitie commiserunt. Preterea istas
dissolutiones et consimiles inimicitia operatur, et quotienscumque per amicitiam terrenam fit copulatio
aliquorum, totiens fit per inimicitiam dissolutio eorumdem. Set celestis amicitia usque ad mortem, inmo post
mortem, facit quos copulat permanere, nec possunt dissolvi, quia vere fidei sunt ligamine colligati.
[39.10] Amor quidem ab amicitia dicitur et amicitia non dicitur ab amore, licet fuerit oppinio aliquorum; immo
amicitia dicitur ab amico superno, et amor est instrumentum quo amicitia operatur. Dilectio autem transumitur et
frequenter ponitur pro amore. Porro sic habet amicitia terrena caducum et adulterinum amorem qui est
instrumentum sue operationis, sicut ipsa est frangibilis et caduca. item reprobanda est eorum sententia qui dicunt
quod quedam bestie se amant et a bestiis, facta reflexione passionis, amantur. Nonne fecit deus hominem ad
ymaginem et similitudinem suam, illique contulit in signum dominii rationem, quare dicitur animal rationale? De
ratione igitur discernit inter bonum et malum et hanc discretionem habet ex paritate ymaginis qua deitate
12

