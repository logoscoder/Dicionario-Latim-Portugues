hereditatis adiudicavit pretendens occasionem quod idem Titius post decessum Antonii solverat de propriis
legata et fideicomissa. Item: Magister Maurus satis est in phisicali scientia eruditus, et ego sub illius ferula in
physica militavi et ipsum revereor sicut dominum et magistrum, set salva reverentia magistrali non debebat
patienti sinocham exhibere catarticum laxativum. Similiter nudius tertius cuidam tisico ... set nolo amplius dicere
quia magistrum debeo revereri. Preterea frequenter dicit contra sententiam antiquorum. Item: Domina
Agimbergula mulier est nobilis et formosa et ego suorum parentum intuitu ipsam diligo sicut filiam vel sororem,
set tam vili et turpi homini supposuit quod viva deberet in rogum proici, spectante omni populo, comburenda.
[32.] DE VOLUPTUOSO AMICO.
Voluptuosus amicus vitium cum fidelitate permiscet. Huiusmodi quidem voluptuosi amici adulteria,
fornicationes, predas, rapinas et consimiles delectationes carnales pariter exercent, sibique sepius fidelitatem
mutuam conservantes. Ceterum quidam istorum quandoque de vitiis transeunt ad virtutes, set frequentius
cessante voluptate cessat dilectionis effectus.
[33.] DE ORBATO AMICO.
[33.1] Orbatus amicus est qui se mulieris voluntati submittit et totam spem suam ponit in ea. Et dicitur orbatus
quoniam inanis amoris et voluptatis velamine sunt eius oculis tenebrati, unde veritatem non videt, neque se
ipsum cognoscit. Cor quippe mulieris est velud argentum vivum quod inmutat omnia corpora et convertit ad
suam naturam. Orbatus fuit primus parens Adam qui ad persuasionem Eve contra sui plasmatoris edictum
pomum vetitum degustavit. Orbatus fuit David qui cum esset rex et propheta, propter formam Besabee
homicidium et adulterium committere non expavit. Salomon, Salomon! ubi fuerunt oculi sapientie, quam pre
cunctis opibus elegisti, ubi scientiarum altitudines atque profunditates quas te habere iactabas, cum ob libidinem
Ydumee, ydolum adorasti vel sicut quidam rererunt, vitulum saginatum pro sacrificio coram eo mactare iussisti?
Orbatus quidem eras quare de tua salvatione hodie dubitatur et idcirco non scriberis in decalogo electorum.
Orbatus fuit Sanson qui secretum suarum virium femine minus provide revelavit, sicque, fatali capillo reciso, fuit
duobus modis orbatus. Orbatus fuit Alexius qui, ad persuasionem uxoris, fratrem suum imperatorem Ysachium
baccinavit, quare urbs Constantinopolitana destructioni patuit et ruine.
[33.2] Quid plura rereram? Infinitus est numerus orbatorum, quia fere quilibet unam sibi quasi deam constituit
quantumcumque turpis fuerit vel deformis. Nec est distinctio inter despectibilem et formosam, quoniam ex quo
placet orbato, gibbosa vel nasicurva convertitur in Elenam vel Ysottam, et nunc illam appellat pretiosam
margaritam, nunc stellam matutinam cuius formam solis radius non ambigit superare. Asserit etiam quod pro
ipsius pulcritudine serenatur aer, modulantur aves, florescunt herbe, amenantur campi, surgunt lilia convallium,
rose redolent, viole purpurantur. Item orbatus amicus non sentit calorem, non veretur frigus, transcendit Alpes,
sulcat maria, preliatur inermis, expendit propria, rapit aliena, contempnit parentes, amicos deserit et quelibet non
desinit facinora perpetrare. Profecto si subtiliter inspexeris, fere quilibet in suis facultatibus et officiis expendunt
vires et operas ut mulieribus placere queant.
[33.3] Mulieres autem principaliter in duobus esse orbate videntur: unum est pretium numarium quo facile
quelibet alteratur; reliquum vero taceo, quia inurbanum esset nominare illud quo furor ille igneus facilius
mitigatur. Ceterum, si aliqua reperitur que respectum habere videatur ad animi probitatem, non desinas ammirari,
quia miraculosum est quod rarissime fieri consuevit. Set queri valet utrum vir et mulier qui se causa fornicationis
peramare videntur, possint vere amicitie vinculis colligari; quod videtur fieri non posse, quia non est solidum
hedificium ubi voluptas posuit fundamentum; destructo igitur antecedenti consequens evanescit, quia inefficax
principium finem respicit coequalem. Ceterum in diligendi proposito femina rarissime perseverat, quia sicut
stomachus egrotantis contra naturam appetit diversa cibariorum genera, ita fragilis complexio mulierum
desiderat consortia plurimorum. Vir autem qui dissolvi non potest a laqueis mulieris, non vere amicitie vinculis,
set quasi amens catena detinetur voluptatis adstrictus. Set mirum est cur vir detrahit mulieri aut ipsam nititur
blasphemare cum sit caro de came ipsius et os de ossibus illius sumptum. Presumptuosum enim est iudicium de
fragilitate mulierem condempnare, quia muliebris fragilitas a sexu, non vitio provenisse videtur. Mulier enim
dicitur quasi mollis, et omne molle facile alteratur et alterat. Unde mulieris mollities mollificat et demulcet
animos incautorum. Est enim in muliere fragilitas quasi naturale, unde fragilitatis materia removeri non potest.
Tolle igitur ferrum a presentia calamite, remove ignem a palea et pennas a visco. Durissimum est enim cuilibet
viro et maxime iuveni, vitare astutias et laqueos mulierum. Ceterum septem sunt remedia que possunt amicis
orbatis prodesse: celestia patrie contemplatio, amor scientie, labor continuos, cupiditas acquirendi, ludus alearum
et zare, frequens locorum permutatio et variatio diligendi. Verumtamen quidam sunt ita orbati quod nulla
remedia possunt ab eis cecitatis velamina removere.
9

