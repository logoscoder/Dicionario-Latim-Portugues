Ferreus amicus iniuriose radit et occupat aliena et propria non vult aliquibus elargiri; ferreus enim a ferro per
simile nominatur: ferrum namque metallum est durissimum et inmalleabile nisi primitus igniatur et conversum in
calibem est plurimum incisivum. Unde vides quod in omnibus mechanicis operibus assumuntur ferrea
instrumenta. Ferreum siquidem amicum iudico esse avarum, quia semper aliena diminuit et ab illo nullus potest
aliquid extorquere nisi prius verberibus contundatur et in carcere maceretur. Avaritia namque, sicut quandoque
diffinisti, est detestabile malum, perhorrendum facinus, retiaculum diaboli, abominabilis servitus, cuiuslibet
religionis tinea, omniumque virtutum extirpatrix. Porro avaritia similis est lepre, set lepram excedit in effectum.
Lepra enim solum corpus contaminat, set avaritia manum ad omnia desiderabilia mittens animam labefactat et
corpus. Preterea quandam habet paritatem cum lepra, quia semper cum etate crescit. Set proh dolor! habetur
hodie avaritia pro virtute, reputatur hodie avaritia virtus et quilibet avarus virtutum dicitur imitator. Avaritia
cumulat pecuniam, pecunia predia comparantur et predia conduplicata fructificant cum usura. Liberalitas autem
sub avaritie pedibus conculcatur et iacet miserabiliter conculcata. Inquid avarus sub quadam subiectionis
inductione, viro per omnia liberali: Quero unde ad tantum defectum pecunie devenisti, comparasti castella,
emisti predia vel possessiones, fuisti naufragium passus? Non potest dici. Periere tibi armenta tua?. Consumpsit
ignis domum vel utensilia tua, vel fuisti a preside in iudicio condempnatus? Ergo si tua predictis modis non
amisisti, aut in ludo vel inordinata curialitate dilapidasti hereditaria iura. Set scio quidem, servisti forte
principibus et tua ioculatoribus es largitus, ut famam acquireres transitivam et appareres in conspectu hominum
gloriosus. Surgant ergo et tibi oppitulentur principes et hystriones, quia pro defectu pecunie miseriam pateris et
pudorem. Nonne vides quod pater meus quasi nichil michi reliquit et ego per solicitudinem meam fructuosa
predia comparavi et plus quam tria milia marcharum argenti habeo, que non sine lucro ad nundinas
transmittuntur? Ille autem qui non habet unde locus argumentis instare non potest nisi vocaliter vel famose, de
quo non curat avarus. Similiter divites ecclesiarum prelati et subditi derident philosophos et scientes. Inquiunt
enim: Quid est iste per philosophiam lucratus? Quid habet? Posteriora dorsi eius in pallore miserie iam apparent.
Revera ipse scit quota est arbor, licet de fructu eius habere non possit; videt etiam lunam in puteo et solis radios
in sterquilinio comprehendit. Pro certo si philosophus hic equitaturam haberet, cum subtellaribus non incederet
lutuosis, set ita facit de necessitate virtutem. Sic enim perit sub avaritia virtus, et probitas quelibet sub eius
dominio ancillatur. Unde omnes conditiones, cunctique sexus avaritie famulantur. Quicquid tamen faciant, tu
cuncta que sub sole consistunt non dubites esse vana, ipsaque vilipendas velud umbram, quia fugitive sunt
penitus et caduca. Non extollat te vestium pretiositas que numquam facit aliquem pretiosum, nec te deprimat
indumentorum vilitas, que virtutem animi viliscere numquam facit. Indue videntem saccum et cilicium, nec
amittet radios visuales; adhorna cecum purpura et bisso, nichilominus cecitas perdurabit, quia per huiusmodi
operimenta non inmutantur substantiales forme. Deponas equidem indumenta vilia que nunc defers et te in
instantium conspectu indue pretiosa, videbis quod per ea philosophicum non recipies incrementum, quia vellera
sunt ovium, artificio humano contexta, que de sucis herbarum seu floribus aut lignis vel gummi, premissis
aluminibus, colorantur. Pelles namque varie atque grisie coria sunt quorumdam irrationabilium animalium qui
retibus et laqueis capiuntur. Sericum vero est quedam viscositas vermium qui de celsi foliis nutriuntur. Aurum fit
de arena et argentum de mineriis trahitur. Unde terrenus quilibet nihil extra se querit quod intus habere non
possit, quoniam homo virtuosus rei cuilibet et non res homini prestat hornatum.
[39.] FINITIVA SENTENTIA RATIONIS.
[39.1] Contentiosa materia questionum que inter vos occasione Amicitie pullularat, in virtutes et profectus
multiplices pertransivit. Unde Corporis approbo questiones et solutiones Anime irrefragabili auctoritate
confirmo, suadens urbanius universis philosophis qui ab ipso mundi principio de amicitia tractaverunt, ut silere
non sit eis in hac materia verecundum ex quo sedenti altiora sunt altius revelata. Preterea si rei veritatem
volumus diligentius intueri, hoc nomen amicitia est equivocum ut amicus. Est enim amicitia celestis et amicitia
terrena; unde omnes descriptiones in primo capitulo posite ad laudis effectus, celesti debent amicitie adaptari.
Ceterum terrenam amicitiam nullatenus descripsisti, nec de ipsius effectibus fecisti aliquam mentionem.
[39.2] Est enim amicitia terrena effectus diabolice potestatis que mortalium animos federe solubili copulat et
dissolvit. Nam sicut amicitia celestis ab amico deo vivo et vero habuit originem, ita ista nata est ex principe
tenebrarum. Et sicut Satan se transformat in angelum lucis, ita ista transformatur in speciem amicitie celestis; hec
autem omnia crimina et delicta permiscet, et velud inproba meretrix quoslibet amplexatur. Cuius labia favos
mellis distillant, set extrema eius sunt ut venena horridi basilisci qui solo flatu astantes occidit. Hec est regina
omnium vitiorum, cunctorumque scelerum compaginatrix unde sibi tamquam principali domine famulantur. Hec
autem fugit velud umbra et sicut turbo qui rapitur evanescit. Hec enim sororem habet ac sociam criminosam,
videlicet inimicitiam, que quos ista copulat, illa velud Atropos in momento dissolvit. Iste pariter operantur et una
sine altera esse non potest. Nam quoscumque illa copulat blandis promissionibus et adulationibus inductivis, ista
11

