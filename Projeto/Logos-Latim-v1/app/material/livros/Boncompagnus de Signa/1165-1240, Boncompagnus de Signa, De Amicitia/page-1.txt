1165-1240- Boncompagnus de Signa - De Amicitia - LT.doc
De amicitia

INCIPIT LIBER QUI DICITUR AMICITIA
[1. PROLOGUS.]
Dum girum celi Amicitia circumiret, manum super filios hominum extendendo, ut videret si esset intelligens aut
requirens eam, inter Corpus et Animam Boncompagni oriebatur materia questionum quibus Corpus non
desinebat de amicorum tergiversationibus lamentari et Anima conquerendi causam expressis rationibus
removebat. Accessit ergo Ratio iudicis ordinarii locum assumens ex utriusque partis consensu. Iubet igitur quod
Corpus inprimis alleget et sue conquestionis ordinem prosequatur. Corpus itaque officium gerens actoris taliter
incipit allegare.
[2.] ALLEGATIO CORPORIS.
Mundanorum omnium imperatrix, Ratio, per quam reges regnant et iustitia conservatur in terris; que virga
imperii tui corrigis universa; que sedes in sublime solio ius proprium unicuique conferendo; tibi suadeo, tibi
suplico, tibi rogamina porrigo subiectiva ut digneris me respicere, digneris me audire, digneris rationabiliter
intelligere que proponam; quia non repetam inutile, non repetam quod non expedit, non repetam a tuo tramite
alienum. Nichil enim habeo adversus animam meam, quia sum idem cum illa; set vulneratum iaculis amicorum
suspiro, defleo, ingemisco, quia manifeste video quod non est amicitia in amicis.
[3.] IDEO ANIME.
In linea generationis humane non fuit Corpus quod sic inciviliter loqueretur et orationem suam tam inregulariter
picturaret. Quis enim quesivit ab igne calorem? Quis enim petivit potum ab aqua? Quis interrogavit si esset
albedo in nive, Corpus inane? Sic, namque a Ratione rationem et audientiam postulasti, sicut rogares hominem ut
tibi risibile demonstraret. Ergo dum paria inutiliter complecteris, indiges pena vel sensu. Preterea circa finem tue
orationis enormiter deliquisti cum diceres: Nichil habeo adversus animam meam, quia sum idem cum illa. Non
consideras quod caro concupiscit adversus spiritum et spiritus adversus carnem. Ego autem sum de angelica
natura creata et tu factum de terra, immo de limo et fece terrestri. Te mecum idem esse fateris? Scirem quidem
preterita, presentia et future, si tua non essem putredine sordidata. Nam corpus, quod corrumpitur, aggravat
animam et deprimit terrena inhabitatio sensum plurima cogitantem, et tu dicis: Sum idem cum illa. Scio quidem
quod omne totum constat ex partibus coniunctis, et quodlibet integrum predicat unitatem; set in omni toto pars
preiudicat parti et quod est feculentius reflexibili cogitur caractere pervagari. Quod vero te dicis esse amicorum
iaculis vulneratum, verum esse potest, si respectus habeatur ad umbratiles et vocales amicos. Verumtamen
extrema dementia est si propter hoc suspiras, defles, aliquatenus ingemiscis; quoniam innumerabilibus accidit et
infinite consimilibus iaculis vulnerantur. Profecto mala vel infortunia que plurimis accidunt a quolibet debent
patientius tollerari. Dixisti etiam in fine tue orationis: Video manifeste quod non est amicitia in amicis. Nonne
fuit ista conclusio puerilis, omnique digna pudore, et presertim cum amicitia sit res incomprehensibilis, licet eius
effectus possit evidentius demonstrari? Orationem ergo tuam ineptissime terminasti; unde laus perorantis in fine
penitus evanescit, nam finis inefficax summam cuiuslibet negotii dehonestat. Traducam denique rem de vitio in
virtutem; procerto qui colit amicitiam de amicitie munere non diffidit, set sperat ab amicitia refoveri. Non tamen
est colenda ut credatur consistere in amicis, quia principalem sedem noscitur in altissimis retinere. Porro
quandoque amicitiam utiliter diffinisti, set nunc preteritorum nullatenus recordaris, unde video quod in multis
pueriliter intabescis.
[4.] IDEO CORPORIS.
Heu quid faciam? Anima mea turbata est mihi, unde vigorem perdidi dicendi vel allegandi, quoniam in
contentionem tractum, ab illa vulneror a qua sanari deberem; illa inpedimentum prestat que solatium teneretur
conferre. Set te nunc alloquor, o Ratio, que celestia simul et terrena pari libramine moderaris, ut propositionem
intelligas condolentis quod suum cum excusatione cogitur infortunium enarrare: Incipiam ergo a creatione
mundi, tractabo de rerum principiis, de motu superiorum corporum et qualiter anime corporibus infundantur,
premissis obiectionibus per singula respondendo.
[5.] INTERLOCUTORIA RATIONIS.
1

