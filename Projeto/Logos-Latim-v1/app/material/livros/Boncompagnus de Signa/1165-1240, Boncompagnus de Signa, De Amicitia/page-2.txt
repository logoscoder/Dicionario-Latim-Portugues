Ori tuo frena silentii iam impone, quia video quod materiam deseris inchoatam et velut fluctuans pervagando
insistere prolixitati conaris. Est enim procul omnis prolixitas a favore, unde brevitati est propensius insistendum.
Brevitas enim est in qua comode principale tangitur et utile accessorium non relinquitur. Non est ergo
referendum in hoc themate de creatione mundi, de rerum principiis, de motu superiorum corporum et qualiter
corporibus anime infundantur; quia ille solus hec novit qui fecit, licet quidam philosophi sint circa premissa
inaniter oppinati et plurimi super hoc sententiam suam involverint sermonibus imperitis. Nunc ergo
interrogationi mee responde: Auderet aliquis mortalium dicere quod in aliqua creatione fuerit cum creante, aut
referre presumeret quod extiterit in rerum principiis cum distinguente principia rerum, aut infusionem viderit
animarum? Quis enim elementa distinxit constituendo locales distantias inter septem speras planetarum que sub
zodiaco permanent et per firmamentum volvuntur? Quis ignivit fulgora et coruscationum radios? Quis
comprehendit cum de firmamenti sublimitate fit motus ad centrum et obscuritas visualis in permixtionibus
linearum? Quis enim haurit. aquas de mari cum siphone aereo et facit eas dulcescere in momenta? Re vera ille
solus per quem omnes in omnium opifice deo vivunt, in quo est integritas absque omni defectu. Per subtilitatem
namque tuam gallus in horis non cecinit constitutis, dominabilis aquila non plumescit, non modulatur in
arboribus philomena, leonum catuli non rugiunt in deserto et delphinus ad marina litora tuo non impellit artificio
corpora defunctorum. Omnes quidem terras, aquas, animalia rationabilia et irrationabilia, arbores, plantas,
vegetabilia, quelibet volucres, pisces et reptilia et cuncta que sub mundana machina continentur, natura
differentia specifica informavit, proprietates unicuique conferendo, quibus ab hiis philosophis qui de rebus
naturalibus tractant res quelibet calide vel humide, frigide vel sicce, et secundum quod potentiales et accidentales
qualitates possunt naturaliter permisceri, assidue iudicantur. Isti quidem non mutant nec mutare possunt rerum
naturas, immo satagunt per qualitates effectus cognoscere naturales. Video etiam quod omne semen terre
proiectum proprio generi respondet, et si plura fuerint semina unumquodque suum exprimit genus. Verumtamen
credam tibi quod scias de creatione mundi, de rerum principiis, de motu superiorum corporum et qualiter
corporibus anime infundantur, si absinthio dulcedinem contuleris naturalem et si Coliseum vel Thermas seu
Blachernam moveri facias et posueris Compostelle; set si hoc non feceris, nichil tibi disposui credere de
premissis, quoniam ista per manus mortalium evelli, construi et destrui possunt, set celestia sunt procul a nobis et
per manum summi artificis procreata, qui fecit solem in potestatem diei et lunam in potestatem noctis. Porro
celum dicitur quia celatum est, quia celum celi domino terram autem dedit filiis hominum, unde non patent
mortalibus ianue celestium secretorum. Nec tamen diffiteor quod humana conditio per signa celestia non possit
quandoque de quibusdam futuris coniecturaliter presagire, sicut et in consimilibus aliquando vidisti omnimodam
veritatem. Altiora igitur te ne quesieris, velud illi qui de trinitate disputare nimium subtiliter moliuntur, quia dum
volare satages in solitudinem occultorum, alis inprovidentie decurtatis, corrues in mendacii laberinthum et
cognitionem amittes utilem de rebus probabiliter manifestis. Ad tractandum igitur de amicitia revertaris, attentius
providendo ne digredi ulterius audeas, nec circa inutilia revagari; quia digressio que per similitudinem vel
colorem materiam non respicit inchoatam, abhominabile generat tedium auditori.
[6.] IDEO CORPORIS.
Si stilus perorantis candore non pingit igneo materiam inchoatam, non est aliquatenus admirandum, quia debile
ingenium lucidum centrum scandere non valet et presertim cum origo anime de natura fuerit angelica, unde quod
per eam infunditur corpori non est humanis ingeniis perceptivum. Sculpo igitur simpliciter plumbi lamina in
silice, quia meum aurum tunc pallet ex nigelli rubigine in electro. Cum secretorum altissima penetrando me tue
magnitudinis mole premere non desistis imponendo mihi silentium verecundum quid ergo faciam? Tacebo.
Quare? Quia Ratio ratiocinando adverse partis allegationes subsequentibus obiectionibus confirmavit, unde
materiam et intellectum perdidi allegandi; porro si iudex ordinarius in allegationum principio uni parti favorem
exhibet manifestum, altera, si potest, ipsius debet iudicium evitare, quoniam nullum ius est adeo stabilitum quod
ille qui supereminet partibus ipsum non faciat more sophistico vacillare. Igitur si ante cause ingressum
contrariam presentio rationem, quid erit in sententia preferenda? Demum non video quod conveniat, non video
quod expediat quod membrum capud repercutiat, unde allegationibus penitus renuntio et me tibi subdo totis
affectionibus, Rationi, rogans et supplicans ut michi precipere non postponas quid agere debeam in hac parte.
[7.] DEPRECATIO RATIONIS.
Ex rerum principiis et motu superiorum corporum ad satis humilem articulum devenisti, me ante cause
ingressum pro acrimonia iniuria et illato gravamine habendo suspectam; et postmodum continuato sermone
procedis velud qui de iure diffidit; unde oratione compari et allegatione dispari, similiter cadis a iure; quia prius
me laudasti propter veritatem, nunc me vituperas propter austeritatem; unde similiter desinis, quoniam audacter
incepisti, humiliter perfinisti renuntiando allegationibus et postulando preceptum. Precipio ergo tibi ut depositis
arrogantiis, velis iuri subesse, nec anominare presumas aliquod inhonestum, set studiosius animam tuam
2

