[34.] DE FUTILI AMICO.
Futilis amicus more femineo quelibet secreta revelat, nec potest aliquid occultare; et dicitur futilis, id est vanus,
quia velud cucurbita perforata vaporat et ipsius pectus est sicut cribrum quod munditiam retinere non potest, set
crossas resolutiones conservat. Nam cum ab amico rogatur quod aliquid secretum conservet spondet, iurat, deum
obtestatur quod numquam aliquid alicui revelabit. Et paulo post incipit evagari dicens: Scio quod scio. Anxiatur
enim sub secreti honere acsi molam asinariam deportaret, evomit demum sicut egrotans qui cibum continere non
potest. Et cum sibi dicitur: Cur non retinuisti secretum? iuramentum denegat velud meretrix infronita. Nam in
ipsa revelatione frequenter addit et diminuit, mentitur et nugatur. Frequenter etiam rogat, supplicat circuit et
suadet quod secretum ei reveles, ut possit que intelligit quibuslibet revelare. Demum se commendat et iactat
quod sagaciter aliquem induxerit ad revelationem secreti, unde revelantem deridet, eiusque improvidentiam
vilipendit. Amicum igitur futilem tamquam pestem evita et ipsius potestati tuam animam non committas, quia
per eius dolositates posses facile deperire. Quid enim est stultius quam illi revelare secreta qui tibi occasione
secreti nititur dominari? Unde perdere videris quandam speciem libertatis, quia cum futilis amicus irascitur,
dicere non timescit: Iam dicam, iam dicam de quo pudorem perpetuum patieris, vel: Si me compuleris ad
dicendum quod scio... Qua re iam penituit infinitos quod archana suorum pectorum minus provide revelarunt.
Set ita impossibile est emissum verbum retrahere sicut suscitare virginem post ruinam.
[35.] DE AMICO VENTOSO.
Amicus ventosus ventum fame requirit, unde velud uter flatibus adulationis et vane laudis inflari dignoscitur et
puncto detractionis cuiuslibet deinflari. Nam, inanis glorie cupidus, etsi totum aerem attrahere posset nullum
remedium inveniret. Ventosus namque amicus potest dici quilibet qui non ob amorem vel odium alicuius, set
solius fame causa nititur alicui deservire. Ventosi namque amici sunt milites qui se in torniamentis et diris preliis
morti exponere non formidant, solum fame ventum comprehendere molientes. Profecto in omnibus facultatibus
et officiis reperies ventosos amicos, qui ardua solummodo facere moliuntur ut ipsorum laudum preconia
extollantur.
[36.] DE AMICO VITREO.
[36.1] Amicus vitreus habet conscientiam vitream, quia celare non valet cordis archana. Dicitur enim vitreus per
similitudinem et figuram; vitrum autem est frangibile propter nimiam siccitatem, unde malleo non obedit et in
substantia porositatem non habet, unde clarescit continuitas siccitatis, quare fiunt ex ipso specula, que
formositatem et turpitudinem ex qualitatum oppositionibus refigurant. Sic namque amicus vitreus frangibile est,
quia pro modica offensa, immo pro suspitione sola, illum amittis. Malleo non obedit, quia nullius voluntati
consentit; et siccissimus est, quia nullum habet dilectionis humorem et propter malitie continuitatem, interiorem
et exteriorem fraudem ostendit. Per vitreum namque amicum intelligere debes invidum, cuius precordialia plena
sunt veneno unde cordis occulta celare non potest, quia corrupti spiritus formam essentialem permutant, unde
labia livoris nebula resperguntur, et si subtiliter inspexeris, nasi, oculi supercilia et corporum gestus representant
inditia invidorum. Invidia quidem est livor conscientie oriens ex alterius felicitatis augmento, vel invidia est
invidentium tyriacha que in precordialibus habitat set cum sentit aliene felicitatis ardorem usque ad plectrum
lingue motu repentino ascendit, ubi mobiliter adherendo, detractionis venena ostendit. Set demum ad
precordialia redit et ibidem motu iracundie alteratur et convertitur in venenum quod urit et interficit habitaculum
quod elegit.
[36.2] Ceterum invidia innumerabiles homines ad virtutes et probitates evexit non tamquam causa efficiens set
inductive, quia fere omnes conantur effici virtuosi ob detractiones et improperia invidorum. Est etiam invidia
plurium curialis, quia non ledit miseros, nec inopes vel mendicos; et in hoc optinuit superbia et meruit esse radix
omnium vitiorum quia cum potentibus et miseris conversatur.
[37.] DE AMICO PROPTER INIMICO.
[37.1] Amicus propter inimicum ex odio procreatur, verbi gratia: Greci diligunt Sarracenos in odium Latinorum
et Sarraceni Grecos in odium eorumdem. Rex equidem Francie illis favorem exhibet quos rex Anglorum odit et
reputat inimicos, et si natura odit non fallit, plene fit actus retransitio in eundem, et idem inter quosdam reges
Hyspanie fieri consuevit.
[37.2] In hoc siquidem genere amicorum est omnis homo vivens ex quo incipit discretionem habere; unde tot
possunt induci exempla, quot sunt genera et species odiorum.
[38.] DE AMICO FERREO.
10

