[17.] DE AMICO SUBICIBILI.
Subicibilis amicus dominabili cogitur famulari, quare provenit inregularis declinatio gradus, unde substantivum
adiectivi consortium dedignatur, quoniam in adiectione ipsa empclipsim patitur hoc nomen amicus.
[18.] DE REALI AMICO.
Realis amicus ex re nomen accepit, quoniam de suis et alienis rebus libenter servit amicis. Set reales amicos per
augmentum et diminutionem intelligere debes, quia secundum magis et minus iudicantur esse reales. Nam
quidam clamidem sine pellibus elargitur, quidam prestat equum sine sella, vel e converso quidam exhibet
prandium et non cenam, quidam bursam vacuam et cultellum sine vagina. Quorum diversitates ipsa munerum
quantitas et affectus dantium te realiter edocebunt.
[19.] DE VOCALI AMICO.
[19.1] Vocalis amicus de sola voce servit amicis, dicit enim: O quam probus miles est ille comes, quam largus et
iocundus et quomodo in militia reflorescit! Vel: O quam bonus clericus est ille, quam litteratus, et quanta morum
honestate refulget! Sic enim omnes in suis dignitatibus et officiis commendantur. Simili namque modo possunt
commendari canes et aves et hircorum testiculi qui veneunt in macello. Item, cum vocalis amicus amicum viderit
de longinquis partibus venientem, subridet, et vix natibus elevatis de sede inquid: Amice, quantum stetisti! Deo
gratias qui te fecit ad propria remeare! Bene tibi est ut audivi, unde multum iocundor. Et si res in contrarium se
habet: De infortunio tuo multum contristor; nunc autem precipe in quocumque placet. Item in civitatibus et in
magnis burgis multi sunt vocales amici qui sepe vadunt ad castella et villas et grata obsequia recipiunt ab amicis,
set cum eorum aliquis amicum postea viderit, eum tenerrime amplexatur et inquid voce iocunda: Bene veneritis,
quomodo vos habetis? est uxor vestra incolumis? et filii vestri potiuntur corporea sanitate? Vel: Quando
maritabitis Isabellam? et paulo post: Ubi est hospitium vestrum? At ille respondet: Sum in domo Sempronii
hospitatus; et vocalis illum exasperat dicens: In ammiratione stupesco quod in domo mea, que vestra est, non
dignemini hospitari, quia cum viginti possetis ibi esse quandocumque placeret. Si autem diceret: Hospitium non
habeo, responderet: In domo Titii potestis optime hospitari; vel: Ibitis et accipietis hospitium et precipietis mihi;
ibitis ad domum meam; ego enim sum quibusdam negotiis prepeditus, non possum esse vobiscum. Et inquid illi
cum quo vadit: O quantum est iste curialis et quomodo in domo sua michi liberaliter deservivit! Simili namque
modo clerici forenses ab has qui sunt in civitatibus honorantur. Preterea magistri et scolares ex maiori parte sunt
vocales amici, nam cum unus obviat alteri, salutat eum: Salvemini geminato, et postmodum agitando capud et
apertis labiis subridendo, inquid: Cur non venitis ad hospitium vestrum? Scitis enim quod sum totus et totaliter
vester et pro vobis facerem quicquid deberem agere pro amico. Respondit ille: Bene scio gratia vestri, quia
semper fui vobis indissolubili amicitie vinculo copulatus. Numquid non recordaris quod quandoque habuisti
vocalem amicum qui te frequenter ad convivium invitabat, cuius invitationes reputabas inanes, quia sciebas illum
avaritie crimine laborare; ceterum die quadam ad ipsius instantiam finxisti te velle morari; unde ille infremuit
spiritu et facies eius in colorem cineritium mutabatur, ab intimis dira suspiria protrahendo. Item, quidam miles
cui sepe contuleras obsequia oportuna tibi frequenter dicebat: Cur non precipitis michi? Cur non imperatis
homilli et fideli vestra? Et iterum aiebat: Rogarem Deum ut cordi vestro infunderet quod michi precipere
dignaremini. Unde cum hec assidue repeteret, postulasti ab eo ut tibi unum equum concederet usque Galeram.
Ille autem dixit: In aliis precipiatis, quia de meis equis vobis vel alicui non proposui hoc tempore deservire, et ita
respondebat in omnibus postulatis.
[19.2] Item multi sunt vocales amici qui ad prandium vel ad cenam cum summa instantia plures invitant, quibus
calicem aque frigids vix preberent. Dicitur etiam multotiens ab eisdem: Certe non solum vobis verum etiam
canibus et gattis vestris, dilectionis vestre intuitu, libentissime deservirem. Iteni infinite sunt qui conditione vel
interrogatione premissa, taliter invitant amicos: Si placeret vobis esse nobiscum, plurimum gauderemus; vel: Cur
non estis nobiscum? Porro conditionalis invitatio ab hospitio repellit amicum, et interrogative orationi particula
negativa turpiter implicatur. Set pauperes vel inopes coguntur esse vocales de quibus non potest rectum iudicium
exhiberi, quia si forte divites essent, in eadem condempnatione manerent. Item amicus vocalis consilia tibi
exhibet non rogatus, et de tuis actibus te quandoque commendat, quandoque arguit et increpat, ad largitatem vel
avaritiam exhortando. Et est notandum quod omnis vocalis amicus similis est illi qui replet vento vesicam; nam
polliceri multa et nichil attendere nichil aliud est quam vesicam vento replere. Inflata quidem vesica crepat et
ventum parturit cum derisu, et vocalis amicus velud pulvis qui turbine rapitur evanescit et aerem verberat
mentiendo.
[20.] DE TRANSCURSIBILI AMICO.

5

