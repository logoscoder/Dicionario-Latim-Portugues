1165-1240- Boncompagnus De Signa - Palma

Palma
Edizione:
C. SUTTER, Aus Leben und Schriften des Magisters Boncompagno, Freiburg i.B. 1894.
Palma
Incipit liber qui dicitur palma Boncompagni.
In orto alieno plantaveram palmam, quem postmodum culpa cultoris evulsi, considerans
tutissimum esse multorum pomeriis inserere, quod uni fuerat minus provide attributum. Sic enim
amisit per vitium, quod non habuit per naturam. Liber siquidem iste non inmerito palma Boncompagni
nuncupatur, quia de suis invidis illum reddidit victoriosum, et antequam ipsum deduceret in commune,
refloruit multipliter et retractationis gloria meruit decorari. Rogo igitur illos, ad quorum manus hic
liber pervenerit, quatinus ipsum dare non velint meis emulis, qui raso titulo me quinque salutationum
tabulas non conposuisse dicebant, et qui mea consueverunt fumigare dictamina, ut per fumi
obtenebrationem a multis retro temporibus conposita viderentur et sic mihi sub quodam sceleris genere
meam gloriam auferrent. Est preterea liber iste mee rethorice prologus, licet in rethorica Tullium non
fuerim imitatus. Nunquam enim memini me Tullium legisse nec secundum alicuius doctrinam me
aliquid in rethoricis traditionibus vel dictamine fecisse profiteor, nisi quod quandoque causa deridendi
emulos me Buchimenonem appellavi.
Verumtamen nunquam Tullii depravavi rethoricam nec eam imitari volentibus dissuasi.
Quid sit dictamen.
Dictamen est quedam ymaginatio tractandi de aliquo vel de aliquibus per appositionem. Vel dictamen
est ratio, qua verba ymaginata et in animo concepta congrue proferuntur.
Quid sit appositio.
Appositio est congrua et artificiosa dictionum structura que varium set non penitus diversum retinet
modum cum constructione.
Unde dicatur dictamen.
Dictamen dicitur a dicto dictas. Nam qui dictamini congruam volunt operam exhibere,
frequenter eos dicere oportet.
Quid sit prosaicum dictamen.
Prosaicum dictamen est oratio secundum libitum dictantis extensa nullisque metrorum legibus obligata.
Vel prosaicum dictamen est ars, secundum quod est collectio preceptorum. Set non debet dici ars,
immo artium mater, quia tota scriptura trahit originem a prosa. Nam rithmi et metra sunt quedam
mendicata suffragia, que a prosa originem trahunt.
Quare dicatur prosaicum dictamen.
Prosaicum dictamen dicitur a proto . . proso . ., quod latine interpretatur primo longum, quia istud
primo fuit inventum; sicut dicitur protomartir id est martir primus. Vel dicitur primum id est originale
seu maximum. Prosaicorum dictaminum aliud epistolare aliud sermocinale aliud rethoricum.
Quid sit epistola.
Epistola est cirografus absenti persone destinatus quandoque salutationem continens quandoque non,
quandoque aliud loco salutationis positum ipsi salutationi contrarium. Salutationem continens, ut cum
dicitur: I. episcopus servus servorum dei venerabili fratri D. constantinensi episcopo salutem et
apostolicam benedictionem. Quandoque non, quia negat multotiens salutationem propter aliquem
excessum, ut cum dicitur: I. episcopus servus servorum dei G. bo. episcopo: Quod tibi salutationis
alloquium non inpedimus, non ex apostolice sedis duritia, set de tuo manifesto procedit excessu.
Quare dicatur epistola.
Epistola dicitur ab epi, quod est supra, et stolum, quod est missio sive missus, quia epistola super id
quod excogitari possit, gerit votum et propositum mittentis. Porro nuntius sepenumero quid portet,
ignorat, sicut fecit Urias, qui sue mortis et condempnationis litteras ad regis exercitum deportavit.
Quare fuerit epistola reperta.
Quare autem ars epistolandi fuerit reperta, si rei veritatem inspexeris, tibi facile patebit. Nonne vides,
ut, cum alicui absenti amico aliqua secreta insinuare proponis, quod multo decentius per epistolam
quam per nuntium voluntatem tuam et animi affectum exprimere non vales. Nam indiscretus et stultus

