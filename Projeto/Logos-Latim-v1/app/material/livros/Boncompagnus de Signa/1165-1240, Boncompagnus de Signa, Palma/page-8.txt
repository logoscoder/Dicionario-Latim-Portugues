tenet clausas. Vel dicitur clausula quasi divisa, quia inter punctum planum et litteram grossam semper
clauditur vel claudi debet. Item clausularum alia suspensiva, alia quasi finalis, alia finalis.
Quid sit clausula suspensiva.
Suspensiva est illa, que sensum integralis locutionis detinet suspensivum hoc modo: Ad urbem pro
confirmatione prebende mihi assignate properaveram credens, quod C. S. Theodori diaconus cardinalis,
quondam socius et scolaris meus, mihi deberet assistere et prestare mihi auxilium et favorem. Hec
enim est clausula suspensiva, nec ideo dicitur suspensiva, quod in fine ultime distinctionis punctus
debeat fieri suspensivus. Set quia sensus locutionis adhuc detinetur suspensus.
Quid quasi finalis.
Quasi finalis est illa, qua prolata quodam modo de sensu locutionis auditoris animus certificatur hoc
modo: Ipse vero preteritorum immemor et avaritie lepra infectus ab adversariis meis pecuniam accepit,
et mihi apud dominum papam ita extitit contrarius, quod meum propositum non potui perducere ad
effectum.
Quid finalis.
Finalis est illa, qua prolata integralis sensus de negotio, quod agitur, consurgit et perficitur, et ex eo
plene certificatur animus auditoris hoc modo:
Nunc autem domum sine dilatione revertor habens in proposito laicalem ducere vitam, ex eo, quod
ecclesiasticum non valeo beneficium adipisci. Et nota, quod omnis quasi finalis potest esse finalis, licet
sensus integralis negotii, de quo agitur, sit imperfectus.
Quomodo ex clausulis extimantur epistole et quilibet prosaicus tractatus.
Ex clausulis multis modis epistole fiunt et quilibet prosaici tractatus.
Set vitando prolixitatem, cupio in presenti capitulo breviter plurima concludere paucis. Puta: scribit papa
imperatori pro uno vel (pro) pluribus negotiis. Pro uno sic poterit incipere dictator: Cum ex iniuncto
adeo nos officio teneamur omnes ecclesie filios assidue ammonere ne se involvant illecebris
terrenorum, multo attentius tuam imperialem maiestatem litteris apostolicis debemus sollicitare, ut sic
transeat per omnia temporalia, ne penitus amittat eterna. Nec ob hoc ista referimus, quod te in aliquo
contra ecclesiam dei derelinquere credamus, set ut nostre benedictionis et ammonitionis gratia fretus de
bono in melius perseveres, et imperii tui iura valeas omni tempore alacriori animo pertractare. Hec
enim esset una epistola, si salutatio premitteretur. Verumtamen in tali ammonitione posset dictator
tractatum non modicum prolongare. Si autem in eadem epistola vellet aliud significare negotium, hoc
modo procedere posset: Preterea dilectum filium nostrum magistrum B., quem nos et fratres nostri sue
devotionis et scientie intuitu intimo diligimus karitatis
affectu, celsitudini tue propensius
commendamus tuam attentius rogitantes excellentiam, ut ipsum debeas nostrarum precum interventu
multipliciter honorare et suis petitionibus ita dignum et favorabilem prebere assensum, quod nostras
preces sibi sentiat profuisse et nos tue magnitudini propter hoc teneamur multiplices gratiarum
exsolvere actiones.
Nam in epistola ista duo sunt significata, quia ibi de duobos diversis negotiis narratur. In duabus primis
clausulis continetur ammonitio pape et quotcunque clausule ponerentur ibi, que ad ammonitionem
pertinerent, ad unum tantum significatum spectarent. In tertia vero clausula continetur comendatio
magistri B., quam facit papa imperatori et quidquid postmodum, pro dicto, magistro in eadem epistola
poneretur, ad unum tantum significatum spectaret. Ceterum ego iam multotiens in una clausula
quinque posui significata hoc modo: Detestabilis avaritia Romanorum, proditoria grecorum astutia,
perorrende saracenorum insidie, abhominanda Siculorum invidia et Apulorum pusillanimitas sunt
penitus evitanda. Quod autem, de hiis dictum est, de omnibus tractatibus intelligere potes.
Verumtamen oportet dictatorem imponendo clausulas providum esse atque sagacem et suum tractatum
semper mediocritatis legibus cohibere. Nam ego sepenumero ad mensuram carte dictavi, aut quia carta
deficiebat aut quia ita in animo agere proponebam: Set qui hoc facere temptat, inspiciat cartule
quantitatem, sicut providus sartor pannum, do quo camisiam disposuit facere vel gunnellam . Nam
primo ymaginatur, unde posset facere manicas et girones et cetera queque, postmodum vero, secundum
quod videt, incidere consuevit.

