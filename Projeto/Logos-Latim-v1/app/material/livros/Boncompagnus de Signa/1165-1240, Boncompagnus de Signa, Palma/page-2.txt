nuntius exquisitissimam et exornatam portat epistolam. Ymaginarie amicus amico presentatur sibique
ad invicem sua secreta revelant et quodam amicabili dilectionis vinculo federantur, nichil tamen ad
nuntium, sicut nichil ad asinum, si auro fuerit oneratus.
Ubi fuerit inventa.
Ubi autem ars ista primo fuerit inventa me nullatenus profiteor scire. Audivi tamen in Grecia, quod
cum Israelitici sub pharaonis iugo captivi tenebantur in luto et latere quodam tempore illos sibi
compulit servire, nec audebat unus alteri suam exprimere voluntatem. Unde Moyses cepit scribere
super lateres recentes et quedam populo israelitico per tales literas intimare. Alii dicunt, quod in archa
Noe fuerit reperta. Quidam enim in folio lauri cuidam filio Noe scripsit, ut patris pudenda cooperiret.
Utrum autem hec sint vera vel fabulosa, penitus ignoro. Hoc autem sub silentio preterire non duxi,
quod sub epistolari stilo privilegia, testamenta et confirmationes continentur.
Quid sit privilegium.
Privilegium est quedam voluntaria et auctoritabilis concessio, que semper a maiori persona minori
confertur.
Unde dicatur.
Dicitur autem privilegium privatum legale, quia quadam privata lege multa per privilegium
conceduntur. Porro istud legale privatum primo semper private id est in absconso acquiritur, et private
ad curias accedunt, qui volunt privilegia id est privatas leges inpetrare. Vel dicitur privilegium quasi
aliquid lege apropriatum. Nam apropriata lex esse dicitur, quando extra communes leges aliquid alicui
ex gratia conceditur.
Quid sit confirmatio.
Confirmatio est sententie date vel dignitatis concesse rationabilis approbatio.
Quid sit testamentum.
Testamentum est ultime voluntatis dispositio.
Unde dicatur.
Testamentum dicitur a testibus, quia sine testium subscriptione sive adhibitione fieri non potest. Vel
dicitur testamentum a testor testaris, vel a testatore. Nam ille dicitur testator, qui testamentum fieri
iubet.
Quot sint principales partes epistole et secundarie.
Quot sint principales partes epistole et secundarie, in presenti capitulo dicam. Set antiquorum et
quorundam modernorum sententiam in primis censui prelibare. Olim erant quidam, qui sex esse
dicebant partes epistole, scilicet salutationem, benivolentie captationem, exordium, narrationem,
petitionem et conclusionem. Postmodum alii supervenerunt benevolentie captationem de predicto
merito resecantes et dicebant, quod quinque erant partes epistole, sine quibus non poterat aliqua
epistola constare. Item alii successerunt conclusionem de fine removentes et dicunt epistolam ex
quatuor solummodo partibus consistere debere: scilicet salutatione, proverbio, narratione et petitione.
Quorum omnium sententiam de rationis plenitudine confisus improbo indubitanter, dicens tres tamen
modo esse principales epistole partes: scilicet salutationem, petitionem et narrationem, sine quibus
aliqua epistola perfecta esse non potest. Unde scire oportet, quod epistolarum alia perfecta alia
imperfecta. Perfecta est illa, in qua precedentes partes congrue ponuntur. Imperfecta est illa, que
predictarum partium radiis non illustratur. Preterea dico, quod de qualibet principali epistole parte
potest fieri epistola, licet imperfecta. Nam Yvo quondam ecclesie carnotensis episcopus in sola
salutatione unam epistolam fecit et episcopali sigillo impressit. Scripsit enim cuidam neophito id est
noviter veram ad fidem venienti hoc modo: Yvo carnotensis ecclesie humilis minister Ro. dilecto servo
dei bene incipere et melius exequi et optime consumare. Verumtamen non est trahendum ad
consequentiam, quod epistola fuerit perfecta. Set epistola fuit, ex quo episcopali sigillo illam constat
fuisse impressam, licet fuerit imperfecta. Nam ego ipse a domino papa Celestino unam epistolam
impetravi apostolica bulla impressam, in qua idem papa consulibus florentinis et toti populo
salutationem penitus denegavit. Verumtamen epistola fuit et perfecta, quia titulum habebat id est
nomen mittentis et recipientis erat in principio positum. Et ubicunque titulus cum narratione ponitur,
epistola est perfecta, licet salutatio negetur, dummodo in narratione aliquod petitionis signum
contineatur. Porro titulus sine salutatione principalis pars enim est licet diminuta, quoniam, licet paries
alicuius domus sit in aliquo diminutus, nichilominus est illius domus pars principalis. Nam titulum et
salutationem in epistolis pro indiferenti habeo. Set illa pars sumpsit nomen a digniori et dicitur
salutatio pro eo, quod ponuntur in ea, que ad salutis optationem pertinere noscuntur. Preterea sicut
domus absque fundamento, pariete ac tecto constare non potest, ita epistola sine illis tribus partibus
non potest esse perfecta. Fundamentum enim est salutatio. Nemo quidem intelligeret, de quo vel de
quibus dictator narraret, nisi quod premitteret salutationem. Paries est narratio. Nemo enim sciret, ad

