quid salutatio premitteretur, nisi narratio revelaret. Petitio est tectum, quia nemo posset scire mittentis
intentionem, nisi aliquid infra narrationem, vel in fine narrationis sub petitionis specie poneretur.
Secundarie vero partes epistole sunt infinite. Nam in ipso narrationis textu innumerabilia narrationis
genera continentur, et sicut sunt diversi hominum vultus, ita et modi narrationum. Alii enim narrant
magis generaliter alii minus, alii specialiter, alii proverbialiter, alii exortando, alii minas inferendo,
alii consulendo, alii blandiendo, alii rogando, alii supplicando, alii plorando, alii suggerendo, alii
peccata remittendo. Num quid dicam, quod suggestio, peccatorum remissio, exortatio et huiusmodi sint
epistole partes? Si autem dicat aliquis, quod benivolentie captatio sit pars epistole, queras, quare
amicitie captatio aut malivolentie captatio non sint partes epistole. Si vero dicat aliquis exordium esse
partem epistole, queras, quare generalis sententia et minus generalis vel specialis non sint partes
epistole. Si dixerit: ita ab antiquis fuit institutum, dico, quod illa institutio inutilis fuit et damnosa
propter multiplicitatem. Ego autem concedo exordium, benevolentie sive malivolentie captationem et
conclusionem, generalem sententiam, exortationem, remissionem, blanditionem et alias innumerabiles
esse partes epistole non principales, set secundarias. Nam omnes isti modi narrationes sunt, et
tamquam species suo generi respondent.. Unde si vellemus tot partes assignare in epistolis, quot sunt
modi narrandi, vix posset aliquis partes epistole nummerare.
(Quid sit salutatio.)
Salutatio est quoddam ineffabile gaudium mentis, quod aliqua voce vel actu exprimi non potest. Eo . . .
anima movetur ad optandum alicui salutem per verba tertie persone.
Quid sit narratio.
Narratio est congrua verborum series, qua quis exprimit suam voluntatem et affectum.
Quid sit petitio.
Petitio est quidam petendi modus, per quem mittentis propositum certificatur. Nam quicquid aliquis
narrando premittat, semper aliquid petere intendit, vel quod status illius, cui mittit, significetur, vel de
aliquo negotio, de quo dubitat, certus reddatur, vel a simili per suum contrarium.
Quid generalis sententia.
Generalis sententia est illa, in qua generaliter de aliquo vel de aliquibus tractatur.
Quid magna generalis.
Magna generalis sententia est illa, que plurium potest esse negotiorum inchoativa. Vel dicitur hec
magna generalis sententia, quia in diversis negotiis viam prebet et materiam dicendi reliqua, vel qua
prolata nescit aliquis, quod prolator dicere intendit, nisi aliud adiungit hoc modo: in hanc vallem
miserie primi parentis transgressione deiecti corruptioni et destructioni subiacemus.
Minus generalis.
Minus generalis sententia est illa, qua prolata statim intelligitur, quid prolator dicere intendat. Hoc
modo: litterarum studiis Bononie operam exhibens, paterno sum penitus beneficio destitutus, nec est
qui mei debeat misereri, ex quo ab illo, qui de propriis lumbis me genuit, sum relictus. Ex hac autem
generali sententia statim potest auditor perpendere, quod quidam scolaris legat et studeat Bononie, qui
neccessariis indiget et patri scribere proposuit paterna beneficia implorando.
Quid exordium.
Exordium est quidam preambulus nuntius, ordo et preparamentum ad reliqua dicenda. Dicitur autem
exordium ab exordior exordiris. Vel dicitur exordium quasi ordinamentum. Nam cum aliquis exordium
sive generalem sententiam ponit in principio alicuius tractatus, suum tractatum sine dubio videtur
exordiri. Mulieres vero cum telam facere volunt, primo quosdam filos tendunt per lineam rectam, quos
ordinamentum vulgo appellant dicentes: Volumus nostram telam ordiri, et postea super ipsam filorum
multitudinem cum pectine texunt. Sic autem exordio sive generali sententia nostros ordimur tractatus et
innumerabilium tractatuum significata super ipsis collocamus. Set in hoc peccabant antiqui, quoniam
exordium a narratione, penitus dividebant dicentes exordium non esse narrationem. Preterea nos qui
curialem stilum imitamur, ita nitimur exordiri, quod semper de facto aliquid tangere videmur,
quoniam a negotio, de quo agitur, frequentius facimus inceptionem. Nam evangeliste, apostoli, omnes
sancti patres et philosophi hoc idem faciebant, sicut in eorum tractatibus potes invenire.
Quid proverbium.
Proverbium est brevis verborum series obscuram in se continens sententiam.
Unde dicatur.
Dicitur proverbium quia aliquid pro verbo id est aliquid obscurum verbum positum pro manifesto.
Verbi gratia: Quidam accedit ad uxorem alicuius, qua multis temporibus est abusus; postmodum aliquis
intuetur illum dicens: Quandoque hamus latebit sub esca, vel ita: Nunquam fuit vulpes adeo ingeniosa,
que quandoque non caderet in laqueum venatoris. In primo proverbio ponitur esca pro muliere et
hamus pro marito vel alio, qui debebit in adulterum vendicare. In secundo proverbio ponitur vulpes

