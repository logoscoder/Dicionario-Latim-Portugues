ingeniosa pro adultero et laqueus venatoris pro insidiis mariti vel alterius. Hec autem et consimilia
merito possunt proverbia nuncupari id est quedam obscura posita pro manifestis. Vel potest dici
proverbium quasi pro multis verbis positum, quia unum proverbium ad multa potest negotia referri.
Unde cum aliquis dicit aliquod proverbium in multorum presentia constitutus, respondet quidam et se
scire fatetur, quare protulerit proverbium istud. Unde prolator sub quodam derisorio chachinno dicit
hec illum ignorare. Potest etiam dici quasi approbatum verbum. Ceterum damnabiles gramantium
caterve fece aurelianensium imbute in stilo epistolari proverbium dicere non erubescunt, cum aperte
dicat dominus in evangelio proverbium obscuram sententiam esse, ubi dicitur: Set veniet hora, in qua
non in proverbiis loquar vobis id est in obscuris sententiis, set palam id est manifeste annuntiabo de
patre meo. Et Judei christo dixerunt: Ecce palam loqueris et manifeste et proverbium nullum dicis id
est non dicis aliquam obscuram sententiam vel amiratione dignam. Et Jeronymus exponit proverbia
Salomonis id est obscure sententie(!). Omne tamen proverbium generalis sententia est et obscura. Unde
non debent alicuius narrationes principium in epistolis, privilegiis, testamentis et confirmationibus
proverbium appellare, cum omnia in stilo epistolari debeant ita esse lucida et aperta, quod in prima vel
secunda prolatione audientes intelligere possint. Possunt autem huius modi principia quandoque
generales sententie vel exordia merito nuncupari. Verumtamen possunt dictatores quandoque
proverbia in suis epistolis ponere, dummodo sciant, quid recipientes intelligere possint. Nam si alicui
amico meo vellem super quibusdam factis et specialibus negotiis obtusius loqui, proverbialiter hoc
modo dicere possem: Serpentem in sinu calefeci et minus provide dimisi pullos sub custodia vulpis.
Hoc enim proverbium est, et nemo istud plenarie intelligeret, nisi sciret de materia facti.
Quid sit benevolentie captatio.
Benevolentie captatio est quedam laus, qua recipientis animus lectatur et benivolus redditur mittenti.
Ubi possit benevolentia captari.
Benevolentia nempe in omnibus epistole partibus captari potest. Captatur enim benevolentia
quandoque per unam solam dictionem, quandoque per duas, quandoque per plures, quandoque per
unam distinctionem, quandoque per plures, quandoque per unam clausulam, quandoque per plures,
quandoque per totum tractatum. Captatur per unam dictionem hoc modo: deberes eum appellare
nobilem virum, unde sufficeret, si diceres nobilem virum. Si autem dicas nobilissimum, captas
benivolentiam in positione superlativi. Nam superlativum dignius est positivo. Set habenda est
discretio in positione superlativorum, quia superlativa superhabundantem excellentiam notant, et non
superhabundantiam. Quia quod superhabundat, superfluum est. Quia quod super habundantiam dicitur,
uni soli convenit id est per superhabundantem excellentiam. Porro in plurimis tractatibus ponuntur satis
congrue superlativa, et non secundum rei veritatem, quia infiniti sunt, qui desiderant inanes applausus
et transitorias laudes. Multi enim appellantur sanctissimi et litteratissimi, qui non possent de positivo
gaudere. Nam cum quidam sanctus a quodam piissimus appellaretur, respondit: sufficeret me pietatis
positivo beari. Unde oportet dictatorem provide circumspectum esse et plurimorum addiscere
consuetudines, quia frequenter potest ponere ad laudem, que ad vituperium spectabunt, et cum
crederet benivolentiam captare, malivolentiam et odium incurreret. Ecce si alicui obviares et ipsum,
ultra quam se dignum crederet, salutares inclinato capite, crederet se derideri, et sic malivolentiam
captares. Nam ego cum per Alamaniam irem, cuidam obviavi rustico, quem teutonico idiomate
nimium honorabiliter salutavi, alias in eo vulgari salutationes penitus ignorans. Ille vero infremuit
spiritu et evaginato ense me occidere voluit, unde vix ab eius manibus evasi. Preterea memini me
quendam vidisse plebanum, qui omnes extracto capello salutabat, credens benivolentiam a quolibet
captare. Set tutius esset ei non ferre capellum, cum per ipsum derisionem et non benivolentiam iugiter
captet. Ceterum non est meum propositum quoslibet captandi benevolentie (!) modos hic assignare,
quia nimia prolixitas tedium generaret et in prologo non sunt omnia referenda. Concludo ergo breviter
et dico, quod, ubicunque verba congrue ad laudem recipientis ponuntur, benivolentia procul dubio
captatur.
Quid sit specialis sententia.
Specialis sententia est illa, in qua de aliquo vel de aliquibus specialiter tractatur.
Quid simplex narratio.
Simplex narratio est illa, in qua unum solum narratur, hoc modo: presentibus tibi litteris innotescat,
quod pater tuus VII Kal. augusti de hac luce ad meliorem vocante domino migravit.
Quid composita.
Composita est illa, in qua duo vel plura negotia narrantur hoc modo: Innotescat amicitie vestre quod
(frater vester) superabiliter in bello existens gloriosum de hoste reportavit triumphum. Set eius inimici
postmodum eum in itinere ceperunt.
Quid conclusio.

