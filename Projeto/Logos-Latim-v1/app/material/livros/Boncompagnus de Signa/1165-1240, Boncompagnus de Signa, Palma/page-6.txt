alienum.
Unde dicatur.
Punctus dicitur a puncto tas, vel dicitur punctus a pungo gis. Quia quando scriptor vult facere punctum,
ita erigit pennam, quod cartam tam pungere videtur. Punctorum alius suspensivus, alius planus.
Quid sit punctus suspensivus.
Suspensivus est ille, qui virgula scribitur sursum erecta. Unde sensum locutionis denotat incompletum,
vel punctus suspensivus est quidam fidelis et preambulus nuntius, qui puncti plani denuntiat adventum.
Ideo dixi “fidelis”, quia semper ante punctum planum, quandoque semel, quandoque bis, quandoque
ter, quandoque quater, quandoque quinquies vel plus, preire consuevit. Et ideo dixi “fidelis”, quia
propriis humeris onera portat locutionum, quousque punctus planus ipsas sine gravamine suscipere
possit.
Quid planus.
Punctus planus est ille, cuius in gremio legentis animus quiescit et totius sensus locutionis successive
terminatur. Quod autem dixi “virgula sursum erecta” et “virgula plana” non mireris! Quoniam Ebrei et
Greci talibus punctabant virgulis, vel quia talia puncta virgulas appellabant. Nam hodie multi
secundum artium et scripturarum varietates multas faciunt punctorum varietates, de quibus non est ad
presens idoneum pertractare. Item est alius punctus, qui virgula interrogativa nuncupatur, que fit
semper per dictionem post dictionem interrogativam, ut “quid est hoc?”.
Quid punctus habet copulare.
Punctus nempe multiplices habet virtutes copulandi. Nam quandoque copulat litteram littere,
quandoque sillabam sillabe, quandoque dictionem dictioni, quandoque distinctionem distinctioni,
quandoque orationem orationi, et sensum locutionis alteri locutioni. Et nota, quod tantummodo
punctus suspensivus ponitur pro copula. Item nota, quod suspensivus quandoque magis copulat
quandoque minus, quandoque multo minus. Magis enim copulat, quando duplicem habet vim
copulandi, hoc modo: Alexander Persiam, Menelaus Troiam, Romani Cartaginem et Pisani Maioricam
vicerunt virtute potenti. Minus enim copulat, ut cum dicitur: Martino, Johanni, Petro et Bernardo
salutem. Modo non copulat nisi nomen alteri nomini. Multo enim minus, ut cum copulat dictionem
dictioni et litteram littere. Et nota, quod, quando distinctiones ita copulantur per puncta suspensiva, in
principio ultime distinctionis semper debet poni copula, quoniam illa non intelligitur ibi repeti, ubi
suspensivus punctus pro copula positus fuerit. Alioquin non esset latinum. Hoc idem est intelligendum
de dictionibus et litteris. Et nota, quod nullus punctus planus potest pro copula poni, quia ubicunque
copula ponitur, vox legentis (semper) detinetur suspensa. Simili ergo modo illud, quod postea ponitur
illius vicem gerere debet. Item nota, quod semper post punctum planum clausule debet inceptio fieri et
prima illius clausule littera debet scribi grossa, ita, quod caput clausule fore videatur. Item nota, quod
post punctum suspensivum nunquam potest esse clausule inceptio. Unde illi, qui scribunt salutem vel
aliquid positum loco salutationis per litteram grossam, ambulant tamquam ceci, qui viam, per quam
gradiuntur, penitus ignorant. Verumtamen in salutationibus et infra epistole textum propria nomina
scribi debent per litteram grossam ad maiorem certitudinem reddendam (et causa honoris). Et preterea
punctus quandoque est literarum comprehensivus, ut cum circumponuntur littere pro proprio nomine
posite.
Quid sit clausula.
Clausula est quedam cuiuslibet tractatus particula, que quandoque duas, quandoque tres, quandoque
quatuor, quandoque V, quandoque VI, vel etiam VII in se continet distinctiones. Nam ad minus ex
duabus distinctionibus constitui potest, ad plus vero ultra VII habere nullatenus valet, si magne fuerint
distinctiones; quia locutionis sensus nimium redderetur obscurus. Ex duabus hoc modo:
Propter antiquam consuetudinem Armeni et Greci nutriunt barbam. (Vel aliter: Armeni et Greci
nutriunt barbam, ut graviores in omnibus videantur.
Ex tribus hoc modo:
Indi dominum, qui est ipsa veritas, venerantur et respuendo mendacium patrem adorant in spiritu et
veritate.
Vel aliter:
Auro et lapidibus preciosis Babilonia decoratur et diversis aromatum et specierum generibus affluens
paradisi poma et balsami producit.
Vel aliter:
Tenebrose caliginis cecitas ita Saracenorum occupavit animos, quod pudenda cotidie lavant, dominum
propter hoc placare credentes. Vel aliter:
Vellius de montanea fallacem in terris constituit paradisum in quo facit quosdam homines ab ipsa
pueritia enutriri, qui pro eo subire mortem postmodum non formidant. Vel aliter:
Suriani se adulterii crimine polluunt et cuncta meretricandi genera invenientes tamquam lupanarii

