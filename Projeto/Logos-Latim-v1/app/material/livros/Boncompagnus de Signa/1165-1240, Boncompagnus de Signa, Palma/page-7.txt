iugiter fornicantur. Greci sagaces et invidi Siculi magicis operibus insistunt et mirabilia facinora
(ex)cogitantes venenata sepe pocula propinant.
Vel aliter:
In florida urbe Morroch residet Miramominin, qui cunctos hodie mortales in divitiis excellit et cuncta
librat secularis iustitie statera.
Ex quator hoc modo:
Calabritanos inermes, Apulos pusillanimes et Sardos zelotipie vitio et conditione servili esse
proscriptos totus predicat orbis.
Vel aliter:
Affricos nudos, Ethiopes horridos et Provinciales mendaces video per effectum.
Vel aliter:
Corsi de curialitate plurimum commendarentur, si fures non essent et proditores et ea postmodum non
raperent, que primo fuerant elargiti. Romani guerras et seditiones iugiter commoventes civilia bella
committere non formidant, et pristine glorie immemores existentes pecuniam per fraudem et
violentiam exigere non omittunt.
Vel aliter:
Tusci rebus propriis commendabiliter utuntur et plurimis coruscarent virtutibus, si fraudis et invidie
nebula eos non facile tenebraret.
Vel aliter:
Lombardi sunt libertatis patroni, proprii iuris egregii defensores, et illi, qui pro libertate tuenda sepius
pugnaverunt, merito sunt Italie senatores.
Vel aliter:
Marchiani simplices, Romanioli proditores atque bilingues et Dalmatii atque croatii piscatores ab
omnibus esse censentur.
Vel aliter:
Curialis Marchia Veronensis nomen accepit ab inclita Verona, que trium provinciarum caput existit et
est indesignabili amenitate dotata.
Ex V hoc modo:
Bestialium Sclavonum detestabiles predico mores, cupiens universos eorum vitare consortium, qui non
homines set iumenta possunt merito nuncupari, et licet humanam habeant formam, tamen in pluribus
bestialiter vivunt.
Ex VI hoc modo:
Pusille fidei Ungarii corpora cibariis replent, universos largiflue alunt, plurima munera largiuntur et
tamquam cursibiles venatores omni tempore loca silvosa regirant.
Vel aliter:
Boemi formosi et furentes in armis ebrietate se turpiter fedant, et carnes comedunt semicruentas a
quibus parum differunt Polani, set silvestris natio Rutenorum loca venando discurrit. Teutonici per
furorem, Alobroges per latrocinium, Francigenae per arrogantiam, Yspani per mulas, Anglici per
caudam et Scoti per mendacitatem a plurimis deridentur.
Preterea multe sunt clausularum diversitates, quarum diversitatum sententias nemo unquam dicere posset.
Nam sicut varii sunt dictatores, ita et clausularum diversitates. Diversa enim sunt genera materiarum,
et ideo diversis clausulis nos uti oportet. Porro aliquis facit clausulas magnas, aliquis parvas, aliquis
mediocres. Verum tamen sive sint magne sive sint parve sive mediocres, laudabiles sunt loco et
tempore suo, si congrue in narrationibus ponantur. Et nota, quod non est adeo magna, que non possit
diminui nec adeo parva, que non valeat augmentari. Fiunt enim clausule, secundum quod dictatori
negotia occurrunt. Set est distinguendum, utrum unum velit negotium significare vel plura. Si unum
distinguendum est, utrum habeat pauca vel plura significata. Si pauca, paucis debes clausulis uti. Si
multa, nitaris ad brevitatem, quia brevitas est dulcis aurium amica, dummodo non generet
obscuritatem. Ego enim in una clausula posito salutationis titulo unam epistolam multotiens finivi.
Verbi gratia: Quandoque scribere volebam pauperibus scolaribus, qui libenter meam audiebant
doctrinam, set verecundabantur venire, quia mihi non poterant sua donaria exhibere. Unde talem illis
epistolam destinavi: Universis pauperibus Boncompagnus, quicquid potest. Nolo, quod propter
aliquam paupertatem verecundie pallore afficiamini, set libere ad liberum accedatis et ipsius
liberalitate pro vestre voluntatis arbitrio utamini, procul dubio tenentes, quia, quod divinitus est
collatum, vobis procurabo liberaliter impertiri. Hec enim fuit una epistola, et multotiens hoc facere
potest providus dictator(, si pauca debuerit significare).
Unde dicatur.
Clausula dicitur a claudo dis, aut quia sensum locutionis in se claudit, aut quia distinctiones in suo sinu

