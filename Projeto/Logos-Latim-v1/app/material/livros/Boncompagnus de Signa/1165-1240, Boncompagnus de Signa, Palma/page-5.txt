Conclusio est cuiuslibet tractatus seu epistole finis, qui quandoque fit affirmando, quandoque negando
sub quadam dubitatione, ut cum dicitur, quod si feceris vel si non feceris. Verumtamen multis alliis
modis potest fieri conclusio, et quandoque in principio epistole sagax dictator conclusionem ponere
potest hoc modo: Si feceris, quod dominus cardinalis tibi significavit, omnes petitiones tue apud eum
congruum sortientur effectum. Ceterum ipse amiratione non modica movetur, quod in obediendo sua
precepta te sic demonstras austerum, cum sibi magna petere proponas. Ecce concludendo narras et
narrando concludis.
Quomodo partes in epistola debeant ordinari.
Partes in epistola hoc modo debent ordinari: Primo facias fundamentum id est ponas titulum (epistole vel)
salutationis, ut nomen mittentis et recipientis specificetur, ita tamen, quod nichil ponas in salutatione,
quod ad sequens pertineat factum. Quia sicut in prima tabula salutationun mearum habetur, salutatio
non est nisi quidam titulus, qui ob hoc in principio epistole ponitur, ut nomen mittentis et recipientis
specificetur, et sufficienter, quare hoc fieri non debeat, in ea tractatur. Secundo facias parietem id est
incipias generaliter sive specialiter a negotio, de quo agitur, tractare. Tertio facias tectum id est aut
infra narrationem vel in fine narrationis sub aliquo petitionis signo mittentis exprimas voluntatem.
Quid sit distinctio.
Distinctio est quedam clausule particula, in cuius fine spiritus actione vocis fatigatus requiem auxilio
puncti querere laborat. (Vel distinctio est quedam clausule particula, que quandoque puncto
suspensivo, quandoque plano debet rationabiliter distingui et determinari.
Unde dicatur distinctio.
Distinctio dicitur a distinguo guis et dicitur distinctio quasi obscuritatis remotio. Unde cum aliquis
obscure aut implicite legit, dicunt astantes: legas distincte id est ita legas, ut removeas obscuritatem,
vel distingue id est specifica, quod dicis. Set distinctio aliter accipitur in decretis. Est enim ibi
distinctio quorundam capitulorum summa et ponitur ad obscuritatis remotionem.
Quomodo ex dictionibus distinctiones componantur.
Distinctiones ita componuntur ex dictionibus sicut sillabe ex litteris, et sicut quedam sillabe plures aliis
in se continent literas, ita quedam distinctiones plures aliis distinctionibus continent dictiones
secundum magis et minus. Item distinctionum alia constat ex duabus dictionibus, alia ex tribus, alia ex
quatuor et sic usque ad viginti, de quibus non est specificandum per singula, cum cotidie infinitas
legere possis. Distinctio autem quandoque in una sola dictione consistit, ut cum dicitur: (Vis venire
Bononiam? aliquis respondit sic vel non. Unde si dicat tantum sic vel tantum non, recta distinctione
respondet et finali, quia bene distinguit se velle vel nolle ire et bene satisfacit questioni et querenti.
Potest etiam fieri distinctio in omnibus verbis prime et secunde persone, ut cum dicitur: legis?
distinctio est suspensiva, et si respondeatur ab interrogato: lego, erit distinctio finalis. Similiter cum
dicitur: quis est in domo? - nullus vel M(artinus). Multis enim modis fiunt distinctiones in una sola
dictione, set ex maiori parte sunt in sensu defective, et quandoque in una sola littera fit distinctio, ut
cum dicitur: quid est hoc? - respondet aliquis: B vel C. Item distinctionum alia suspensiva, alia quasi
finalis, alia finalis.
Quid sit distinctio suspensiva.
Suspensiva est illa, que auditoris animum detinet suspensum, nec potest per illam intelligere, quid
prolator dicere velit, nisi aliud adiungat. Ut cum dicitur: cum sola Italia inter cunctas mundi provincias
speciali gaudeat privilegio libertatis.
Quid sit quasi finalis.
Quasi finalis est illa, que quandoque animum auditoris de sensu locutionis quodammodo certificat. Ut
cum dicitur: specialius est Italicis deferendum. Et nota, quod omnis distinctio quasi finalis potest esse
finalis, dummodo ad sensum locutionis perficiendum accedat, sicut ista facit. Item nota, quod
distinctiones quasi finales magis per sensum quam per punctum dignoscuntur.
Quid finalis.
Finalis est illa, que auditoria animum de sensu locutionis certificat. Ut cum dicitur: et illis universe
provincie orbis merito subesse tenentur. Verumtamen non est ibi sensus irregularis, quia vix aut
nunquam poterit aliquis in duabus aut tribus distinctionibus factum vel negotium aliquod significare.
Quid sit punctus.
Quid sit punctus, in tractatu virtutum non descripsi, set de eius virtute uteunque tractavi, et ideo
dignum duxi aliquid adhuc dicere de punctis. Punctus est quidam titulus, per quem tota scriptura
cognoscitur et terminatur. Vel est punctus terminus divisivus, per quem distinctiones universe
clarescunt. Nam ita dividuntur distinctiones per puncta, sicut campi per positionem terminorum. Vel
punctus est quidam iudex ordinarius, qui quadam sententia sua iudiciali totam scripturam determinat
et castigat nec permittit aliquam distinctionem seu clausulam transgressibiliter per agrum currere

