in sinu, murem in peram, lupum in ovile, adulterum cum virgine: quia male remunerant hospites suos. Nam hoc
probavi, hoc experimento didici, quod raro potest inter Latinos et Teutonicos perfecta dilectio inveniri.
Reminiscamini tandem maxime urbis Mediolani, quam Fredericus imperator modernis temporibus cum
Lombardis per septennium obsedit; et cum eam non posset vi aliqua expugnare, sub occasione pactorum fuit
civitas penitus destructa, et in burgos miserabiliter tripertita. Post destructionem autem, quantam cives
mediolanenses in personis et rebus passi fuerint iacturam, longum esset per singula enarrare. Nam plures in
terram Saracenorum iverunt, numquam ad propria redeuntes; unde ipsorum sanguis versus est in barbaras
nationes, et qui erant imitatores christiani nominis, effecti sunt primitie ydolorum. Sit ergo vobis hoc salutiferum
exemplum, quoniam, si lignum viride tam acriter ignis consumpsit, in sicco quid faceret non indiget
explanatione. Vestra res nunc agitur, et proximus est paries exustus; unde vos tollere moras oportet, quoniam in
mora modici temporis quandoque dampnum occurrere posset. Succurratis ergo propere, et cum ingenti pecunia
legatos mittite pro exercitu; et si potueritis aliquem habere succursum, valebitis merito gloriari; alioquin
proiciatis universam pecuniam in mare, egrediamini foras, et cum inimicis pariter moriamini; quia minus malum
est in bello commori, quam videre civitatis destructionem et pati obprobrium sempiternum."
[10] Finita siquidem oratione, ita fuit omnibus persuasum, ut nullus contradicere auderet sententie senis. Fuerunt
electi continuo tres nobiles cives, qui miraculose in modica barca, inter naves et galeas obsidentium, cum ingenti
pecunia exiverunt, properantes ut exercitum aliquem congregarent. Venere siquidem ad Guilglelmum
Marcheselli nobilem civem ferrariensem, cuius consilio ad comitissam de Brettinoro accesserunt, implorantes ab
ea humiliter consilium et iuvamen. Illa vero, eorum precibus condescendens, iussit ut tam milites quam pedites
per totum suum comitatum ad expeditionem arma pararent. Vilglelmus vero in Lombardiam properans, cepit
studiose milites congregare. Sed audi viri constantiam et inauditam animositatem. Obligaverat enim omnes
possesiones suas pro exercitu congregando. Cum autem ei sua penitus deficerent, filios amicorum et fidetium
acquisivit, promittendo patribus quod eos ad militarem gloriam promoveret. Ivit postmodum, omnesque pigneri
obligavit. Sicque congregato exercitu, venit iuxta Ravennam, ubi reperit Petrum Traversarium, nobilissimum
ravennatem civem, qui partem cancellarii fovebat, et congregaverat multos milites ut impediret exercitum istius.
Tunc Vilglelmus ad ipsum accessit, rogando eum tamquam fratrem, quia consobrinus eius erat, quod eum in hac
parte nullatenus impediret. Ille autem respondit se fidelem imperii esse, atque cancellarii amicum; unde preces
eius exaudire nequibat. Videns autem Vilglelmus quod transitum aliunde habere non poterat, quia civitates
omnes, preter Ariminum, erant sibi contrarie, locutus est in bono dolo Petro Traversario et dixit: "Dimittamus
exercitus, quos habemus, et singuli ad propria revertantur, et ambo pariter Anchonam eamus, et laboremus pro
compositione." Placuit enim illi hoc verbum, et promisit uterque, quod suum exercitum licentiaret. Precepit
namque Petrus Traversarius primo suis militibus, ut ad propria reverterentur; Vilglelmus vero, cum ad suos
accederet, ait: "Promisi et pepigi Petro Traversario ut dimittam exercitum, et cum eo promisi Anchonam ire pro
compositione. Unde precipio ut revertamini; verumtamen in animo revolvite, sicut viri sapientes, utrum vos a
iuramento, quod fecistis, absolvere valeam, et quid vobis sit in hac parte agendum." Et his dictis, reversus est ad
Petrum Traversarium, et cepit cum eo ire Anchonam. Athelardus vero, frater (G)ulielmi, tamquam vir strenuus et
prudens, intellexit verba fratris, remansitque cum exercitu et cepit militibus referre:
[11] "Scitis, o viri nobiles et potentes, quod frater meus non est papa vel episcopus, qui possit vos solvere a
vinculo iuramenti. Nam ego ipse vobiscum iuravi, si evidens impedimentum non comparuerit, ire Anchonam pro
civitatis liberatione. Temptemus ergo fortunam et eamus, quia potens est Dominus, et prosperabitur iter
nostrum." Tunc iuxta noctis crepusculum iter arripuerunt, facientes transitum iuxta menia urbis Ravenne. Cum
autem venissent Ariminum, et ecce Petrus Traversarius, elevans oculos, vidit exercitum Vilglielmi propere
venientem, et ait: "Captus sum, ut piscis amo, et sicut avis improvida in retiaculum cecidi deceptoris." Tunc
respondit ei Vilgliemus et dixit: "Hec ita peracta sunt, nec potest aliud fieri. Nichilominus tamen eamus, et
laboremus pro compositione." Petrus vero, immenso fatigatus dolore, dixit ei: "Tu deposita componis, et
composita derelinquis, set in tuis dolosis compositionibus de cetero non confidam, quia fregisti positum, et michi
male in omnibus respondisti." Vilglielmus quidem cum ingenti exultatione et inenarrabili tripudio ad exercitum
est reversus, et prestolatus est ibi exercitum comitisse de Brettinoro. Quod autem superius dixi, quod in bono
dolo fuerit locutus, est taliter intelligendum. Bonus enim dolus idcirco dicitur, quia nullis nocuit et multos a
mortis periculo liberavit. Sed quis audivit parem viri liberalitatem, quoniam animam et corpus, amicos, fideles,
servos, ancillas, propria et aliena in integrum obligaverat, ut civitatem liberaret Anchonitanam, in qua nullas
possessiones, nullosque consanguineos vel notos habebat, neque illum exercitum ducere poterat, nisi prius
transitum faceret per plurimos episcopatus? Preterea res erat in dubio, quia pauci vel nulli sperabant quod per
aliquorum suffragium posset ab obsidione civitas liberari; et maxime cum hi in itinere inimicorum vires
viderentur undique prevalere. Sed dotaverat hunc virtus speciali munere, que audaciam sibi contulit et
liberalitatem, utraque quaram simul existit, et cum una deest, altera privatur effectu. Utrique siquidem
superaddita fuit nature benefitio sapientia, que sicut lapis pretiosus decoratÂ·anulum, ita sua claritudine radiat
5

