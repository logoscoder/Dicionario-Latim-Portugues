[21] Animavit autem oratio Wilglielmi Marcheselli milites et pedites universos. Unde sic alta voce omnes
clamaverunt "fiat", quod totus exercitus cancellarii exterruit, et cives cum ingenti tripudio in exultationis et
iocunditatis voces continuo proruperunt, verba non parum ignominiosa cancellario et obsessoribus proponendo.
[22] Surrexit postmodum comitissa de Brettinoro, que Aldruda vocabatur, pollens nobilitate nature, quia
originem contraxerat in Urbe de nobile prosapia Fraiapanum. Curialitatis et largitionis titulis decorabatur, quia
manus eius omnibus exstitit liberalis. Specie quippe ac forma corporis ita inter dominas radiabat, sicut,
appropinquante aurora, pre ceteris stella matutina relucet. Erat enim vidua et animosa plurimum, pro quibus
poterat similari Iudith, que Olofernem interfecit et populum israeliticum liberavit. Ita siquidem taliter alloquitur
universos:
[23] "Favoris et gratie celestis robore premunita, preter generalem consuetudinem feminarum, inter vos perorare
disposui, credens quod, licet oratio mea verborum non rediet venustate necque phylosophycis prefationibus
picturetur, erit tamen vobis ipsius exortatio fructuosa: quia sepe accidere consuevit, quod sermo simplex animos
roborat auditorum, et apparata eloquentia demulcet aures exteriores. Non traxit me huc affectio dominandi, non
aliquo temporalium ambitio, non exactio rerum alienarum; quia post mariti mei decessum, licet merens, toti
comitatui dominor sine contradictione. Castellis namque, burgis, villis et possessionibus taliter abundo, quod vix
propria valeo custodire. Profecto illorum solet esse consuetudo velle rapere aliena, quibus est curta suppellex et
facultates proprie non suppetunt ad vivendum. Induxit me igitur miserabilis afflictio civium Anchonitanorum, et
lacrimose dominarum preces, que, ultra quam dici possit, in obsidentium potestatem venire trepidant, quoniam
earum corpora ludibrio supponerent sempiterno. Nam dampnabilis raptorum caterva ducitur arbitrio ceco, nec
parcit alicui, dum adest possibilitas delinquendi. Materiam facti omnes et singuli novistis, unde me non oportet
singula specificare. Ad succurrendum igitur consumptis fame, diuturnis bellis oppressis, in omni labore atque
periculo positis, veni ego cum unico filio meo in pupillari etate relicta; qui, licet puer sit et pupillus, altitudinis
tamen paterne recordans, animositatem iam gerit in auxiliis et protectionibus amicorum. Venistis et vos, o milites
Lombardie atque Romaniole, qui tam armorum strenuitate, quam sinceritate fidei multimode refulgetis. Est enim
ductor et preambulus vester Wilglielmus Marcheselli, qui sola liberalitatis causa omnes possessiones suas,
amicorum ac fidelium bona, pro liberatione civitatis anchonitane pigneri obligavit. Ob quam causam quibus eum
laudibus extollam ignoro, quia non sufficit lingua carnis interioris hominis exprimere voluntatem. Sic enim eum
facere decebat, quia tunc efficitur aliquis virtuosus, quando virtutem animi temporalibus anteponit. Ceterum in
supereminenti negotio hactenus floruistis, faciendo transitum per fauces et territoria inimicorum . Sed nunc
tempus est producendi fructum et exercendi vires, quia materia virtutis adest. Pollere multotiens videtur arbor
frondibus et flore, sed tota circumstantium intentio per finem fructus consequi prestolatur. Omnis quippe dilatio
sit procul, que multorum sepe facit animos pigritari. Et induatis vos arma summo diluculo, ut cum sole oriatur
vobis victoria, quam strenuitati vestre promisit Altissimus, pro cuius amore nitimini anchonitanum populum
liberare. Sit, queso, vobis mea exortatio salutifera, et visio formosarum virginum que, mecum sunt iocundatio
fructuosa, quoniam non solum propter visionem, sed etiam per momentaneam recordationem dominarum
arbitraria consueverunt facere milites torniamenta, in quibus ad osten(ta)tionem suarum virium bella
crudelissima exercent. Quanto magis ergo vos, qui, propter hoc factum, nomen perpetuum acquirendo,
adipiscemini gratiam universorum, laborare debetis ad victoriam consequendam! Non parcat igitur manus vestra
rebellibus, sed vestri mucrones laventur in sanguine resistentium, quia non debet illis indulgentia exhiberi, qui
non recordarentur venie, si tempus occurre(re)t delinquendi."
[24] Fecit namque oratio comitisse universes militum cohortes tanquam lilium reflorere. Unde omnes in
iocunditatis et exultationis voces unanimiter proruperunt, cum tubis et timpanis choreas amenissimas facientes.
Muliebria enim conditio viris facile persuadet, quoniam ab initio fuit illa persuasio naturalis.
[25] Cancellarius autem, videns quod istis resistere nequibat, arma sub occasione faciendi prelium a Venetis
mutuo recipit, noctuque cum suis omnibus, eis inrequisitia, aufugit; et Veneti, a cancellario delusi, recesserunt,
sicque fuit civitas ab obsidione mirabiliter liberata. Stetit autem tamdiu ibi exercitus, quousque illi Marchiani,
qui Anchonitanos diligebant, horrea civitatis frumento et leguminibus repleverunt. Postmodum autem iuvenes et
virgines, senes cum iunioribus anchonitane civitatis Wilgilelmo et comitisse obviam cum ingenti gaudio
venerunt, larga et magnifica dona eis unanimiter offerentes. Comitissa postea, cum exercitu revertens, plurimos
in via reperit inimicos, quos bellando magnifice superavit; sicque rediit ad propria cum triumpho.
[26] Wilglielmas vero Marcheselli Constantinopolim ivit, ubi tanquam princeps potentissimus est receptus.
Resedit enim in dextro latere imperatoris, et in imperiali palatio, donec in curia esse voluit, honorifice permansit.
Honoraverunt eum archontes et archontisse, et tam pusilli quam magni cives urbis Constantinopolitane. In suo
recessu aurea vasa et argentea ei largitus est imperator, et insuper tot aureos sibi fecit liberaliter exhiberi, de
quibus omnia, que pro facto Anchonitanorum obligaverat, a debitorum vinculo exsolvit. Insuper donavit ei
9

