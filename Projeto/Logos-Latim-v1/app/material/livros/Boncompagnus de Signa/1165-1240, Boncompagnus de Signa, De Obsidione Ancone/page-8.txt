testimonium veritati. Grecus vero, hec audiens, cepit aliquantulum subridere, et apprehendes manu dextra
barbam, coram omnibus dixit: "Frustra rete iacitur ante oculos pennatorum. Non enim sumus strutiones, quo
suos absque causa deserunt nidos. Non sumus etiam musce morientes, ut taliter suavitatem perdamus unguenti;
neque ranunculi, qui pro quolibet strepitu refugiunt in aquam. Set merito posset nostre supersedere derisioni
cancellarius, si nos hoc problemate superaret, et duceret ad inconveniens per silogismum cognite figure; sed,
antecedenti destructo, modica vel nulla est habitudo localis, et vis inferentie annulatur."
[19] Elapsis postmodum paucis diebus, ecce Vilglielmus Marcheselli et comitissa de Brettinoro cum ingenti
exercitu comparuerunt, habentes vexillum aureum in acie prima. Fecerant quippe duodecim catervas militum, et
in quolibet ducentos posuerant preelectos: vulgares vero milites et populus vix poterant pre multitudine
numerari. Castrametati sunt autem in quedam monte non longe ab exercitu cancellarii, quia inclinata erat iam
dies, unde prelium incipere nequibant. (Sed nocte superveniente, iussit Guillielmus quod universi milites et
scutiferi candelas propere accenderent, et quisque duas vel plures super lanceam poneret, ut exercitus cancellarii
terreretur. Quod quilibet facere studuit sine mora. Unde singuli exploratores, qui ab eodem fuerant cancellario
studiose transmissi, de circapositis montibus innumerabilia luminaria respicientes, ad ipsum continuo redierunt,
referendo firmiter de magnitudine supervenientis exercitus, quae veritatem excedere proculdubio videbantur. Est
enim generalis mortalium consuetudo in rebus maximas hyperbolice loqui; et in repentina mutatione rerum
lingua non parcit conscientiae, sed labitur facile in mendacium, quia fluxibilis et derecta est voluntati.
Cancellarius autem, haec audiens, aliquantulum retrocessit et cum suis hominibus se reposuit in quodam monte
munitissimo prae timore.) Tunc Gilglielmus, ascendens in eminentiorem locum, precepit ut omnes militum
peditumque cohortes convenirent propere ad audiendum, et cepit in hunc modum coram omnibus perorare:
[20] "Ordo rerum exigit et instantis periculi necessitas requirit, ut pro comuni utilitate aliqua in medio vestrum
referam, et ea dicere non postponam, que ad comune videbo commodum pertinere. Cum nuper Ferrarie
consisterem, et delictis temporalibus secundum patrie consuetudinem potirer, plurimis referentibus intellexi,
quod cancellarius et Veneti civitatem Anchonam obsidebant, eam absque causa rationabili destruere cupientes.
Que, licet meum animum plurimum commo[mo]verent, me tamen a quiete minime removerunt, nisi cum cives et
civitatis dominas tanta intellexi penuria laborare, quod equorum carnes et marcida intestina loco cibariorum
desiderabilium commedebant. Ad hoc quod iudicium valerent evadere destructionis, excogitavi continuo
summam esse virtutem consimilia gravamina patientibus pro tuenda libertate favorem et patrocinium exhibere.
Dignum siquidem est et rationi consentaneum suffragari virtuosis, ut de virtute in virtutem ascendant. Unde
postquam Anchonitanorum nuntios vidi, sponte me illis obtuli ad serviendum, quia fama preambula sic me
animaverat, quod eis meum obsequium denegare nequibam. Est enim fama celebris, res persuasibilis, et
animositatis inductive; et multotiens non minus persuadet fama quam factum. Acessi ergo prius ad speculum
dominarum, comittissam de Bretinoro, que hic est cum unico filio et magnificis viris de comitatu suo, rogans
eam ut Anchonitanis dignaretur misericorditer subvenire. At ipsa liberaliter promisit et, prout corporeis oculis
videre potestis, promissum liberalius conservavit. Venistis postmodum non tantum ad persuasionem meam,
quantum probitate animorum, et causa conquirendi nomen perpetuum, o (e)gregii viri Lombardie atque
Romaniole, ut vestram ostendatis in necessitate virtutem. Ceterum non traxit aliquos vestrum metus vel cupiditas
que mortalium sollicitant animos, sed ut vestras vires exerceatis in tempore oportuno. Ego vero propria et aliena
in integrum obligavi, et solummodo michi supersunt animus et corpus; sed hec ipsa, que michi de multis relicta
sunt, pro Anchonitanorum cupio exponere liberatione. Profecto qui se ipsum et sua exhibet, ultra non relinquitur
ad exhibendum. Preterea scire debetis qui sunt, contra quos arma movemus. Qui sint ignoratur, quia non est
certum relativum substantie, cum de omnibus mundi partibus sola necessitatis causa convenerint ad vivendum, et
non considerant quem secuntur, sed quid consequi possunt. Omnes enim homines sunt inimici eorum, et
presertim illi a quibus valent pecuniam extorquere. Et licet plurimi eorum sint filii nobilium, in hoc se maxime
denobilitarunt, quod raptorum catervis cupiunt aggregari. Numquam enim fuit adeo approbata nobilitas, quam
pravorum consortium non denigret. Archiepiscopus autem cum talibus clericis sua celebrat officia, qui mentiri et
furari noverunt, et rapere appetunt aliena. Sed quantum sit pudor cuilibet militi sub clericali militare vexillo, vix
verbis exprimi posset. Legitur enim, et in perpetua memoria retinebitur, de gloria militum Alexandri Macedonia,
et maximorum principum; set clericorum gesta circa predicationes et ecclesiastica officia continentur. Laus enim
sic debet unicuique ordini attribui, ut quod unius est, alteri minime conferatur. Non sunt ergo milites qui sub eo
militant, sed raptores: unde non auderent nos exspectare in bello, sed fugient a facie nostra tamquam milvi a
facie aquilarum. Sed si forte inebriati presumptione vel stultitia nos prestolari auderunt, ipsorum corpora escas
volatilibus celi tradamus, et supponamus omnes tanto ludibrio, quod ubique terrarum universi raptores et
malefici contremiscant."

8

