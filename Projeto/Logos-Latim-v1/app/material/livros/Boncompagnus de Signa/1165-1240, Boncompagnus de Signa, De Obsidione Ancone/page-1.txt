1165-1240- Boncompagnus de Signa - De Obsidione Ancone - LT.doc
Liber de obsidione Ancone

LIBER DE OBSIDIONE CIVITATIS ANCHONITANE TEMPORE CANCELARII
[Epistola dedicatoria]
[1] Amico dominabili Ugolino Gosie, iuris perito, militi strenuissimo et Anchonitanorum potestati,
Boncompagnus salutem cum obsequio sincerissime dilectionis.
[2] Grata rogamina, que mihi porrigere voluistis, me plurimum iocundari fecerunt; unde fervor spiritus
devotionem parit, que vobis omni tempore appetit famulari; et quidem specialis radius amoris de cordis
penetrabilibus consurgit; cuius claritatem invidentium nebula non poterit tenebrare.
[3] Petivistis a me ut librum, quem de obsidione Anchonitana tractaveram, studiosius corrigerem et vobis
amicabiliter exhiberem, et deducerem in comune, quia singulariter habere non cupitis quod ad multorum
utilitatem dignoscitur pertinere. In quo michi digne consulere voluistis, cupientes quod talentum michi creditum
non abscondam; et civitati cui preestis honoris perpetui nomen acquirere peroptatis, quod per vestram industriam
consequetur. Ecce presento vestre magnificentie librum diligentiori lima correctum; utinam improvida
scribentium caterva scripta non variet que per oratoris artifitium sunt regulariter ordinata, quia, licet dicatur:
verba transposita idem significant, nichilominus tamen parva transpositio variat intellectum et regularem
dictionum positionem deturpat. Ceterum que in fine huius operis de vestra vestrorumque patrum sapientia et
probitate conscripsi, magis ad informandum posteros quam pro captatione alicuius benivolentie dicta esse
credatis. Scio etenim quod venativas commendationum blanditias non diligitis; nec umquam desiderastis, velud
plures faciunt, adulationis oleo inpinguari; verumtamen liberalitas vestra omnibus providet, universis iuxta
meritum respondet, nullisÂ·denegat solatia oportuna. Illis etiam dampnabilibus ioculatorum catervis larga donaria
impertitur, qui, tamquam demoniosi, efferunt immo deprimunt preconium aliene laudis. Et licet hoc vobis
numquam placuerit, petentium tamen satisfacitis desideriis; ita quod illorum acclamationes non attenditis, sed
cupitis liberaliter elargiri. Ego vero non pro temporali munere, seu levitate animi, set sola veritate, que numquam
vincitur, inductus, de obsidione predicta et magnanimitate vestra scribere procuravi. Sit, queso, tandem
timorosum naufragium, quod occasione huius libri vobiscum fui passus, media pars tituli et presens epistola
integraliter suppleat defectum, ne muta videatur pagina remanere. Illi autem, ad quorum manus hic liber
pervenerit, studiose scripta relegant, quia crebra lectio legenti sensum incorporat medullatum.
INCIPIUNT YSTORIE OBSIDIONIS.
[1] Quantum omnis rerum gestarum memoria conferat utilitatis, ipse rerum effectus manifestius indicat, quoniam
nullus hodie res arduas facere attemptaret, si ea sub silentio forent penius pretermissa, que ab antiquis
commendabiliter esse acta noscuntur. Viverent siquidem homines tamquam animalia irrationabilia et passim
bestiarum more vagarentur nec uterentur aliqua ratione animi, si corporis tantummodo satisfacerent voluptati. Sic
ergo esset humana conditio in partem reflexa, ut nichil fieret equabili deliberatione, nichil tractaretur lege vel
moribus, set quorumlibet potentium voluntas pro iure habetur, et imbecilles pati solummodo, non agere
oporteret. Fieret autem quilibet orbicularis circa revolutio, et dum hinc inde mortua oppinio resultaret, multiplex
de novo consurgaret error, qui diverso libramine in ceca penderet statera; et dum librarentur plurima inveniretur
idem a quo natum fuerat et progressum, quod reperit primus. Redacta fuerunt igitur in scriptis facta maiorum, ut
humana propagno successivis uteretur exemplis, et cum audit quantam victoriosi gloriam reportabant, de virtute
in virtutem ascendat; et dum intelligit quando ludibrio criminosi et pusillanimes respergebantur, a similibus
caveat, ne parem infamiam ex post facto incurrat. Nam cum geste res et maiorum acta recoluntur, ad eadem
facienda passibus tenditur affectuosis, ut de re consimili similis valeat gloriari. Quilibet autem rex Alexandrum
desideranter imitaretur, dum audit quod orben universum oposuerit sub tributo. Quilibet in bello existens Iudam
Machabeum libenter sectaretur, qui cum paucissimis devicit potentissime Philisteos. Quilibet dives se ipsum
recognoscere debet, ne alto corruat sicut Nabuchondonosor, qui edificavit statuam auream in campo Dyrach
provincie Babilonis. Quilibet princeps minima vereatur ad tempus, ne perdat caput, sicut Holofernes per manum
Iudit vidue amisit. Troani per Helenam et Cartaginienses per superbiam fuere ad nichilum redacti. Iulius Cesar
devicit Alamannia , et Scipio Affricam, und dictus est Affricanus. Titus et Vespasianus tam diu Ierusalem post
mortem Christi obsederunt, quousque plenam habuere victoriam, et in triumphi signum archam federis, mensam
1

