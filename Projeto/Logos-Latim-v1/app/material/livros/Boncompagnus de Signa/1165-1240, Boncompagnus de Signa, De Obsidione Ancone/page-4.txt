Anchonitani animositatem presbiteri et tempestuosos undarum concursus, prelium cum Venetis inceperunt, vii.
galeas de securiori parte portus viriliter depellentes; quas ventorum acerbitas propulit ad ripam, ubi continuo
fracte fuere, sicque in personis et rebus Veneti non modicam sustinuere iacturam.
[6] Porro Anchonitani, fame valida oppressi, quemdam sapientem virum ad cancellarium transmiserunt,
inmensam promittendo pecuniam, si vellet ab obsidione cessare. Ille autem, hoc audito, subridens ait: "En
offerunt nobis Anchonitani pecuniam, quam habemus et habere videmur. Sed dico tibi, quod merito posset ille
inter fatuos reputari, qui haberet totum et requireret partem. Edisce tamen parabolam istam, que sapientis
indigit explanatione:
[7] "Quidam venator, non cum paucis canibus, intravit maximam silvam, in qua reperit leenam, que dominari
plurimis animalibus videbatur. Hanc non modico tempore insequens, canes multos ammisit, et vestimenta
propria dilaniavit. In speluncam demum ipsam reclusit, ubi fame taliter angebatur, quod de manibus non poterat
evadere venatoris. Rugiebat in fine, volens cum venatore componere pro ungula pedis. Consuleres igitur
venatore, ut pro ungula dimitteret leenam?" Ille autem excogitavit aliquantulum quid cancellario responderet.
Postmodum vero in hunc modum sic respondit:
[8] "Si venator, qui silvam intravit, meis deberet consiliis acquiesceret non dimitteret pro ungula leenam. Sed si
vellet cum ungula summitatem tradere aurium, consulerem venatore facere pactum, quia videretur habuisse
totius corporis potestatem. Contigit quippe multotiens, quod qui totum requirit, partem ammittit, sicque diuturno
labore privatur. Nam cum auceps quidam rete pro columbis in agro tetendisset, more solito escam proiecit; ad
quam capiendam septem columbe venere, pro quibus expandere noluit rete, credens eas que residebant in
arboribus comprehendere cum illis. Exspectavit diu, et ecce supervenerunt falcones volitando per aerem, et sic
septem, que iam ceperant escam, fugere. Tutius ergo fuisset aucupi septem comprehendisse columbas, quam sic
redisse domum honeratus a labore." Iratus ad hec cancellarius per semetipsum iuravit, quod numquam cum eo
componerent Anchonitani, si se ipsos et civitatem sibi non redderent sine conditione. Ille demum reversus est ad
suos, infra se ipsum non mediocriter plorando, quia magis timebat famis et inopie iacturam quam extrinsica
bella. Convocatis postmodum consulibus et universis viris discretis et sapientibus, quorum consilio civitas
regebatur, retulit omnia que fuerat cum cancellario locutus. At illi ceperunt dicere multa, et plura in animo
revolvere, referendo ad invicem quomodo iudicium possunt evadere destructionis. Placuit tandem omnibus, ut
duodecim viri perquirerent universa victualia, que cives poterant habere. Isti vero, ecclesiarum et civium cellaria
perscrutantes, non invenerunt nisi duos modios frumenti et tres annone, cum infra corpus civitatis plusquam
decem milia hominum utriusque sexus existerent, qui aliunde nequibant requirere cibum. Reversi sunt altera die
ad consilium, per ordinem omnia referentes. Tunc omnes ceperunt amarissime flere, quoniam non videbatur
qualiter possent a tanto periculo liberari. Quidam autem eorum dicebant esse minus malum se reddere
cancellario; alii vero in contrarium allegabant, dicentes quod potius volebant in prelio mori, quam videre civitatis
et civium destructionem. Surrexit ad hec quidem reverende faciei senex, cuius oculi pre senectute nimia
caligabant. Erat enim quasi centenarius, unde senectutis baculum deferebat, quia iam erant membra spiritibus
pauperata. Surrexit, et preclaram orationem inter eos habuit; quia, licet senuisset et vires forent corpore
debilitate, erat tamen in eloquio facundus et morum honestate plurimum decoratus. Inquit enim:
[9] "Ad vos clamito, cives anchonitani, qui de nobili Romanorum prosapia originem contraxistis, qui hactenus
tanquam viri pro tuitione libertatis pugnastis, ut senescentis vocem audire velitis, et eiusdem studiosius
intelligere significatum. Non enim loqui proposui, ut consulatum desiderem adipisci, quia, quod etas negat,
credere nemo debet. Non exordiri volui ut captem benivolentiam perorando, quia loqui plura michi labor est, non
emolumentum. Non surrexi ad apparentiam vel inanis glorie fastum, quia huius seculi pompa michi iam
emarcuit, cum vix lumen celi videam, et fervor spiritus ad sublimiora conscendat; unde, cum subtiliter futura
contemplor, utriusque hominis intelligo fieri geminam resolutionem. Audite igitur vocem premortui senis, audite
et intelligite verba mea, quoniam in puritate consientie loquar, nec pretermittam dicere que videro expedite. Fui
eo tempore vir consularis, quo rex Lotarius nos in manu valida obsedit, credens civitatem servituti perpetue
subiugare. Recessit tandem, spe propria frustratus et honeratus proprio labore; nam ante ipsum et postea quidam
imperatores idem facere temptaverant, qui suum similiter propositum nequiverunt ducere ad effectum. Que igitur
ignominia esset, ut uni clerico redderetur civitas, que regibus et principibus contradixit? Qua fronte de cetero
loqui possetis, si archiepiscopalis mitra superaret civitatem, quam regalls, immo imperialis corona non potuit
expugnare? Sustinete modicum et nolite, pertimescere, qui potens est Dominus et miserebitur vestri. Sustinete
igitur et pugnate viriliter, quoniam in maxima certamine triumphus glorie acquiritur, et qui non desistit currere,
bravium recipit peroptatum. Si famem patiemini, et utiliter pugnaveritis, vobis redundabit ad gloriam; quoniam
gulosi et ebrii effeminate et pusillanimes reperiuntur. Temptetis etenim quecumque comedi possunt, quia omne,
quod in os intrat, in ventrem vadit, et per secessum emittitur. Porro, si pactum feceritis cum cancellario, tantum
servabit positum, quousque ipsum poterit sub alicuius iuramenti vinculo violare. Nolite itaque mittere serpentem
4

