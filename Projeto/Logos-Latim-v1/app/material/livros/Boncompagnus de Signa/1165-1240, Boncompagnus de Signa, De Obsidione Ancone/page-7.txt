liberalis. Erat enim vir sapiens, discretus, eloquens, et curialitate multimode redimitus; pro quibus maximam in
eiusdem imperatoris curia dignitatem habebat, de qua protosevasto dicebatur, (nec erat ita magnus princeps in
curia post logothetam). Hic enim infinitam expendit pecuniam pro sua et civitatis liberatione, et in omnibus
maximum prestitit patrocinium Anchonitanis. (Nam quicquid, occasione obsidionis, ante vel postea expenderat,
usque ad novissimum quadrantem restituit universis). Surrexit hic et alta voce clamavit Pantochir, id est,
salvantem omnia, addendo eleyson et quedam greca vocabula, que huic non sunt libro inserenda, quoniam latinis
non debemus apponere grecum. Finita siquidem, secundum Grecoram morem, Dominica invocatione, hoc modo
populum alloquitur Anchonitanum:
[15] "Si polite non peroravero, parcat mihi universitas vestra, quoniam inter Grecos nutritus verbis non valeo
integraliter exprimere latinis quod homo interior ymaginarie preconcepit. Multa siquidem ad utilitatem vestram
referre proposueram, que plectro nequeo lingue formare; quia dum vocis mee prolatione reverberatur aer, vox
resonat semiplena, unde non possum animi exprimere affectum, neque vobis, ut desidero, complacere. Humili
vos igitur prece deposco ut non simplicem verborum positionem, sed proferentis consideretis affectum, quoniam
ex sermone simplici medullatus multotiens percipitur intellectum. Nec est curandum si arbor fuerit tortuosa,
dummodo saporiferum conferat fructum. De spineto quidem rosa colligitur (sed ulmus omni tempore constat
infructuosa). Inter Grecos namque habet mandragora vires sed apud quosdam Latinos mel est veneno
permixtum. Greci barbas deferunt, ut se viros esse meminerint, Latini suas abradunt, ut quamdam assumant
speciem iuventutis. Abrasis barbis, iuvenantur plurimi. Utinam senectus in moribus consistat! Set Grecum non
facit barba virum, neque Latinum abrasio naturaliter iuvenari. Recessit estas, et in fine consistitis attumpni.
Yemps venit, et tonitrua comparuere. Cadunt grandines et tempestates, quas vos timere non oportet, quoniam
estis in domibus, quas patres vestri antiquitus construxere. Set licet latrent canes ad lunam, adhuc est leena in
angulo; et si viri esse volueritis, private oppinione recedent. Vasa figuli probat fornax, et viros probos
immensitas tribulationum. Aurum purgatum ponitur in coronis, et dum resplendet in clippeis, facies exilarat; set
eruginosum creditur esse falsum. Venerunt alienigene, vinum novum in utres veteres mittentes; set, licet sit plane
ingressus, mordebit tamen in novissimo ut coluber, quoniam nullum vitium ebrietas excusat. Serpens comparuit
nocturnalis, habens in capite cristam; cantat ut gallus, dulcedinem portat in ore, et sicut scorpio fundit cum cauda
venenum. A fructu cognosco arborem, et opera per effectum. Quis umquam audivit lupi naturam, et gestus vulpis
quis consideravit? Lupus rapit, vulpis decipit, et vermis araneus telam orditur et tendit. Set quid, si hec tria in
unum convenient, et in eodem omnia reperiantur? Canis famelicus appetit ossa; set caninus non remittitur
appetitus, nisi caput revolverit in intestinis. Petit partem ut habeat totum, et cum totum habet, credit habere
nichil; quia semper agitat caudam, unde intelligitur petere quod non habet. Dum lupus iret ad caulas, nigram
induit cucullam, et in compatres asinum et arietem conquisivit, unde ipsos et eorumdem propaginem in proprio
sanguine baptizavit. (Recordemini tamdem beneficiorum potentio, sublimis, excelsi Emmanuelis Imperatoris,
qui faciet in capite omnium platearum vestrarum currere flumen aureum, de cuius fluentis potu replebimini
divitiarum. Et licet sitis velut nautae, qui, temone perdito, undatum concursibus agitantur, habetis adhuc temones
in manibus, in quibus principaliter navis regimina consistunt. Unde cum Spartanis bonae spei ponatis anchoram
constantiae fortioris, donec mare tribulationum in bonaciam convertatur; quia, si contigerit vos circa inimicorum
litora pati nauftagium, semper a patria exulabitis, et si vestrum aliqui vellent ibi aliquo tempore commorari,
oportet eos secundum spoliantium arbitrium consedere.) Verbis ergo mollibus credere nolite, set substinete
modicum et expectate paulisper; quoniam in proximo diem videbitis desideratum, et cantabitis canticum novum,
canticum letitie, iocunditatis et exultationis in terra propria et aliena; et cum vestri nominis atque constantie fama
resonabit ubique terrarum, benedicetur nomen vestrum ex generatione in generationem."
[16] Complacuit oratio Greci, et multam receperunt cives ex ipsius audaciam, unde firmiter proposuerunt eius
voluntati et consiliis parere. Sed vix orationem perfinierat, quando legatorum nuntii civitatem latenter intrarunt,
ferentes litteras, in quibus continebatur ut securiter consisterent omnes, quoniam paratus erat exercitus ingens
pro eorum liberatione. Cancellarius vero, sicut subdola vulpia, excogitavit qualiter Anchonitanos decipere
posset. Fecit quippe fieri ex parte legatorum litteras falsas, et Anchonitanis per quendam nuntium apportari.
Litterarum siquidem tenor talis erat:
[17] "A gemitu et inenarrabili dolore stilus noster initium sumit, et narrationis nostre series progreditur a carmine
doloris, quia dum pro liberatione vestra faceremus exercitum congregari, aurum quod portaveramus ammisimus,
et Lombardi non audent nobis prebere auxilium pro imperatoris timore. Comitissa namque de Brettinoro suum
violavit promissum, quia timet exercitum, quem nuper imperator cancellario mittit. Unde vobis firmiter
consulimus, ut antequam hec presentiat cancellarius, cum eo qualitercumque componatis, quoniam a nobis non
potestis de cetero aliquod suffragium prestolari."
[18] Anchonitani vero, videntes has litteras, ceperunt dubitare plurimum, et ignorabant quid facere deberent.
Verumtamen priores nuntii iuramento firmabant, hec esse penitus falsa, et constantissime perhibebant
7

