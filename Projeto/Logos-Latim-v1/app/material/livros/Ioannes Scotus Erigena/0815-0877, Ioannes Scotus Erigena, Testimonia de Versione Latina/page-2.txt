Mirandum igitur est, quia pietas tua nec talia indiscussa reliquit, sed, hic licet in terra ambulat, tanquam
in caelis conversans ambit, ita ut, veluti quidam, ut ita fateamur, angelus vel caelestis homo Sancta
Sanctorum ingredi contemplatione videaris, et ad abdita et adyta divinae ineffabilitatis, quantum possibile
est mortalibus, acutis spiritualium oculorum visibus accessisse credaris.
Mirandum est quoque, quomodo vir ille barbarus, qui in finibus mundi positus, quanto ab nominibus
conversatione, tanto credi potuit alterius linguae dictione longinquus, talia intellectu capere, in aliamque
linguam transferre valuerit: Joannem innuo Scotigenam, virum, quem auditu comperi per omnia
sanctum. Sed hoc operatus est ille artifex Spiritus, qul hunc ardentem pariter et loquentem fecit. Nisi enim
ex gratia ipsius igne caritatis flagrasset, nequaquam donum linguis loquendi procul dubio suscepisset.
Nam hunc magistra caritas docuit, quod ad multorum instructionem et aedificationem patravit.
Verum etsi ad mensuram datus est ei Spiritus, ipse tamen, paternis doctrinis imbutus, quantum potuit,
fecit, et prodesse proximis ultra vires tentavit. Siquidem praeter illa, quae hunc latuisse probantur ex his,
quae sparsim a quibusdam de praedicti Patris sermonibus et epistolis ante nos interpretata inveniuntur,
plurimum utilitati subtraxit, quia tanto studio verbum e verbo elicere procuravit, quod genus
interpretationis, licet et ipse plerumque sequar, quantum illustres interpretes vitent, tua profecto sollers
experientia non ignorat. Quod eum non egisse ob aliam causam existimo, nisi quia, cum esset humilis
spiritu, non praesumpsit verbi proprietatem deserere, ne aliquo modo a sensus veritate decideret. Unde
factum est, ut tantum virum, qui per se, quoniam intima et ardua quaeque utriusque philosophiae
penetralia rimari proposuit, perplexus nostris intellectibus videbatur, intra cujusdam labyrinthi difficilia
irretiret, et in antris profundioribus invisibiliorem quodammodo collocaret, et quem interpretaturum
susceperat, adhuc redderet interpretandum.
Quapropter ipse, merito anxius, coepi sedulo quaerere, si forte reperiri potuisset praeceptor quisquam
vel aliquod scriptum, quo enucleante tantus Pater nobis liquidius illucesceret, et, quia jam per interpretis
industriam linguae nostrae fuerat traditus, nostris quoque patulus redderetur perfectius intellectibus:
cum ecce repente paratheses sive scholia in eum, quae Constantinopoli positus videram, ad manus venere,
quibus utcunque interpretatis mihi aliquantulum magis emicuit, quae videlicet in marginibus interpretati
codicis ejus, ut in Graeco reperi, mox interpretata utcunque, donec a docto melius interpretarentur,
respondentibus signis interpres ego satis imperitus apposni, vestraeque gloriosae sapientiae potissimum
fore mittenda non immerito judicavi, ut scilicet, quae fuit alterius interpretationis hortatrix et auxiliatrix,
sit etiam nostrae qualiscunque susceptrix et approbatrix. Ipsorum autem scholiorum sive paratheseon
quaecunque in calce sni siguum vivificae crucis habent, a beato Maximo confessore et monacho inventa
narrantur, cetera vero sancti Joannis, Scythopolitani episcopi, esse feruntur. Sane ubi a verbis interpretis
scholia ipsa dissentire vidi, ut lector, quid de apposita dictione interpres senserit, quid scholion insinuet,
indifficulter agnoscat, et verba interpretis scholio inserui, et, qualiter ea scholii compositor praetulerit,
innui. Sed et, sicubi opportunum fore conspexi, ex me quoque, quoniam esse aliter non potuit, paucissima
quaedam, et quae facilius ab intelligente agnosci poterant, interposui.
Praeterea notandum est, quod, licet tantae gloriae tantaeque scientiae sive antiquitatis iste sanctus
Dionysius fuerit, nunquam tamen aliqua opuscula eum edidisse, nisi fallor, quaecunque orthodoxorum
scripta traditio prodit, priusquam Romani pontifices, videlicet Gregorius, Martinus, et Agatho, dictorum
ejus in conscriptis suis mentionem fecerint, et ea per haec probabilia judicantes admiserint, Gregorius
scilicet in homelia capituli evangelici de centum ovibus et decem drachmis, Martinus in synodo sua, quam
Romae contra haereticos celebravit, et Agatho in epistola, quam ad sextam synodum destinavit. Unde ego
veram esse Graecorum opinionem conjicio perhibentium, libros ejus a prioribus haereticis occultatos,
donec longo post tempore ex opusculis ejus solus codex, qui nunc habetur, est Romae repertus, ceterisque
nondum inventis in Graeciam asportatus. Edidit enim et alios, ut ipse innuit, libros, quos nec Graecus
quisquam, nec adhuc potuit invenire Latinus.
Et quidem Lucas in Actibus apostolorum, Eusebiusque Pamphili, et Dionysius Corinthi antistes, de eo
quaedam miranda tradunt: quae vero scripserit, nisi me oblivio fallat, omnino non tradunt. Suadet autem
ad hoc ita credendum etiam illud, quod nemo probabilium tractatorum, sicut eis moris est, priorum dicta
2

