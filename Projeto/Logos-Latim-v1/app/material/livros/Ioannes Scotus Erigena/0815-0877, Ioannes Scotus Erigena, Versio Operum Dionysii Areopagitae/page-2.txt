enim pudeat nos fateri vestrae serenitudini?— ultra vires nostras, ipso tamen duce, qui est lux mentium et
illuminat abscondita tenebrarum, libros quattuor sancti patris Dionysii Areopagitae, episcopi Athenarum, quos
scripsit ad Timotheum, episcopum Ephesiorum, et decem epistolas ejusdem de Graeco in Latinum transtulimus,
opus valde, ut opinamur, anfractuosum, longeque a modernis sensibus remotum, multis invium, paucis apertum,
non solum propter antiquitatem, verum etiam caelestium altitudinem mysteriorum. Fertur namque praefatus
Dionysius fuisse discipulus atque adjutor Pauli apostoli, a quo Atheniensium constitutus est episcopus, cujus
Lucas commemorat in Actibus apostolorum, et Dionysius, episcopus Corinthi, vir antiquus, beatus quoque
Polycarpus in epistola ad ecclesiam Athenarum, Eusebius item Pamphili in ecclesiastica historia, nec non etiam
sanctus Papa Gregorius in homelia sua, ubi breviter angelorum ordines exposuit. Hunc eundem quoque non
praefati viri, sed alii moderni temporis asserunt, quantum vita ejus a fidelibus viris tradita testatur, temporibus
Papae Clementis, successoris videlicet Petri apostoli, Romam venisse, et ab eo praedicandi Evangelii gratia in
partes Galliarum directum fuisse, et Parisii martyrii gloria coronatum fuisse cum beatissimis suis consortibus,
Rustico scilicet atque Eleutherio. Haec igitur nostra qualiscunque sit translatio non quidem prolixae indiget, ut
arbitror, apologiae, cum omnibus ejus aemulis, quicunque et qualescunque sint, facillima una responsione
possimus occurrere, vestrae videlicet celsitudini neque potuisse neque debuisse non obedire. Si quis autem nimis
tardae aut nimis inusitatae redarguerit elocutionis, attendat, non me tantum, sed et se ipsum nihil posse plus
accipere, quam quod ipse distribuit, qui dividit singulis propria, prout vult. Sin vero obscuram minusque apertam
praedictae interpretationis seriem judicaverit, videat, me interpretem hujus operis esse, non expositorem. Ubi
valde pertimesco, ne forte culpam infidi interpretis incurram. At si aut superflua quaedam superadjecta esse, aut
de integritate graecae constructionis quaedam deesse arbitratus fuerit, recurrat ad codicem graecum, unde ego
interpretatus sum; ibi fortassis inveniet, itane est necne. Hoc tamen mihi idoneum fore arbitratus sum, omissis
aliorum conjecturis illius solius arbitrio succumbere, cui oportet me obtemperare. Sanctus ergo Dionysius, ut
praediximus, Areopagita, ex vico videlicet Martis denominatus—Ares namque a Graecis bellum vocatur—
primis juventutis suae floribus academiae studiis eruditus, deinde divino atque ineffabili miraculo solaris
eclipseos, quae facta est confixo Domino nostro Jesu Christo crucis patibulo, commotus—ipse siquidem, ut in
quadam suarum epistolarum commemorat, dum esset juxta Heliopolim cum Polycarpo episcopo ceterisque, qui
tunc aderant, divina procurante providentia mirabilem in modum conspexerat lunam soli subeuntem, ac per hoc
solem defecisse—moxque sanctissimum virum, apostolorum discipulum, Ierotheum videlicet episcopum,
secutus, cujus in tertio hujus operis libro memoriam facit, eundemque magistrum suum venerabilem nominat,
ceterisque tunc temporis coepiscopis post apostolos in theologia praeferre non dubitat, cum quo multisque aliis
sanctis in unum convenientibus Christum post resurrectionem corporaliter est contemplatus, aderantque ibi, ut
ipse ait, Jacobus, frater Domini, et Petrus, vertex apostolorum—talibus ac tantis admonitus, divinarumque
Scripturarum mysteriis illuminatus, scripsit hos libros, hortante ac postulante sancto Timotheo, aliisque, quorum
nomina in processu hujus operis saepissime declarat, doctrinamque breviter insinuat. Sed praesentis operis
intentionem breviter intimare necessarium duximus, quo facilius lector studiosus ingrediatur. Primus itaque liber,
qui inscribitur de caelesti Ierarchia, quod nos, non verbum, sed sensum exprimentes, possumus latine dicere de
caelesti pontificatu, seu de summo sacerdotio, novem caelestium virtutum dispositiones enumerat, ordinat,
segregat, conjungit, earumque sanctis theologis divinitus manifestatas symbolicas, hoc est significativas vel
mysticas imaginationes luculenter exponit. Ordinat quidem in superiores et medias et ultimas, segregat vero in
ternas ter Ierarchias, conjungit primas ultimis et ultimas primis per medias, mirabili extremitatum et medietatum
ratione coadunans. Dissimilium quoque formarum descriptiones in propheticis visionibus plus quam similium
caelestes substantias expressius insinuari confirmat, nullamque visibilium seu invisibilium naturarum ab initio
intellectualis creaturae usque ad extremum terrenumque vermiculum nominari, ex qua divina theologia quandam
similitudinem ad significandam omnium rerum causam, Deum videlicet, non introducat, et cetera. Secundus
vero, cui est inscriptio de Ecclesiastica Ierarchia, humanae naturae, Salvatoris nostri sanguine redemptae,
unitatem denuntiat, ad similitudinem videlicet caelestis sacerdotii, quantum possibile est mortalibus, ad hoc
ordinatam. Cujus summus pontifex est ipse, qui eam sibi per gratiam suam coaptavit, qui etiam totius Ierarchiae,
caelestium quidem et terrestrium, principium est et medium et finis, ad quem omnia referuntur. Haec itaque
nostra Ierarchia instar caelestis tripartita est, in tres scilicet Ierarchias. Quarum prima temporali quidem ordine,
ultima vero dignitate legale est sacerdotium, quod in variis valdeque obscuris symbolis per legislatorem Moysea
plane carnali adhuc populo, literaeque, non spiritui servienti distributum est. Cujus maximus character erat
tabernaculum illud in Arabico monte figurate monstratum. Secunda vero, quae et media, sacerdotium, quod nunc
est, Ecclesiam dico Novi Testamenti, sub gratia quidem constitutam, partim symbolis visibilium sacramentorum
dispositam, partim vero veritatis contemplatione perfectam. Et est finis praeteritae primae, initium vero futurae
Ierarchiae, quae est tertia, nunc ex parte inchoata in primitiis contemplationis, perficienda vero post gloriam
futurae resurrectionis, quando visibilium sacramentorum velaminibus sublatis ipsam veritatem perspicua claritate
2

