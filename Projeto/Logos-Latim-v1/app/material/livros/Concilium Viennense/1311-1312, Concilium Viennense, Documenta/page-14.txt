concordia stabiliri necnon et certa alia quae ad reformationem praefati ordinis hospitalis pertinent providimus
salubriter ordinanda.
Verum quia occupationes imminere quae velut mare ad sedem praedictam confluunt et indesinenter cor nostrum
exagitant ordinationes huiusmodi iuxta nostrum desiderium non sinerunt hactenus nec adhuc permittunt
executioni votivae mandari ne oblivione vel occupatione qualibet fructus ordinationum tam salubrium pereat sed
potius oportuno tempore dante domino colligatur capitula huiusmodi faciendarum ordinationum praesentibus
inseri fecimus quorum tenores tales sunt.
Ut ex applicatione bonorum ordinis quondam templi ad ordinem hospitalis cum provisionis nostrae ministerio
promoveatur et prosperetur sicut optamus negotium terrae sanctae ac inter praelatos et ceteros viros
ecclesiasticos dicti que fratres ordinis via praecludatur litigiis scandalis et discordiis perpetua que stabiliatur
concordia inter eos et ordo ipse ac professores ipsius si et prout expedire videbitur reformentur circa eundem
ordinem tria providimus specialiter ordinanda et ut primo agatur de hiis quae faciunt ad promotionem negotii
terrae sanctae bona praefati ordinis tam antiqua quam nova et ipsorum valorem annuum exacta exquiri diligentia
faciemus sollicite inquirentes et omnino scire volentes quantum quaelibet ipsius ordinis domus sive antiqua sive
nova valeat annuatim et de quanto possit quolibet anno terrae sanctae subsidio respondere quo facto iuxta
existimationem et valorem bonorum ipsorum et habita ratione de expensis in locis et propter loca ipsius ordinis
necessario faciendis ad tenendum perpetuo in terra sancta certum fratrum et militum numerum eundem ordinem
astringemus.
Qui quidem fratres et milites ad acquirendum terram eandem et acquisitam etiam conservandum quantum deus
dederit laborent efficaciter et intendant ordinato per nos et proviso quod citra mare fratres eiusdem ordinis
paucissimi morabuntur videlicet soli ad regenda loca ipsius ordinis necessarii et alii senes et valetudinarii et
inhabiles ad bellandum iuvenes autem et fortes ad bellandum habiles mittentur et tenebuntur necessario ultra
mare ut sic terra sancta recipiat quod sibi debetur ipse que ordo id ad quod institutus est sicut decet et expedit
prosequatur non relicta sibi secundum haec ex divitiis aut personarum qualitate vel multitudine sed adempta
potius superbiendi licentia vel otiosa opera prosequendi cum longe pauciores ipsius ordinis fratres et milites sint
citra mare moram tracturi quam hactenus morabantur bona que praedicta multum et longe plus solito onerata sint
eis iuxta provisionem de qua praemittitur remansura.
Verum etsi successoribus nostris quod praemissa servari faciant necessitatem imponere non possimus ut eis
tamen ad hoc occasionem demus et facilitatem etiam praeparemus valorem annuum singularum domorum
praedictarum et servitium etiam de quo singulis annis poterunt terrae sanctae subsidio respondere necnon et
certum fratrum et militum numerum qui ultra mare ut praemittitur morari debebunt faciemus in Romana curia
cum exacta diligentia regestrari et regestrata cum regestris papalibus sub bulla etiam nostra ordinabimus
perpetuo conservari ac ut etiam nulla super hoc desit diligentia vel cautela praemissa ut praedicitur regestrata ad
reges omnes christianos per eos perpetuo conservanda sub bulla nostra mittemus ut si forte quod absit contigerit
ordinationem huiusmodi per praefatum ordinem non servari reges ipsi de praedictis modo informati praemisso
citius et plenius possint cognoscere in quo cessabitur ab observantia ordinationis praedictae et ex hoc etiam per
consequens inducantur ut ordinationem ipsam facere observari procurent.
Secundo autem ad tranquillitatem et pacem stabiliendam ut supra dictum est inter ecclesias et praelatos cum
ordine saepefato taliter providebimus videlicet quod omnia ipsius ordinis privilegia volumus et faciemus nobis
integraliter exhiberi.
Et licet exemptionem si eam ipse ordo habeat tollere vel si non habeat concedere minime intendamus privilegia
tamen si qua habeat odiosa vel materiam litibus aut discordiis sive scandalis ministrantia omnino tollemus dubia
si qua forte quae tolli non expediat invenerimus declarando et nihilominus ad provisionem concordiae pleniorem
in qualibet provincia duos de ipsa praelatos et unum de clericis nostris vel aliis deputabimus dantes eisdem
plenam et liberam potestatem ut simpliciter et de plano et sine strepitu et figura iudicii lites omnes et causas inter
praefatum ordinem et ecclesias ac quascunque personas ecclesiasticas motas et quae moveri possent super
ecclesiis decimis et primitiis procurationibus et rebus quibuscunque et iuribus quacunque ratione vel causa etiam
propter bona vel iura dicti ordinis quondam templi vocatis vel etiam si voluerint non vocatis partibus facta
informatione vel non facta sicut eis placuerit audiant et decidant vel inter partes ipsas componant ita quod ab
ipsis ante vel post sententiam vel decisionem eorum appellari non possit sed quod ab eis factum fuerit et decisum
omnino perinde habeatur ac si factum et decisum esset a nobis.
14

