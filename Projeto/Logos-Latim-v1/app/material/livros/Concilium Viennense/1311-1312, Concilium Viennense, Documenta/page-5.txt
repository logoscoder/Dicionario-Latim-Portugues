modicum terrae sanctae subsidii detrimentum sequeretur et altercatio et retardatio ac decisionis ipsius negotii
dilatio ad haec multas rationes et varias allegantes.
Verum licet ex processibus habitis contra ordinem memoratum ipse ut haereticalis per diffinitivam sententiam
canonice condemnari non possit quia tamen idem ordo de illis haeresibus quae imponuntur eidem est plurimum
diffamatus et quia quasi infinitae personae illius ordinis inter quas sunt generalis magister visitator Franciae et
maiores praeceptores ipsius per eorum confessiones spontaneas de praedictis haeresibus erroribus et sceleribus
sunt convictae quia etiam ipsae confessiones dictum ordinem reddunt valde suspectum et quia infamia et
suspicio praelibatae dictum ordinem reddunt ecclesiae sanctae dei et praelatis eiusdem ac regibus aliis que
principibus et caeteris catholicis nimis abominabilem et exosum quia etiam verisimile creditur quod amodo bona
non reperiretur persona quae dictum ordinem vellet intrare propter quae ipse ordo ecclesiae dei ac prosecutioni
negotii terrae sanctae ad cuius servitium fuerant deputati inutilis redderetur quoniam insuper ex dilatione
decisionis seu ordinationis dicti negotii ad quam faciendam vel sententiam promulgandam terminus
peremptorius fuerat in praesenti concilio praefatis ordini et fratribus assignatus a nobis bonorum templi quae
dudum ad subsidium terrae sanctae et impugnationem inimicorum fidei christianae a Christi fidelibus data legata
et concessa fuerunt totalis amissio destructio et dilapidatio ut probabiliter creditur sequeretur inter eos qui dicunt
ex nunc contra dictum ordinem pro dictis criminibus condemnationis sententiam promulgandam et alios qui
dicunt ex processibus praehabitis contra dictum ordinem condemnationis sententiam iure ferri non posse longa et
matura deliberatione praehabita solum deum habentes prae oculis et ad utilitatem negotii terrae sanctae
respectum habentes non declinantes ad dexteram vel sinistram viam provisionis et ordinationis duximus
eligendam per quam tollentur scandala vitabuntur pericula et bona conservabuntur subsidio terrae sanctae.
Considerantes itaque infamiam suspicionem clamosam insinuationem et alia supradicta quae contra ordinem
faciunt supradictum necnon et occultam et clandestinam receptionem fratrum ipsius ordinis differentiam que
multorum fratrum eiusdem a communi conversatione vita et moribus aliorum Christi fidelium in eo maxime
quod recipientes aliquos in fratres sui ordinis receptos in ipsa receptione professionem emittere faciebant et
iurare modum receptionis nemini revelare nec religionem illam exire ex quibus contra eos praesumitur evidenter
attendentes insuper grave scandalum ex praedictis contra ordinem praelibatum subortum fuisse quod non
videretur posse sedari eodem ordine remanente necnon et fidei et animarum pericula et quamplurimorum fratrum
dicti ordinis horribilia multa facta et multas alias rationes iustas et causas quae nostrum ad infrascripta movere
animum rationabiliter et debite potuerunt quia et maiori parti dictorum cardinalium et praedictorum a toto
concilio electorum plus quam quatuor vel quinque partibus eorumdem visum est decentius et expedientius et
utilius pro dei honore et pro conservatione fidei christianae ac subsidio terrae sanctae multis que aliis rationibus
validis sequendam fore potius viam ordinationis et provisionis sedis apostolicae ordinem saepe fatum tollendo et
bona ad usum ad quem deputata fuerant applicando de personis etiam ipsius ordinis quae vivunt salubriter
providendo quam defensionis iuris observationes et negotii prorogationes animadvertentes quoque quod alias
etiam sine culpa fratrum ecclesia Romana fecit interdum alios ordines solemnes ex causis incomparabiliter
minoribus quam sint praemissae cessare non sine cordis amaritudine et dolore non per modum diffinitivae
sententiae sed per modum provisionis seu ordinationis apostolicae praefatum templi ordinem et eius statum
habitum atque nomen irrefragabili et perpetuo valitura tollimus sanctione ac perpetuae prohibitioni subicimus
sacro concilio approbante districtius inhibentes ne quis dictum ordinem de cetero intrare vel eius habitum
suscipere vel portare aut pro templario gerere se praesumat.
Quod si quis contra fecerit excommunicationis incurrat sententiam ipso facto.
Porro nos personas et bona eadem nostrae ac apostolicae sedis ordinationi et dispositioni quam gratia divina
favente ad dei honorem et exaltationem fidei christianae ac statum prosperum terrae sanctae facere intendimus
antequam praesens sacrum terminetur concilium reservamus inhibentes districtius ne quis cuiuscumque
conditionis vel status exsistat se de personis vel bonis huiusmodi aliquatenus intromittat vel circa ea in
ordinationis sive dispositionis nostrae per nos ut praemittitur faciendae praeiudicium aliquod faciat innovet vel
attentet decernentes exnunc irritum et inane si secus a quoquam scienter vel ignoranter contigerit attentari.
Per hoc tamen processibus factis vel faciendis circa singulares personas ipsorum templariorum per dioecesanos
episcopos et provincialia concilia prout per nos alias exstitit ordinatum nolumus derogari.
Nulli ergo ... Si quis ....
5

