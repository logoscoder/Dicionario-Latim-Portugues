Quibus etiam potestatem concedemus ordinandi ut procurationes in locis diversis ab ipso ordine episcopis
debitae ubi et sicut eis expedire videbitur in annuum censum pecuniam eisdem episcopis solvendam ab ordine
convertantur ita quod ipsi episcopi censum talem recipientes loca a quibus vel propter quae censum ipsum
recipient in suis debeant visitare expensis cum eis hoc videbitur oportunum.
Quod si ordinationem huiusmodi fieri visum non fuerit expedire recipient episcopi cum visitabunt procurationes
sibi debitas in ecclesiis ipsius ordinis quae sufficientes fuerint ad eas solvendas.
In aliis autem quae ad plenas procurationes solvendas sufficientes non fuerint taxabitur per superius deputatos ad
quid solvendum episcopis pro procurationibus tales ecclesiae teneantur.
Item ordinabimus quod omnes ecclesiae curam animarum habentes annexam quae ad ordinem hospitalis templi
quoquo iure spectabant et etiam aliae quae ad ordinem hospitalis nunc spectant seu spectabunt in posterum
subsint de cetero in omnibus quoad spiritualia dioecesanis eorum exemptionis cuiuslibet privilegio non obstante.
Verum ut omnia superius ordinata citius et sine omni ordinis praefati diffugio compleantur et ut bona voluntas
nostra circa praedicta clarius omnibus elucescat omnia privilegia praefato ordini per sedem apostolicam dudum
concessa excepto tamen exemptionis privilegio si quod habent omnino ex nunc suspendemus et suspensa manere
volemus usque ad nostrae beneplacitum voluntatis.
Tertium circa praefatum ordinem per nos ut praedicitur ordinandum cedet ad regulationem et reformationem
ipsius videlicet quod ordinationes statuta et statum et processum ipsius ordinis et personarum eiusdem videbimus
et examinabimus diligenter et approbando ac confirmando bona declarando que dubia illa correctionis lima
egentia tam in ordine quam personis ipsius in capite et membris inveniemus ipsa ad veritatis et iustitiae morum
et regularis observantiae normam cum rationis et aequitatis libratione et prout utilitati et bono statui eiusdem
ordinis expedierit et terrae sanctae subsidio reducemus ut sic ordo ipse et praeservetur a casu et in statu salubri et
prospero conservetur.
Sane super eo quod praelati regni Franciae nobis postquam fuerunt eis suprascripta exposita supplicarunt ut
exemptionis privilegium si quod habeat dictus ordo tollamus vel saltem in dubio suspendamus sicut et alia
eiusdem ordinis privilegia superius ordinavimus suspendenda et super eo etiam quod proposuerunt iidem praelati
quamdiu fratres praefati ordinis illitterati et simplices sub cura suorum sacerdotum simplicium remanebunt et
praelati ipsi eorum facta et conscientias ignorabunt poterit ipsis fratribus esse in grave animarum dispendium seu
periculum quod remaneat eis exemptionis privilegium si quod habent respondemus et dicimus quod propter
temporis brevitatem super praemissis non possumus plene ac deliberate aliquod ordinare sed quam citius
commode poterimus utiliter dante domino ordinabimus et providebimus super eis.
Item sicut iidem praelati nobis supplicare curarunt ordinamus et volumus quod sicut iuxta praemissa singuli
reges catholici habebunt scripturam valorem reddituum ipsius ordinis et alia de quibus supra circa hoc agitur
continentem ita unaquaeque provincia habere debeat et habeat eandem scripturam.
Item iuxta supplicationem praelatorum ipsorum ordinamus et volumus quod compositiones pendentes et factae a
decem annis citra ac per metum dictorum ordinum hospitalis et templi quondam ab ecclesiis et ecclesiasticis
personis extortae ipsis ecclesiis et personis non obstent vel in aliquo noceant quod que si duo praelati et alius non
praelatus a nobis ut praemittitur deputandi super agendis coram eis in idem non poterunt concordare valeat et
plenam habeat firmitatem quod ab uno de praelatis ipsis et tertio non praelato iudicatum fuerit aut in via
compositionis vel concordiae ordinatum.
Item supplicationi dictorum praelatorum quantum commode possumus condescendentes concedemus duobus
praelatis ut praemittitur deputandis a nobis circa praemissa procurationes suarum dioecesium in absentia
levandas in pecunia numerata et tertio non praelato faciemus de bonis ordinis quondam templi in pecunia
provideri.

15

