Datum Viennae xi calendas aprilis pontificatus nostri anno septimo.
Ad perpetuam rei memoriam.
Ad providam Christi vicarii praesidentis in specula apostolicae dignitatis circumspectionem pertinet vices
pensare temporum emergentium negotiorum causas discutere ac personarum attendere qualitates ut ad singula
debitum dirigens necessariae considerationis intuitum et opportunae manum operationis apponens de agro
domini sic vitiorum tribulos eruat ut virtutes amplificet sic praevaricantium spinas tollat ut evellendo plus plantet
quam destruat et in loca vacua per eradicationem nocentium tribulorum devota deo plantaria transferendo
potiorem praebeat de provisa et utili eorumdem locorum unione et translatione laetitiam quam vera iustitia quae
compassionem habet doloris intulerit detrimentum personarum locorum huiusmodi per ruinam sic enim
sufferendo quod officit et subrogando quod proficit virtutum profectus amplificat et sublata de medio meliori sub
rogatione restaurat.
Dudum siquidem ordinem domus militiae templi ierosolimitani propter magistrum et fratres ceteras que personas
dicti ordinis in quibuslibet mundi partibus consistentes variis et diversis non tam nefandis quam infandis proh
dolor errorum et scelerum obscenitatibus pravitatibus maculis et labe respersos quae propter tristem et spurcidam
eorum memoriam praesentibus subticemus eius que ordinis statum habitum atque nomen non sine cordis
amaritudine et dolore sacro approbante concilio non per modum diffinitivae sententiae cum eam super hoc
secundum inquisitiones et processus super hiis habitos non possemus ferre de iure sed per viam provisionis seu
ordinationis apostolicae irrefragabili et perpetuo valitura substulimus sanctione ipsum prohibitioni perpetuae
supponentes districtius inhibendo ne quis dictum ordinem de cetero intrare vel eius habitum suscipere vel portare
aut pro templario gerere se praesumeret.
Quod si quis contrafaceret excommunicationis incurreret sententiam ipso facto.
Universa etiam bona ordinis praelibati apostolicae sedis ordinationi et dispositioni auctoritate apostolica duximus
reservanda inhibentes districtius ne quis cuiuscumque conditionis vel status existeret se de personis vel bonis
huiusmodi aliquatenus intromitteret vel circa ea in praeiudicium ordinis seu dispositionis apostolicae per sedem
eamdem ut praemittitur faciendae aliquid faceret innovaret vel etiam attentaret decernentes ex tunc irritum et
inane si secus a quoquam scienter vel ignoranter contingeret attentari ac postmodum ne dicta bona quae dudum
ad subsidium terrae sanctae et impugnationem inimicorum fidei christianae a Christi cultoribus data legata
concessa et acquisita fuerunt debita gubernatione carentia tamquam vacantia deperirent vel converterentur in
usus alios quam in illos ad quos fuerant pia devotione fidelium deputata vel propter tarditatem ordinationis et
dispositionis huiusmodi eorum destructio vel dilapidatio sequeretur cum fratribus nostris sanctae Romanae
ecclesiae cardinalibus necnon patriarchis archiepiscopis episcopis et praelatis ac etiam cum nonnullis
excellentibus et illustribus personis cum reliquorum quoque absentium praelatorum et etiam capitulorum et
conventuum ecclesiarum et monasteriorum procuratoribus in dicto concilio constitutis habuimus ardua morosa et
diversa consilia et tractatus ut per huiusmodi consiliorum et tractatuum deliberationem praehabitam diligentem
dictorum bonorum ordinatio et dispositio ad honorem dei augmentum fidei exaltationem ecclesiae dictae terrae
subsidium salutem quoque fidelium et quietem salubris et utilis proveniret post que utique longa praemeditata
provisa et matura consilia suadentibus plurimis iustis causis nostra et dictorum patrum necnon patriarcharum
archiepiscoporum episcoporum et aliorum praelatorum ac excellentium et illustrium personarum praedictorum in
dicto concilio tunc praesentium deliberationes et consilia in hoc finaliter resederunt ut praedicta bona ordini
hospitalis sancti Ioannis ierosolimitani et ipsi hospitali ac dilectis filiis magistro et fratribus hospitalis eiusdem
nomine hospitalis et ordinis eorumdem qui tamquam athletae domini pro defensione fidei se periculis mortis
iugiter exponentes onerosa nimis et periculosa dispendia continue perferunt in partibus transmarinis in
perpetuum unirentur.
Nos igitur inter cetera mundi loca in quibus vigere dinoscitur observantia regularis dictum ordinem hospitalis et
ipsum hospitale sincerae caritatis plenitudine prosequentes ac attendentes quod sicut evidentia facti docet in eo
divinis obsequiis ferventer insistitur pietatis et misericordiae opera vigilantibus studiis exercentur fratres
hospitalis ipsius mundanis spretis illecebris devotum impendentes altissimo famulatum ac pro recuperatione
terrae praedictae tamquam intrepidi Christi pugiles ferventibus studiis et desideriis intendentes quaelibet ducunt
humana pericula in contemptum considerantes quoque quod ex hoc tanto eorumdem magistri et fratrum dictorum
ordinis et hospitalis crescet strenuitas animorum fervor augebitur et ipsorum roborabitur fortitudo ad
propulsandas nostri redemptoris iniurias et hostes eiusdem fidei conterendos quanto ipsorum potentia in
6

