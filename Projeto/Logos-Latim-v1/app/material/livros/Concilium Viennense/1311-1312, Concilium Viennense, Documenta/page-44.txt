Paramenta etiam ecclesiastica in plerisque locis tam multa habent et tam notabiliter pretiosa quod excedunt in his
magnas ecclesias cathedrales.
Equos insuper et arma eis oblata in funeribus recipiunt indistincte.
Tamen communitas fratrum et specialiter rectores ipsius ordinis asserebant quod praedicta seu plura ex ipsis in
ordine non fiebant quod et si qui reperiuntur rei in talibus rigide puniuntur nec non contra talia ne fiant sunt facta
pluries ab antiquo statuta in ordine multum stricta.
Cupientes igitur nos ipsorum fratrum providere conscientiis et cuncta dubia quantum possibile nobis est de
ipsorum pectoribus removere ad praedicta modo qui sequitur respondemus.
Cum enim ad veritatem vitae pertineat ut id quod exterius agitur interiorem mentis dispositionem et habitum
repraesentet necesse habent fratres qui se expropriatione tanta a temporalibus abstraxerunt ab omni eo quod
dictae expropriationi esset vel posset videri contrarium abstinere.
Quia igitur in successionibus transit non solum usus rei sed et dominium suo tempore in heredes fratres autem
praefati nihil sibi in speciali acquirere vel eorum ordini possunt etiam in communi declarando dicimus quod
successionum huiusmodi quae etiam ex sui natura indifferenter ad pecuniam et etiam ad alia mobilia et
immobilia se extendunt considerata sui puritate voti nullatenus sunt capaces.
Nec licet eis valorem hereditatum talium vel tantam earum partem quod praesumi posset hoc in fraudem fieri
quasi sub modo et forma legati sibi dimitti facere vel sic dimissa recipere quin potius ista sic fieri ab ipsis
simpliciter prohibemus.
Cum que annui redditus inter immobilia censeantur a iure ac huiusmodi redditus obtinere paupertati et
mendicitati repugnet nulla dubitatio est quod praedictis fratribus redditus quoscunque sicut et possessiones vel
eorum etiam usum cum eis non reperiatur concessus recipere vel habere conditione considerata ipsorum non
licet.
Amplius cum non solum quod malum esse dignoscitur sed et omne quod speciem habet mali sit a viris perfectis
specialiter evitandum ex talibus autem assistentiis in curiis et instigationibus cum de rebus agitur in ipsorum
commoda convertendis creduntur verisimiliter ex his quae foris patent de quibus habent homines foris iudicare in
ipsis rebus fratres assistentes aliquid quaerere tanquam suum nullo modo debent huiusmodi voti et regulae
professores se talibus curiis et litigiosis actibus immiscere ut et testimonium habeant ab his qui foris sunt et
puritati satisfaciant voti sui ac evitetur per hoc scandalum proximorum.
Verum etiam cum dicti ordinis fratres non solum a receptione proprietate dominio sive usu ipsius pecuniae
verum etiam a contrectatione qualibet ipsius et ab ea sint penitus alieni quemadmodum saepe dictus praedecessor
noster in declaratione huiusmodi regulae plane dixit cum que dicti ordinis professores pro nulla re temporali
possint in iudicio experiri praedictis fratribus non licet nec competit quin potius considerata sui puritate status
debent sibi scire interdictum quod huiusmodi exsecutionibus et dispositionibus se exponant cum haec saepius
absque litigio et contrectatione vel administratione pecuniae nequeant expediri.
Verumtamen in his exsequendis dari consilium ipsorum statui non obsistit cum ex hoc ipsis circa bona
temporalia nulla iurisdictio sive actio in iudicio sive dispensatio tribuatur.
Licet vero non solum sit licitum sed et multum conveniens rationi quod fratres qui in laboribus spiritualibus
orationis et studii sedulo occupantur hortos et areas habeant competentes ad recollectionem vel recreationem sui
et interdum ad se ipsos post labores huiusmodi corporaliter deducendos nec non ad habenda necessaria hortalitia
pro se ipsis habere tamen hortos aliquos ut colantur ac olera ac alia hortalitia pretio distrahantur nec non et
vineas repugnat suae regulae et ordinis puritati.

44

