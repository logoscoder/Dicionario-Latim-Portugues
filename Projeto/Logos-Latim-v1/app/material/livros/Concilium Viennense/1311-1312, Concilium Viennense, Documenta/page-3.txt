eisdem confitentibus nullum fieri praeiudicium volebamus super praemissis meram et plenam nobis dicerent
veritatem super his interrogavimus et usque ad numerum septuaginta duorum examinavimus multis ex fratribus
nostris nobis assistentibus diligenter eorum que confessiones per publicas manus in authenticam scripturam
redactas illico in nostra et dictorum fratrum nostrorum praesentia ac deinde interposito aliquorum dierum spatio
in consistorio legi fecimus coram ipsis et illas in suo vulgari cuilibet eorum exponi qui perseverantes in illis eas
expresse et sponte prout recitatae fuerant approbarunt.
Post quae cum generali magistro visitatore Franciae et praecipuis praeceptoribus praefati ordinis intendentes
super praemissis inquirere per nos ipsos ipsum generalem magistrum et visitatorem Franciae ac terrae
ultramarinae Normanniae Aquitaniae ac Pictaviae praeceptores maiores nobis Pictavis exsistentibus mandavimus
praesentari.
Sed cum quidam ex eis sic infirmabantur tunc temporis quod aequitare non poterant nec ad nostram praesentiam
commode adduci nos scire volentes de praemissis omnibus veritatem et an vera essent quae continebantur in
eorum confessionibus et depositionibus quas coram inquisitore pravitatis haereticae in regno Franciae supradicto
praesentibus quibusdam notariis publicis et multis aliis bonis viris dicebatur fecisse nobis et fratribus nostris per
ipsum inquisitorem sub manibus publicis exhibitas et ostensas dilectis filiis nostris Berengario tunc tituli Nerei et
Achillei nunc episcopo Tusculano et Stephano tituli sancti Cyriaci in thermis presbytero et Landulfo titulo sancti
Angeli diacono cardinalibus de quorum prudentia experientia et fidelitate indubitatam fiduciam obtinemus
commisimus et mandavimus ut ipsi cum praefatis magistro generali visitatore ac praeceptoribus inquirerent tam
contra ipsos et singulares personas ipsius ordinis generaliter quam contra ipsum ordinem super praemissis cum
diligentia veritatem et quidquid super his invenirent nobis referre ac eorum confessiones et depositiones per
manum publicam in scriptis redactas nostro apostolatui deferre ac praesentare curarent eidem magistro ac
visitatori et praeceptoribus beneficium absolutionis a sententia excommunicationis quam pro praemissis si vera
essent incurrerant si absolutionem humiliter ac devote peterent ut debebant iuxta formam ecclesiae impensuri.
Qui cardinales ad ipsos generalem magistrum visitatorem et praeceptores personaliter accedentes eis sui
adventus causam exposuerunt.
Et quoniam personae ipsorum et aliorum templariorum in regno Franciae consistentium nobis traditae fuerant
quod libere absque metu cuiusquam plene ac pure super praemissis omnibus ipsis cardinalibus dicerent veritatem
eis auctoritate apostolica iniunxerunt.
Qui magister visitator et praeceptores terrae Normanniae ultramarinae Aquitaniae et Pictaviae coram ipsis tribus
cardinalibus praesentibus quatuor tabellionibus publicis et multis aliis bonis viris ad sancta dei evangelia ab eis
corporaliter tacta praestito iuramento quod super praemissis omnibus meram et plenam dicerent veritatem coram
ipsis singulariter libere ac sponte absque coactione qualibet et terrore deposuerunt et confessi fuerunt inter cetera
Christi abnegationem ac exspuitionem super crucem cum in ordine templi recepti fuerunt et quidam ex eis se sub
eadem forma scilicet cum abnegatione Christi et exspuitione super crucem fratres multos etiam recepisse.
Sunt etiam quidam ex eis quaedam alia horribilia et inhonesta confessi quae subticemus ad praesens.
Dixerunt praeterea et confessi fuerunt ea vera esse quae in eorum confessionibus et depositionibus continentur
quas dudum fecerant coram inquisitore praefato.
Quae confessiones et depositiones dictorum generalis magistri visitatoris et praeceptorum in scripturam
publicam per quatuor tabelliones publicos redactae in ipsorum magistri visitatoris et praeceptorum et
quorumdam aliorum bonorum virorum praesentia ac deinde interposito aliquorum dierum spatio coram ipsis
eisdem lectae fuerunt de mandato et in praesentia cardinalium praedictorum et in suo vulgari expositae cuilibet
eorumdem.
Qui perseverantes in illis eas expresse et sponte prout recitatae fuerant approbarunt.
Et post confessiones et depositiones huiusmodi ab ipsis cardinalibus ab excommunicatione quam pro praemissis
incurrerant absolutionem flexis genibus manibus que complexis humiliter et devote ac cum lacrimarum effusione
non modica petierunt.
3

