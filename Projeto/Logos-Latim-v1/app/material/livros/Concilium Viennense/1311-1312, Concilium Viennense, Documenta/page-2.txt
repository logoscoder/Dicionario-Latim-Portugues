Sane dudum circa nostrae promotionis ad apicem summi pontificatus initium etiam antequam Lugdunum ubi
recepimus nostrae coronationis insignia veniremus et post tam ibi quam alibi secreta quorundam nobis insinuatio
intimavit quod magister praeceptores et alii fratres ordinis militiae templi hierosolymitani et etiam ipse ordo qui
ad defensionem patrimonii domini nostri Iesu Christi fuerant in transmarinis partibus constituti et speciales fidei
catholicae pugiles et terrae sanctae praecipui defensores ipsius terrae negotium gerere principaliter videbantur
propter quod sacrosancta Romana ecclesia eosdem fratres et ordinem specialis favoris plenitudine prosequens
eos adversus Christi hostes crucis armavit signaculo multis exaltavit honoribus et diversis libertatibus et
privilegiis communivit et tam ipsius quam cunctorum Christi fidelium manus cum multiplici erogatione bonorum
sentiebant multifarie multis que modis propter hoc adiutrices contra ipsum dominum Iesum Christum in scelus
apostasiae nefandae detestabile idolatriae vitium exsecrabile facinus Sodomorum et haereses varias erant lapsi.
Sed quia non erat verisimile nec credibile videbatur quod viri tam religiosi qui praecipue pro Christi nomine
suum saepe sanguinem effuderunt ac personas suas mortis periculis frequenter exponere videbantur qui que
magna tam in divinis officiis quam in ieiuniis et aliis observantiis devotionis signa frequentius praetendere
videbantur suae sic essent salutis immemores quod talia perpetrarent praesertim cum idem ordo bonum et
sanctum initium habuerit et a sede apostolica gratiam approbationis perceperit et per sedem eandem ipsius
ordinis regula utpote sancta rationabilis atque iusta meruerit approbari eiusmodi insinuationi et delationi ipsorum
eiusdem domini nostri exemplis et canonicae scripturae doctrinis edocti aurem noluimus inclinare.
Deinde vero carissimus in Christo filius noster Philippus rex Francorum illustris cui eadem fuerant facinora
nuntiata non typo avaritiae cum de bonis templariorum nihil sibi vindicare aut appropriare intenderit immo ea in
regno suo dimisit manum suam exinde totaliter amovendo sed fidei orthodoxae fervore suorum progenitorum
vestigia clara sequens accensus de praemissis quantum licite potuit se informans ad instruendum et informandum
nos super his multas et magnas nobis informationes per suos nuntios et litteras destinavit.
Infamia vero contra templarios ipsos et ordinem eorumdem increbrescente validius super sceleribus antedictis et
quia etiam quidam miles eiusdem ordinis magnae nobilitatis et qui non levis opinionis in dicto ordine habebatur
coram nobis secrete iuratus deposuit quod ipse in receptione sua ad recipientis suggestionem praesentibus
quibusdam aliis militibus militiae templi negavit Christum et exspuit super crucem sibi a dicto recipiente
ostensam.
Dixit etiam se vidisse quod magister militiae templi qui vivit adhuc recepit in conventu dicti ordinis ultramarino
quemdam militem eodem modo scilicet cum abnegatione Christi et exspuitione super crucem praesentibus bene
ducentis fratribus eiusdem ordinis et audivit dici quod sic in receptione fratrum dicti ordinis servabatur quod ad
recipientis vel ad hoc deputati suggestionem qui recipiebatur Iesum Christum negabat et super crucem sibi
ostensam exspuebat in vituperium Christi crucifixi et quaedam alia faciebant recipiens et receptus quae non sunt
licita nec christianae conveniunt honestati prout ipse tunc confessus exstitit coram nobis.
Urgente nos ad id officii nostri debito vitare nequivimus quin tot et tantis clamoribus accomodaremus auditum.
Sed cum demum fama publica deferente ac clamosa insinuatione dicti regis necnon et ducum comitum et
baronum et aliorum nobilium clericorum quoque et populi dicti regni Francorum ad nostram propter hoc tam per
se quam per procuratores et syndicos praesentiam venientium ad nostram quod dolenter referimus audientiam
pervenisset quod magister praeceptores et alii fratres dicti ordinis et ipse ordo praefatis et pluribus aliis erant
criminibus irretiti et praemissa per multas confessiones attestationes et depositiones praefati magistri visitatoris
Franciae ac plurium praeceptorum et fratrum ordinis praelibati coram multis praelatis et haereticae pravitatis
inquisitore auctoritate apostolica praecedente in regno Franciae factas habitas et receptas et in publicam
scripturam redactas nobis que et fratribus nostris ostensas probari quodammodo viderentur ac nihilominus fama
et clamores praedicti in tantum invaluissent et etiam ostendissent tam contra ipsum ordinem quam contra
personas singulares eiusdem quod sine gravi scandalo praeteriri non poterat nec absque imminenti fidei periculo
tolerari nos illius cuius vices licet immeriti in terris gerimus vestigiis inhaerentes ad inquirendum de praedictis
ratione praevia duximus procedendum multos que de praeceptoribus presbyteris militibus et aliis fratribus dicti
ordinis reputationis non modicae in nostra praesentia constitutos praestito ab eis nihilominus iuramento et eis
cum affectione non modica per patrem et filium et spiritum sanctum sub ostentatione divini iudicii ac
interminatione maledictionis aeternae in virtute sanctae oboedientiae adiuratis quod tunc in loco tuto et idoneo
constituti ubi nihil eos timere oportebat non obstantibus confessionibus per eos coram aliis factis per quas
2

