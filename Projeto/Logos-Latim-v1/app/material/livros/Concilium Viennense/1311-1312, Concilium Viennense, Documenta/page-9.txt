nomen substulimus removimus et cassavimus ac perpetuae prohibitioni subiecimus sacro concilio approbante
personas et bona eiusdem ordinis ordinationi et dispositioni sedis apostolicae reservantes per hoc tamen
processibus factis vel faciendis circa singulares personas aut fratres eiusdem quondam ordinis per dioecesanos
episcopos et provincialia concilia prout per nos alias ordinatum exstitit noluimus derogari.
Nunc igitur volentes circa singulares easdem personas aut fratres plenius sicut expedit providere fratres ipsos
omnes praeter magistrum quondam dicti ordinis visitatorem Franciae et terrae sanctae Normanniae et Aquitaniae
ac Pictaviae et provinciae Provinciae magnos praeceptores quos dudum dispositioni nostrae specialiter
reservavimus et fratrem Oliverium de Penna dicti quondam ordinis militem quem ex nunc dispositioni sedis
apostolicae reservemus iudicio et dispositioni conciliorum provincialium sicut et hactenus fecimus duximus
relinquendos volentes iuxta diversitatem conditionum ipsorum per eadem concilia cum eis procedi videlicet quod
illis qui sunt iam supradictis erroribus sententialiter absoluti vel in posterum exigente iustitia absolventur de
bonis praefati quondam ordinis unde iuxta status sui decentiam substentari valeant ministretur circa eos autem
qui de praefatis erroribus sunt confessi consideratis eorum conditionibus modo que confessionis eorum pensato
volumus a praefatis conciliis prout eorum circumspectioni videbitur rigorem iustitiae cum affluenti misericordia
mitigari circa impenitentes et relapsos si qui quod deus avertat inventi fuerint inter eos iustitia aut censura
canonica observanda quoad illos vero qui etiam suppositi quaestionibus se praedictis esse involutos erroribus
negaverint per eadem concilia servari et fieri volumus quod iustum fuerit et aequitas canonum suadebit.
Eos autem cum quibus adhuc non est super dictis erroribus inquisitum et qui sub manu vel potestate ecclesiae
non habentur sed sunt forsitan fugitivi sacri approbatione concilii praesentium tenore citamus ut a die praesenti
infra annum quem ad hoc eis pro termino praeciso et peremptorio assignamus coram dioecesanis suis curent
personaliter comparere subituri eorum examen prout iustitia suadebit ac secundum praedictorum conciliorum
iudicium pro meritis recepturi magna tamen tam circa eos quam circa alios supra expressos praeterquam contra
relapsos et impenitentes misericordia adhibita et servata et eo semper proviso quod de bonis dicti quondam
ordinis provideatur in necessariis tam istis quam illis et etiam omnibus eiusdem quondam ordinis fratribus
quandocumque ad ecclesiae oboedientiam venerint et quamdiu in oboedientia eadem persisterint iuxta status sui
conditiones et decentiam eorumdem ipsis omnibus in domibus praefati quondam ordinis aut in religiosorum
aliorum monasteriis ad expensas tamen ipsius quondam ordinis iuxta dictorum conciliorum arbitrium collocandis
ita tamen quod in una domo uno ve monasterio nullatenus multi simul ponantur.
Mandamus etiam et districte praecipimus omnibus apud quos et per quos fratres dicti quondam ordinis detinentur
ut eos libere restituant et dimittant quandocumque per metropolitanos et ordinarios fratrum ipsorum fuerint super
hoc requisiti.
Quod si infra praefatum annum coram dioecesanis praedictis praemisso modo citati non curaverint ut
praemittitur comparere eo ipso sententiam excommunicationis incurrant et quia in causa praesertim fidei
contumacia suspicioni praesumptionem adicit vehementem si sic contumaces excommunicationem praedictam
per annum animo sustinuerint pertinaci ex tunc velut haeretici condemnentur.
Verum huiusmodi nostrae citationis edictum quod fit ideo ex certa scientia facimus et eo fratres praedictos
arctari volumus ac si essent per speciales citationes personaliter apprehensi quia ut vagabundi nullatenus possent
aut saltem non faciliter inveniri ut contra citationis eiusdem processum omnis calumniae tollatur occasio in
praesenti sacro concilio publicamus.
Et ut ipsa talis citatio certius ad fratrum ipsorum et communem omnium notitiam deducatur cartas sive
membranas processum citationis huiusmodi continentes bulla que nostra bullatas in maioris ecclesiae Viennensis
appendi vel affigi ostiis faciemus quae citationem huiusmodi suo quasi sonoro praeconio et patulo iudicio
publicabunt ita quod fratres praedicti quos citatio ipsa contingit nullam possint excusationem praetendere quod
ad eos ipsa citatio non pervenerit vel quod ignorarint eamdem cum non sit verisimile remanere apud eos
incognitum vel occultum quod tam patenter omnibus publicatur.
Ceterum ut circa hoc cautela plenior observetur dioecesanis locorum praecipimus ut in suis cathedralibus ac
locorum insignium dioecesium suarum ecclesiis huiusmodi nostrae citationis edictum cum primum commode
poterunt faciant publicari.

9

