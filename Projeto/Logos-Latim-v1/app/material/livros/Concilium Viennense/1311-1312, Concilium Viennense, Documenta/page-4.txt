Ipsi vero cardinales quia ecclesia non claudit gremium redeunti ab iisdem magistro visitatore et praeceptoribus
haeresi abiurata expresse ipsis secundum formam ecclesiae auctoritate nostra absolutionis beneficium
impenderunt ac deinde ad nostram praesentiam redeuntes confessiones et depositiones praelibatorum magistri
visitatoris et praeceptorum in scripturam publicam redactas per manus publicas ut est dictum nobis praesentarunt
et quae cum dictis magistro visitatore et praeceptoribus fecerant retulerunt.
Ex quibus confessionibus et depositionibus et relatione invenimus saepe fatum magistrum visitatorem terrae
ultramarinae Normanniae Aquitaniae et Pictaviae praeceptores in praemissis et circa praemissa licet quosdam ex
eis in pluribus et alios in paucioribus graviter deliquisse.
Attendentes autem quod scelera tam horrenda transire incorrecta absque omnipotentis dei et omnium
catholicorum iniuria non poterant nec debebant decrevimus de fratrum nostrorum consilio per ordinarios
locorum ac per alios fideles ac sapientes viros ad hoc deputandos a nobis contra singulares personas ipsius
ordinis necnon et contra dictum ordinem per certas discretas personas quas ad hoc duximus deputandas super
praemissis criminibus et excessibus inquirendum.
Post haec tam per ordinarios quam per deputatos a nobis contra singulares personas dicti ordinis et per
inquisitores quos ad hoc duximus deputandos contra ipsum ordinem per universas mundi partes in quibus
consueverint fratres dicti ordinis habitare inquisitiones factae fuerunt et illae quae factae contra ordinem
praelibatum fuerant ad nostrum examen remissae quaedam per nos et fratres nostros sanctae Romanae ecclesiae
cardinales aliae vero per multos viros valde litteratos prudentes fideles deum timentes et fidei catholicae
zelatores et exercitatos tam praelatos quam alios apud Malausanam Vacionensis dioeceseos fuerunt valde
diligenter lectae et examinatae solerter.
Post quae dum venissemus Viennam et essent iam quamplures patriarchae archiepiscopi episcopi electi abbates
exempti et non exempti et alii ecclesiarum praelati necnon et procuratores absentium praelatorum et capitulorum
ibidem pro convocato a nobis concilio congregati nos post primam sessionem quam inibi cum dictis cardinalibus
et cum praefatis praelatis et procuratoribus tenuimus in quo causas convocationis concilii eisdem duximus
exponendas quia erat difficile immo fere impossibile praefatos cardinales et universos praelatos et procuratores
in praesenti concilio congregatos ad tractandum de modo procedendi super et in facto seu negotio fratrum ordinis
praedictorum in nostra praesentia convenire de mandato nostro ab universis praelatis et procuratoribus in hoc
concilio exsistentibus certi patriarchae archiepiscopi episcopi abbates exempti et non exempti et alii ecclesiarum
praelati et procuratores de universis christianitatis partibus quarumcumque linguarum nationum et regionum qui
de peritioribus discretioribus et idoneioribus ad consulendum in tali et tanto negotio et ad tractandum una nobis
cum et cum cardinalibus antedictis tam solemne factum sive negotium credebantur electi concorditer et assumpti
fuerunt.
Post quae praefatas attestationes super inquisitionem ordinis praelibati receptas coram ipsis praelatis et
procuratoribus per plures dies et quantum ipsi voluerunt audire publice legi fecimus in loco ad tenendum
concilium deputato videlicet in ecclesia cathedrali et subsequenter per multos venerabiles fratres nostros
patriarcham Aquileiensem archiepiscopos et episcopos in praesenti sacro concilio exsistentes electos et deputatos
ad hoc per electos a toto concilio cum magna diligentia et sollicitudine non perfunctorie sed moratoria tractatione
dictae attestationes ac rubricae super his factae visae perlectae et examinatae fuerunt.
Praefatis itaque cardinalibus patriarchis archiepiscopis et episcopis abbatibus exemptis et non exemptis et aliis
praelatis et procuratoribus ab aliis ut praemittitur electis propter praemissum negotium in nostra praesentia
constitutis facta per nos propositione et consultatione secreta qualiter esset in eodem negotio procedendum
praesertim cum quidam templarii ad defensionem eiusdem ordinis se offerrent maiori parti cardinalium et toti
fere concilio illis videlicet qui a toto concilio ut praemittitur sunt electi et quoad hoc vices totius concilii
repraesentant vel parti multo maiori quinimo quatuor vel quinque partibus eorundem cuiuscumque nationis in
concilio exsistentium indubitatum videbatur et ita dicti praelati et procuratores sua consilia dederunt quod ipsi
ordini defensio dari deberet et quod ipse ordo de haeresibus de quibus inquisitum est contra ipsum per ea quae
hactenus sunt probata absque offensa dei et iuris iniuria condemnari nequeat aliis quibusdam e contra dicentibus
dictos fratres non esse ad defensionem dicti ordinis admittendos nec nos dare debere defensionem eidem si enim
ut dicebant praemissi eiusdem ordinis defensio admittatur vel detur ex hoc ipsius negotii periculum et non
4

