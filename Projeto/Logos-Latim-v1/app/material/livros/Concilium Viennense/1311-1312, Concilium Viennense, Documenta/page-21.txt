in divinae maiestatis conspectu reddatur exosa discordia supra dicta et propterea intendentes paternae
sollicitudinis studio illam prorsus evellere ac omnimode submovere nullis unquam futuris temporibus favente
domino suscitandam grandi quoque desiderio cupientes ut huiusmodi negotium quod potissime insidet cordi
nostro finem salubrem et celerem per apostolicae solertiae studium consequatur diligenti cum fratribus nostris
deliberatione praehabita super eo ad honorem dei et exaltationem catholicae fidei quietum statum partium
praedictarum ac salutis animarum fidelium incrementum de ipsorum fratrum consilio auctoritate apostolica
statuimus et ordinamus ut dictorum ordinum fratres in ecclesiis et locis eorum ac in plateis communibus libere
valeant clero et populo praedicare ac proponere verbum dei hora illa dumtaxat excepta in qua locorum praelati
praedicare voluerint vel coram se facere solemniter praedicari in qua praedicare cessabunt praeterquam si aliud
de praelatorum ipsorum voluntate processerit ac licentia speciali.
In studiis autem generalibus ubi sermones ad clerum ex more fieri solent diebus illis quibus praedicari solemniter
consuevit ad funera etiam mortuorum et in festis specialibus sive peculiaribus eorundem fratrum possunt iidem
fratres et liceat eis libere praedicare nisi forte illa hora qua solet ad clerum in praedictis locis dei verbum proponi
episcopus vel praelatus superior clerum ad se generaliter convocaret aut ex aliqua ratione vel causa clerum ipsum
duceret congregandum.
In ecclesiis autem parochialibus fratres illi nullatenus audeant vel debeant praedicare vel proponere verbum dei
nisi fratres praedicti a parochialibus sacerdotibus invitati fuerint vel vocati et de ipsorum beneplacito et assensu
seu petita licentia fuerit et obtenta nisi episcopus vel praelatus superior per eosdem fratres praedicari mandaret.
Statuimus etiam et ordinamus auctoritate praedicta ut in singulis civitatibus et dioecesibus in quibus loca fratrum
ipsorum consistere dignoscuntur vel in civitatibus et dioecesibus locis ipsis vicinis in quibus loca huiusmodi non
habentur magistri priores provinciales praedicatorum aut eorum vicarii et generales et provinciales ministri et
custodes minorum ordinum praedictorum ad praesentiam praelatorum eorundem locorum se conferant per se vel
per fratres quos ad hoc idoneos fore putaverint humiliter petituri ut fratres qui ad hoc electi fuerint in eorum
civitatibus et dioecesibus confessiones subditorum suorum confiteri sibi volentium audire libere valeant et
huiusmodi confitentibus prout secundum deum expedire cognoverint poenitentias imponere salutares atque
eisdem absolutionis beneficium impendere de licentia gratia et beneplacito eorundem.
Ac deinde praefati magistri priores provinciales et ministri ordinum praedictorum eligere studeant personas
sufficientes idoneas vita probatas discretas modestas atque peritas ad tam salubre ministerium et officium
exsequendum quas sic ab ipsis electas repraesentent vel faciant praesentari praelatis ut de eorum licentia gratia et
beneplacito in civitatibus et dioecesibus eorundem huiusmodi personae sic electae confessiones confiteri sibi
volentium audiant imponant poenitentias salutares et beneficium absolutionis in posterum impendant prout
superius est expressum extra civitates et dioeceses in quibus fuerint deputatae per quas eas volumus et non per
provincias deputari confessiones nullatenus auditurae.
Numerus autem personarum assumendarum ad huiusmodi officium exercendum esse debet prout universitas
cleri et populi ac multitudo vel paucitas exigit eorundem.
Et si iidem praelati petitam licentiam confessionum huiusmodi audiendarum concesserint illam praefati magistri
ministri et alii cum gratiarum recipiant actione dictae que personae sic electae commissum sibi officium
exsequantur.
Quod Si forte iam dicti praelati quemquam ex dictis fratribus praesentatis eisdem ad huiusmodi officium nollent
habere vel non ducerent admittendum eo amoto vel subtracto loco ipsius similiter eisdem praesentandus praelatis
possit et debeat alius subrogari.
Si vero iidem praelati praefatis fratribus ad confessiones ut praemittitur audiendas electis huiusmodi exhibere
licentiam recusarint nos exnunc ipsis ut confessiones sibi confiteri volentium libere licite que audire valeant et
eisdem poenitentias imponere salutares atque eisdem beneficium absolutionis impertiri gratiose concedimus de
plenitudine apostolicae potestatis.

21

