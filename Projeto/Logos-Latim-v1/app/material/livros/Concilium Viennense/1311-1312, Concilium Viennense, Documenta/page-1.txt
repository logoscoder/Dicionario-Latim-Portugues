1311-1312- Concilium Viennense - Documenta
Concilia oecumenica et generalia Ecclesiae catholicae - Conc. Uiennense a. 1311-1312
[de Templariorum ordine et Terrae sanctae negozio]
Clemens episcopus servus servorum dei ad perpetuam rei memoriam.
Vox in excelso audita est lamentationis fletus et luctus quia venit tempus, tempus venit quo per prophetam
conqueritur dominus: in furorem et indignationem mihi facta est domus haec.
Auferetur de conspectu meo propter malitiam filiorum suorum quia me ad iracundiam provocabant vertentes ad
me terga et non facies ponentes idola sua in domo in qua invocatum est nomen meum ut polluerent ipsam.
Aedificaverunt excelsa Baal ut initiarent et consecrarent filios suos idolis atque daemoniis.
Profunde peccaverunt sicut in diebus Gabaa.
Ad tam horrendum auditum tantum que horrorem vulgatae infamiae quod quis umquam audivit tale quis vidit
huic simile corrui cum audirem contristatus sum cum viderem amaruit cor meum tenebrae exstupefecerunt me.
Vox enim populi de civitate vox de templo vox domini reddentis retributionem inimicis suis.
Exclamare propheta compellitur: da eis domine da eis vulvam sine liberis et ubera arentia.
Nequitiae eorum revelatae sunt propter malitiam ipsorum.
De domo tua eice illos et siccetur radix eorum fructum nequaquam faciant non sit ultra domus haec offendiculum
amaritudinis et spina dolorem inferens.
Non enim parva est fornicatio eius immolantis filios suos dantis illos et consecrantis daemoniis et non deo diis
quos ignorabant.
Propterea in solitudinem et opprobrium in maledictionem et in desertum erit domus haec confusa nimis et
adaequata pulveri novissima deserta et invia et arens ab ira domini quem contempsit non habitetur sed redigatur
in solitudinem et omnes super eam stupeant et sibilent super universis plagis eius.
Non enim propter locum gentem sed propter gentem locum elegit dominus.
Ideo et ipse locus templi particeps factus est populi malorum ipso domino ad Salomonem aedificantem sibi
templum qui impletus est quasi flumine sapientia apertissime praedicante: si aversione aversi fueritis filii vestri
non sequentes et colentes me sed abeuntes et colentes deos alienos et adorantes ipsos proiciam eos a facie mea et
expellam de terra quam dedi eis et templum quod sanctificavi nomine meo a facie mea proiciam et erit in
proverbium et in fabulam et populis in exemplum.
Omnes transeuntes videntes stupebunt et sibilabunt et dicent quare sic fecit dominus templo et domui huic.
Et respondebunt quia recesserunt a domino deo suo qui emit et redemit eos et secuti sunt Baal et deos alienos et
adoraverunt eos et coluerunt.
Idcirco induxit dominus super ipsos hoc malum grande.
1

