suis civitatibus vel dioecesibus aut earum parte aliqua residere nec iurisdictionem ad se spectantem per se vel per
alium inibi exercere ne iniuria in eorum expulsione ipsorum irrogata ecclesiis hoc praetextu remaneat impunita
duximus indulgendum ut in dioecesibus alienis in civitatibus videlicet vel locis insignibus suis ecclesiis
vicinioribus in quibus poterunt secure morari et iurisdictionem suam libere exercere possint contra suos
expulsores et eorum in hac parte consiliarios et fautores dummodo civitates ve loca huiusmodi eisdem
expulsoribus consiliariis et fautoribus sint secura et ipsi personaliter vel ad domum si hoc tute fieri valeat
alioquin publice in ecclesia cathedrali loci vel domicilii eorumdem citati fuerint libere procedere prout iustitia
suadebit.
Si vero dicti episcopi ausi non fuerint huiusmodi suos expulsores vel eorum consiliarios aut fautores dicto modo
citare vel ipsi malitiose impedimentum praestiterint ne potuerint sic citari licitum sit eisdem episcopis ut
expulsores consiliarios et fautores eosdem diebus aliquibus dominicis vel festivis cum populus convenerit ad
divina ut sic facta citatio ad eos pervenire verisimilius praesumatur citent vel citari faciant publice in ecclesiis
civitatum vel locorum insignium praedictorum et procedant deinde contra ipsos si citati taliter statuto ipsis
peremptorio termino competenti coram eisdem episcopis noluerint comparere ac si citati legitime alias
exstitissent.
Eisdem etiam episcopis indulgemus ut inter suos subditos ne ob defectum iustitiae dispendium aliquod patiantur
possint in dioecesibus alienis in quibus moram traxerint dummodo per se vel per alium hoc in suis propriis
dioecesibus facere non audeant vel non possint iurisdictionem suam omnimodam exercere ita tamen quod subditi
qui expulsores vel eorum fautores aut consiliarii non fuerint ultra duas diaetas a fine suae dioecesis non
trahantur.
Volumus insuper ut ante omnia a dioecesanis locorum in quibus moram traxerint petant licentiam in praemissis
quam si obtinere nequiverint procedant nihilominus prout superius est expressum.
Sane si praedicti episcopi asseruerint se non fuisse ausos praefatos expulsores consiliarios vel fautores
personaliter vel ad domum aut publice ut praemittitur in eorum ecclesia cathedrali citare vel ipsos malitiose
praestitisse impedimentum ne per eos potuerint sic citari aut quod in suis dioecesibus iurisdictionem per se vel
alium contra ipsos exercere nequeunt vel non audent stari super his volumus assertionibus eorundem ipsis
districtius iniungentes sub interminatione divini iudicii ne circa praemissa contra conscientiam quicquam
mendaciter aut dolose asserant vel confingant.
Eorundem autem episcoporum sententias et processus quos in praemissis casibus in aliis dioecesibus duxerint
faciendos denuncient seu denunciari faciant per suas dioeceses convicini episcopi cum ab eis fuerint requisiti.
Per praemissa quoque nullum ex transcursu temporis quanticunque vel alias quoquo modo locorum dioecesanis
vel aliis quibuscunque iurisdictionem habentibus in locis praemissis in quibus praedicti episcopi sic expulsi
iurisdictionem ut praedicitur exercebunt praeiudicium generetur.
Dioecesanis locorum districte praecipimus ut clericos carnificum seu macellariorum aut tabernariorum officium
publice et personaliter exercentes nominatim et tertio moneant ut sic ab huiusmodi officiis infra convenientem
terminum monentium ipsorum arbitrio moderandum desistant et quod ipsa nullo unquam tempore reassumant.
Qui si taliter moniti ab his non destiterint aut ipsa ut praemissum est exercendo resumpserint quandocunque
coniugati omnino non coniugati vero in rebus et si omnino incedant ut laici in personis privilegium clericale
quamdiu praemissis institerint eo ipso amittant.
Adversus vero alios clericos negotiationibus vel commerciis saecularibus vel officiis non convenientibus
clericali proposito publice insistentes vel arma portantes sic canonica servare studeant instituta quod et illi ab
excessibus compescantur huiusmodi et ipsi de damnabili circa haec negligentia nequeant reprehendi.
Quoniam qui abiectis vestibus proprio congruentibus ordini alias assumere et in publico portare rationabili causa
cessante praesumit professorum illius ordinis praerogativa se reddit indignum praesenti constitutione sancimus
quod quicunque clericus virgata vel partita veste publice utetur nisi causa rationabilis subsit si beneficiatus
exstiterit per sex menses a perceptione fructuum beneficiorum quae obtinet sit eo ipso suspensus.
19

