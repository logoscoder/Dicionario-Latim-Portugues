Dat(um) Viennae vi nonas maii pontificatus nostri anno septimo.
Quocirca discretioni vestrae per apostolica scripta mandamus quatenus vos vel duo aut unus vestrum per vos vel
per alium seu alios praefatos magistrum seu priores vel praeceptores aut fratres hospitalis eiusdem vel ipsorum
quemlibet aut procuratorem seu procuratores eorum nomine hospitalis ipsius in corporalem possessionem
dictorum domus militiae templi ceterarum que domorum ecclesiarum capellarum oratorium civitatum castrorum
villarum terrarum grangiarum et locorum possessionum iurisdictionum reddituum atque iurium omnium aliorum
bonorum mobilium et immobilium vel se moventium cum omnibus membris iuribus et pertinentiis suis ultra et
citra mare ac in universis et quibuslibet mundi partibus consistentium quae ipse ordo et dicti magister et fratres
ipsius ordinis militiae templi praedicto tempore huiusmodi captionis eorum per se vel quoscumque alios
habebant et possidebant vel ad eosdem domum et ordinem militiae templi et dictos magistrum et fratres ipsius
ordinis militiae templi quomodolibet pertinebant inducatis auctoritate nostra et defendatis inductos amotis
praedictis occupatoribus et detentoribus ac administratoribus et conservatoribus in bonis ipsis auctoritate
apostolica et quavis alia deputatis et quibuslibet aliis ab eisdem eis que faciatis de illorum fructibus redditibus
proventibus iuribus et obventionibus universis integre responderi occupatores seu detentores administratores
conservatores et alios praedictos nisi infra dictum terminum ut praemittitur bona et redditus praedicta dimiserint
illa que libere et plene restituerint ordini ipsius hospitalis et eidem hospitali aut magistro seu prioribus vel
praeceptoribus aut fratribus hospitalis eiusdem in partibus et provinciis ubi bona huiusmodi fuerint constitutis
eorum que singulis vel procuratori seu procuratoribus eorumdem ipsius hospitalis nomine ut superius est
praemissum ac praestantes occupatoribus seu detentoribus ac administratoribus et conservatoribus huiusmodi
auxilium consilium vel favorem si singulares personae excommunicationis si vero capitula collegia seu
conventus seu universitates exstiterint et ipsas civitates castra villas et loca quae in hiis culpabilia fuerunt ac
etiam civitates castra et loca in quibus detentores et occupatores huiusmodi dominium obtinuerint temporale si
huiusmodi domini temporales in dimittendo bona praedicta et restituendo illa magistro et fratribus hospitalis
eiusdem ipsius hospitalis nomine obstaculum adhibebunt et infra dictum mensem ab huiusmodi praemissis non
duxerint ut praedicitur desistendum tamdiu interdicti per vos latis sententiis subiacere et nihilominus omnibus
bonis quae a Romana vel aliis ecclesiis quibuscumque tenent in feudum fore privatos seu privata per omnia loca
in quibus expedire videritis denuntietis et faciatis ab aliis nuntiari dictos que excommunicatos arctius evitari
donec super hiis congrue satisfecerint et absolutionis meruerint beneficium obtinere non obstante si aliquibus a
praedicta sit sede indultum quod interdici suspendi vel excommunicari non possint per litteras apostolicas non
facientes plenam et expressam ac de verbo et cetera contradictores etiam alios si qui fuerint per censuram
ecclesiasticam appellatione postposita compescendo.
Volumus autem et apostolica auctoritate decernimus quod a data praesentium sit vobis et cuilibet vestrum in
praedictis omnibus et singulis potestas et iurisdictio attributa ut ex nunc in eis et eorum quolibet ita libere
procedere valeatis ac si eadem iurisdictio per citationem vel modum alium perpetuata legitimum exstitisset et
quasi re non integra perpetuata praefata iurisdictio censeatur quod que unusquisque vestrum articulum per
collegarum suorum aliquem inchoatum felicis recordationis Bonifatii papae viii praedecessoris nostri contraria
constitutione cessante prosequi libere valeat etiam eodem collega vivente nec impedimento aliquo praepedito
quotiens et quando fuerit opportunum.
Datum Viennae vi nonas maii pontificatus nostri anno septimo.
Clemens episcopus servus servorum dei ad certitudinem praesentium et memoriam futurorum.
Considerantes dudum inquisitiones et processus varios de mandato sedis apostolicae per universas partes
christianitatis contra ordinem quondam militiae templi et ipsius singulas personas habitos sive factos super
haeresibus de quibus ipsi erant graviter infamati et specialiter super eo quod fratres eiusdem quondam ordinis
dum in ipso recipiebantur ordine ac interdum post receptionem eorum Christum negare et in eius opprobrium
super crucem sibi ostensam spuere et eam interdum conculcare pedibus dicebantur quod que generalis magister
ipsius ordinis visitator Franciae ac maiores ipsius ordinis praeceptores necnon et quamplures fratres eiusdem in
iudicio confessi fuerunt de haeresibus supradictis quod que ipsae confessiones dictum ordinem valde suspectum
reddebant attendentes insuper infamiam divulgatam suspicionem vehementem necnon praelatorum ducum
communitatum baronum ac comitum regni Franciae insinuationem clamosam grave quoque scandalum ex
praedictis contra ordinem praelibatum subortum quod non videbatur posse sedari eodem ordine remanente
animadvertentes que multas alias iustas rationes et causas quae ad id nostrum moverunt animum de quibus in
processu super hoc habito continetur cum gravi cordis amaritudine ac dolore non per modum diffinitivae
sententiae cum eam super hoc secundum inquisitiones et processus praedictos non possemus ferre de iure sed per
viam provisionis et ordinationis apostolicae praefatum quondam templi ordinem ac eius statum habitum atque
8

