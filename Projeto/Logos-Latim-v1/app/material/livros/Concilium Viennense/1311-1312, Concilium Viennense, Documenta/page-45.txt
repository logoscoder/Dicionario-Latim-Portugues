Secundum quod dictus praedecessor declaravit ac etiam ordinavit quod si talia ad usus proxime dictos ut puta
agrum vel vineam ad colendum et consimilia fratribus legarentur per omnem modum fratres a receptione talium
abstinerent cum etiam praemissa habere ut pretium fructuum suis temporibus habeatur ad naturam et formam
proventuum appropinquet.
Rursus cum praedictus sanctus tam in exemplis vitae quam verbis regulae ostenderit se velle quod fratres sui et
filii divinae providentiae innitentes suos in deum iacerent cogitatus qui volucres coeli pascit quae non congregant
in horrea nec seminant nec metunt non est verisimile voluisse ipsum eos habere granaria vel cellaria ubi
quotidianis mendicationibus deberent sperare posse transigere vitam suam.
Et idcirco non ex timore levi relaxare se debent ad congregationes et conservationes huiusmodi faciendas sed
tunc tantum cum esset multum credibile ex iam expertis quod non possent vitae necessaria aliter invenire.
Hoc autem ministrorum et custodum simul et separatim in suis administrationibus et custodiis cum guardiani et
duorum de conventu loci discretorum sacerdotum et antiquorum in ordine fratrum consilio et assensu duximus
iudicio relinquendum eorum super hoc specialiter conscientias onerantes.
Hinc est etiam quod cum vir sanctus fratres suos in paupertate summa ac humilitate fundare voluerit quoad
affectum pariter et effectum sicut fere regula tota clamat convenit ipsis quod nullo modo deinceps fieri faciant
vel fieri sustineant ecclesias vel alia quaecumque aedificia quae considerato fratrum inhabitantium numero
excessiva in multitudine et magnitudine debeant reputari.
Ideo que volumus quod ubique in suo ordine deinceps temperatis et humilibus aedificiis sint contenti ne huic
tantae paupertati promissae quod patet oculis contrarium foris clamet.
Quamvis etiam paramenta et vasa ecclesiastica ad honorem divini nominis ordinentur propter quem omnia fecit
ipse deus tamen qui absconditorum est cognitor ad animum sibi ministrantium respicit principaliter non ad
manum nec per illas sibi vult serviri quae suorum servitorum conditioni et statui dissonarent propter quod
sufficere debent eis vasa et paramenta ecclesiastica decentia in numero et in magnitudine sufficientia
competenter.
Superfluitas autem aut nimia pretiositas vel quaecumque curiositas in his seu aliis quibuscunque non potest
ipsorum professioni vel statui convenire.
Cum enim haec sapiant thesaurizationem seu copiam paupertati tantae quoad humanum iudicium derogant
manifeste.
Quapropter praemissa servari a fratribus volumus et mandamus.
Circa equorum vero et armorum oblationes illud decernimus in omnibus et per omnia observandum quod per
declarationem praedictam in pecuniariis noscitur eleemosynis diffinitum.
Ex praemissis autem succrevit non parum scrupulosa quaestio inter fratres videlicet utrum ex suae professione
regulae obligentur ad arctum et tenuem sive pauperem usum rerum quibusdam ex ipsis credentibus et dicentibus
quod sicut quoad dominium rerum habent ex voto abdicationem arctissimam ita ipsis quoad usum arctitudo
maxima et exilitas est indicta aliis in contrarium asserentibus quod ex professione sua ad nullum usum pauperem
qui non exprimatur in regula obligantur licet teneantur ad usum moderatum temperantiae sicut et magis ex
condecenti quam ceteri christiani.
Volentes itaque conscientiarum praedictorum fratrum providere quieti et his altercationibus finem dare
declarando dicimus quod fratres minores ex professione suae regulae specialiter obligantur ad arctos usus seu
pauperes qui in ipsorum regula continentur et eo obligationis modo sub quo continet seu ponit regula dictos usus.
Dicere autem sicut aliqui asserere perhibentur quod haereticum sit tenere usum pauperem includi vel non includi
sub voto evangelicae paupertatis praesumptuosum et temerarium iudicamus.
45

