Si vero beneficiatus non fuerit in sacris tamen ordinibus citra sacerdotium constitutus per idem tempus reddatur
eo ipso inhabilis ad ecclesiasticum beneficium obtinendum.
Idem quoque censemus de clericis aliis vestem talem simul et tonsuram publice deferentibus clericalem.
Dignitatem vero personatum seu beneficium aliud obtinens cui cura immineat animarum nec non ceteri in
sacerdotio constituti ac religiosi quilibet quos oportet per decentiam habitus extrinseci morum intrinsecam
honestatem ostendere si praeterquam ex causa rationabili publice vestem ferant huiusmodi aut infulam seu
pileum lineum publice portent in capite sint eo ipso beneficiati videlicet a perceptione fructuum beneficiorum
quae obtinent suspensi per annum.
Ceteri vero sacerdotes et religiosi quilibet per idem tempus reddantur inhabiles ad quodcunque beneficium
ecclesiasticum obtinendum.
Sed et tales et ceteri quicunque clerici utentes epitogio seu tabardo foderato usque ad oram et ita brevi quod
vestis inferior notabiliter videatur epitogium ipsum saeculares clerici et religiosi administrationem habentes
teneantur infra mensem dare pauperibus.
Ceteri vero religiosi administrationem non habentes infra idem tempus illud teneantur suis superioribus assignare
in pios usus aliquos convertendum alioquin beneficiati suspensionis ceteri vero inhabilitatis poenas praedictas
per idem tempus se noverint incurrisse.
Huic insuper adicimus sanctioni ut clerici praesertim beneficiati caligis scacatis rubeis aut viridibus publice non
utantur.
Dudum a Bonifacio papa viii praedecessore nostro infra scripta edita decretali Benedictus papa xi praedecessor
noster aliam illius revocatoriam promulgavit quae quia ut probavit effectus nedum pacis ab auctore ipsius
speratae fructum non attulit quin immo discordiae pro qua sedanda processerat fomentum non modicum
ministravit nos eam omnino cassantes aliam a praefato Bonifacio editam sacro instante et approbante concilio
innovamus subicientes tenorem illius qui dignoscitur esse talis Bonifacius episcopus servus servorum dei ad
perpetuam rei memoriam.
Super cathedram praeeminentiae pastoralis divina disponente clementia constituti etsi multis et arduis quae in
amplum Romanae curiae alveum undique confluunt quasi torrens praegravemur negotiis curis excitemur
innumeris cogitationibus plurimis distrahamur circa id tamen ferventibus votis intendimus vacamus instantius ac
operosae studium sollicitudinis impertimur ut ad divini nominis gloriam exaltationem catholicae fidei et
profectum fidelium animarum praecisis radicitus dissidiorum vepribus et litigiorum anfractibus omnino
subductis inter ecclesiarum antistites ad curam et regimen gregis dominici deputatos ceteras que personas quas
ordo clericalis includit pacis tranquillitas vigeat fervor caritatis exaestuet invalescat concordiae unitas animorum
identitas perseveret.
Scimus enim et ex evidentia facti colligimus quod non nisi in pacis tempore bene colitur pacis auctor nec
ignoramus quod dissensiones et scandala pravis actibus aditum praeparant rancores et odia suscitant et illicitis
moribus ausum praebent.
Ab olim siquidem inter praelatos et rectores seu sacerdotes ac clericos parochialium ecclesiarum per diversas
mundi provincias constitutos ex una parte et praedicatorum et minorum ordinum fratres ex altera pacis aemulo
satore zizaniae procurante gravis et periculosa discordia exstitit suscitata super praedicationibus fidelium populis
faciendis eorum confessionibus audiendis poenitentiis iniungendis eisdem et tumulandis defunctorum corporibus
qui apud fratrum ipsorum ecclesias sive loca noscuntur eligere sepulturam.
Nos autem pii patres more laudabili moleste ferentes incommoda filiorum reducentes ad exactae considerationis
examen ac infra pecoris claustra sollicite revolventes quam sit plena periculis quam onusta dispendiis quam que
20

