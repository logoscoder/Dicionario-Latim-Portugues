praefata invocatio seu professio nominis ipsius sacrilegi Machometi publice aut peregrinatio praelibata ab aliquo
in eorum exsistente dominio audeat attentari de cetero vel quomodolibet sustineri.
Hi vero qui secus praesumpserint taliter ob divinam reverentiam castigentur ab ipsis quod alii eorum exemplo
perterriti a praesumptione simili arceantur.
Multorum querela sedis apostolicae pulsavit auditum quod nonnulli inquisitores per sedem eandem contra
pravitatem haereticam deputati metas sibi traditas excedentes sic interdum extendunt suae potestatis officium ut
quod in augmentum fidei per circumspectam eiusdem sedis vigilantiam salubriter est provisum dum sub pietatis
specie gravantur innoxii cedat in fidelium detrimentum.
Propter quod ad dei gloriam et augmentum eiusdem fidei ut negotium inquisitionis huiusmodi eo prosperetur
felicius quo deinceps eiusdem labis indago solemnius diligentius et cautius peragetur ipsum tam per dioecesanos
episcopos quam per inquisitores a sede apostolica deputatos omni carnali amore odio vel timore ac cuiuslibet
commodi temporalis affectione semotis decernimus exerceri sic quod quilibet de praedictis sine alio citare possit
et arrestare sive capere ac tutae custodiae mancipare ponendo etiam in compedibus vel manicis ferreis si ei
visum fuerit faciendum super quo ipsius conscientiam oneramus nec non inquirere contra illos de quibus pro
huiusmodi negotio secundum deum et iustitiam viderit expedire.
Duro tamen tradere carceri sive arcto qui magis ad poenam quam ad custodiam videatur vel tormentis exponere
illos aut ad sententiam procedere contra eos episcopus sine inquisitore aut inquisitor sine episcopo dioecesano
aut eius officiali vel episcopali sede vacante capituli super hoc delegato si sui adinvicem copiam habere valeant
intra octo dierum spatium postquam se invicem requisierint non valebit et si secus praesumptum fuerit nullum sit
et irritum ipso iure.
Verum si episcopus vel eius capituli sede vacante delegatus cum inquisitore aut inquisitor cum altero eorundem
propter praemissa nequeat aut nolit personaliter convenire possit episcopus vel eius seu capituli sede vacante
delegatus inquisitori et inquisitor episcopo vel eius delegato seu sede vacante illi qui ad hoc per capitulum fuerit
deputatus super illis committere vices suas vel suum significare per litteras consilium et consensum.
Sane quia circa custodiam carcerum haereticalium qui muri in quibusdam partibus vulgariter nuncupantur multas
fraudes dudum intelleximus perpetratas nos volentes super hoc providere statuimus ut quilibet talis carcer vel
murus quem de cetero episcopo et inquisitori praedictis volumus fore communem duos custodes habeat
principales discretos industrios et fideles unum quem volet episcopus et providebit eidem alium de quo voluerit
inquisitor cui etiam providebit et quilibet praedictorum custodum sub se alium bonum et fidum poterit habere
ministrum.
In quolibet etiam conclavi eiusdem carceris sive muri erunt duae claves diversae quarum unam unus aliam alius
tenebit praedictorum custodum et eam cum officio ministrandi quae incarceratis fuerint ministranda suo poterit
committere vel subdelegare ministro.
Porro coram episcopo vel capitulo sede vacante et inquisitore praedictis vel substitutis ab eis custodes supra dicti
antequam suum officium exsequantur iurabunt ad sancta dei evangelia corporaliter a se tacta quod in custodia
immuratorum et aliorum pro crimine supra dicto in sua custodia positorum et ponendorum omnem diligentiam et
sollicitudinem quam poterunt fideliter adhibebunt.
Et quod alicui incarcerato nihil unus in secreto loquetur quin hoc audiat alter custos.
Et quod provisionem quam incarcerati recipiunt ex ordinatione communi et illud quod a parentibus et amicis vel
aliis personis fidelibus offeretur eisdem nisi episcopi et inquisitoris vel suorum commissariorum ordinatio
refragetur ipsis fideliter et absque deminutione aliqua ministrabunt nec in his fraudem aliquam adhibebunt.
Et idem iuramentum et coram eisdem personis ministri custodum priusquam suum exerceant officium
exhibebunt.
31

