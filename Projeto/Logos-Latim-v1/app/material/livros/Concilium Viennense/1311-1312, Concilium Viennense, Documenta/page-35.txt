Novos census et indebita onera parochialibus imponunt ecclesiis in quibus exempti ius obtinent patronatus.
Processus iuste factos seu sententias iuste latas a delegatis sedis apostolicae vel a conservatoribus pro exemptis
publicari seu exsecutioni mandari a suis subditis non permittunt.
Tabellionibus publicis inhibent ne instrumenta conficiant et iudicibus ne iustitiam faciant ac iurisperitis ne
consilium vel auxilium praebeant in causis seu negotiis eorundem.
Praesentatos per exemptos ad ordines vel beneficia quorum praesentatio ad eos pertinet nolunt admittere nisi
praesentantes ponant oboedientiam in salutatione litterarum quas pro huiusmodi praesentatione transmittunt.
Ecclesiis quoque vacantibus in quibus monasteria ius obtinent patronatus repulsis personis idoneis praesentatis
ad eas personas instituunt inhabiles et indignas.
Quidam etiam ecclesias curam animarum habentes ad mensam abbatum spectantes quarum fructus quandoque
clericis saecularibus tradunt seu concedunt ad firmam clericis ipsis decedentibus suis conferunt clericis
quamquam ipsae propter hoc ecclesiae in veritate non vacent.
Nonnulli quoque in ecclesiis monachorum iura ipsorum iniuste sibi appropriant et de ipsorum redditibus ut
volunt ordinant ita quod rectoribus earum non remanet unde valeant sustentari.
Quidam cum armis et erecto vexillo molendina et alia bona contra iustitiam destruunt exemptorum quae etiam
tanto tempore possederunt quod de contrario memoria non exsistit.
Mittunt que frequenter ad monasteria suarum civitatum et dioecesum suos consanguineos et nepotes et interdum
animalia sua cum custodibus ut eis de bonis monasteriorum debeat provideri.
Abbates insuper et priores monasteriorum frequenter compellunt ut suis consanguineis et nepotibus
monasteriorum suorum seu prioratuum possessiones concedant in perpetuum vel ad tempus quas quidem
concessiones vel pensiones nos nullas esse volumus ipso iure.
Eosdem quoque abbates et priores quandoque compellunt ad praesentandum sibi ad ecclesias vacantes in quibus
ius obtinent patronatus et ad monachandum interdum suos familiares consanguineos vel nepotes.
Frequenter etiam permittunt et tacite consentiunt quod in suo dominio temporali per milites vasallos et ipsorum
temporales officiales monasteriorum bona mobilia et immobilia per violentiam occupentur in casibus non
permissis a iure et aliae variae iniuriae personis ecclesiasticis et monasteriorum hominibus irrogentur.
Praeterea interdum iniuste abbates priores ac alios beneficiatos beneficiis suis privant ut si fructus beneficiorum
illorum percipere valeant primo anno praetextu privilegii quod asserunt se habere quod usque ad certum tempus
fructus beneficiorum vacantium possint percipere primi anni.
Quibus non contenti equos boves thesaurum et alia bona monasteriorum et beneficiorum vacantium illicite
occupant quae essent futuris successoribus reservanda.
Quidam militibus et aliis potentibus dignitatum suarum redditus et proventus vendunt ad tempus ut per ipsos
exempti vicini fortius opprimantur.
Nonnulli etiam indebite monasteria dirimunt.
Alii domos et hospitalia et alia bona monasteriorum mobilia et immobilia frequenter occupant et detinent
occupata.
35

