Dat(um) Avinione idus ianuarii anno octavo
Fidei catholicae fundamento praeter quod teste apostolo nemo potest aliud ponere firmiter inhaerentes aperte
cum sancta matre ecclesia confitemur unigenitum dei filium in his omnibus in quibus deus pater exsistit una cum
patre aeternaliter subsistentem partes nostrae naturae simul unitas ex quibus ipse in se verus deus exsistens fieret
verus homo humanum videlicet corpus passibile et animam intellectivam seu rationalem ipsum corpus vere per
se et essentialiter informantem assumpsisse ex tempore in virginali thalamo ad unitatem suae hypostasis et
personae.
Et quod in hac assumpta natura ipsum dei verbum pro omnium operanda salute non solum affigi cruci et in ea
mori voluit sed etiam emisso iam spiritu perforari lancea sustinuit latus suum ut exinde profluentibus undis
aquae et sanguinis formaretur unica et immaculata ac virgo sancta mater ecclesia coniunx Christi sicut de latere
primi hominis soporati Eva sibi in conjugium est formata ut sic certae figurae primi et veteris Adae qui
secundum apostolum est forma futuri in nostro novissimo Adam id est Christo veritas responderet.
Haec est inquam veritas illius praegrandis aquilae vallata testimonio quam propheta vidit Ezechiel animalibus
ceteris evangelicis transvolantem beati Ioannis videlicet apostoli et evangelistae qui sacramenti huius rem gestam
narrans et ordinem in evangelio suo dixit: ad Iesum autem cum venissent ut viderunt eum iam mortuum non
fregerunt eius crura sed unus militum lancea latus eius aperuit et continuo exivit sanguis et aqua.
Et qui vidit testimonium perhibuit et verum est testimonium eius et ille scit quia vera dicit ut et vos credatis.
Nos igitur ad tam praeclarum testimonium ac sanctorum patrum et doctorum communem sententiam apostolicae
considerationis ad quam dumtaxat haec declarare pertinet aciem convertentes sacro approbante concilio
declaramus praedictum apostolum et evangelistam Ioannem rectum in praemissis factae rei ordinem tenuisse
narrando quod Christo iam mortuo unus militum lancea latus eius aperuit.
Porro doctrinam omnem seu positionem temere asserentem aut vertentem in dubium quod substantia animae
rationalis seu intellectivae vere ac per se humani corporis non sit forma velut erroneam ac veritati catholicae
fidei inimicam praedicto sacro approbante concilio reprobamus diffinientes ut cunctis nota sit fidei sincerae
veritas ac praecludatur universis erroribus aditus ne subintrent quod quisquis deinceps asserere defendere seu
tenere pertinaciter praesumpserit quod anima rationalis seu intellectiva non sit forma corporis humani per se
essentialiter tanquam haereticus sit censendus.
Ad hoc baptisma unicum baptizatos omnes in Christo regenerans est sicut unus deus ac fides unica ab omnibus
fideliter confitendum quod celebratum in aqua in nomine patris et filii et spiritus sancti credimus esse tam adultis
quam parvulis communiter perfectum remedium ad salutem.
Verum quia quantum ad effectum baptismi in parvulis reperiuntur doctores quidam theologi opiniones contrarias
habuisse quibusdam ex ipsis dicentibus per virtutem baptismi parvulis quidem culpam remitti sed gratiam non
conferri aliis e contra asserentibus quod et culpa eisdem in baptismo et virtutes ac informans gratia infunduntur
quoad habitum etsi non pro illo tempore quoad usum nos autem attendentes generalem efficaciam mortis Christi
quae per baptisma applicatur pariter omnibus baptizatis opinionem Secundam quae dicit tam parvulis quam
adultis conferri in baptismo informantem gratiam et virtutes tanquam probabiliorem et dictis sanctorum ac
doctorum modernorum theologiae magis consonam et concordem sacro approbante concilio duximus eligendam.
Abbates aut alii religiosi quibuslibet administrationibus praesidentes occasione prioratuum seu aliorum locorum
subditorum eisdem nullum auctoritate sedis apostolicae vel legatorum ipsius quomodolibet valeant convenire
nisi ubi et coram quibus prioratuum et locorum ipsorum prioribus aut aliis gubernatoribus hoc liceret.
Nec occasione locorum ad mensas pertinentium eorundem aliud ipsis super hoc liceat quam si loca ipsa sic
praemissa speciales sub eis gubernatores haberent.

17

