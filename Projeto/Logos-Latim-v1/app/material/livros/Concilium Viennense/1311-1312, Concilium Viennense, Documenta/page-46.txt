Demum quia ex eo quod dicta regula per quos et ubi fieri debeat ministri generalis electio tradens nullam facit de
ministrorum provincialium electione vel institutione penitus mentionem oriri super hoc poterat dubitatio inter
fratres nos volentes posse ipsos clare ac secure procedere in omnibus factis suis declaramus statuimus etiam et
ordinamus in hac constitutione in perpetuum valitura ut cum alicui provinciae de ministro fuerit providendum
ipsius ministri electio penes capitulum provinciale resideat quam idem capitulum die sequenti qua fuerit
congregatum facere teneatur ipsius autem electionis confirmatio ad ministrum pertineat generalem.
Et si quidem ad electionem huiusmodi per formam scrutinii procedatur et votis in diversa divisis electiones
plures in discordia celebrari contingat illa quae a maiori parte capituli numero nulla zeli vel meriti collatione aut
consideratione habita fuerit celebrata exceptione seu contradictione quacunque alterius partis non obstante per
dictum generalem ministrum de consilio discretorum de ordine prius tamen ex officio prout spectat ad ipsum
diligenti examinatione praemissa confirmetur vel etiam infirmetur prout eis secundum deum visum fuerit
expedire.
Et si fuerit infirmata ad capitulum provinciale electio huiusmodi revertatur.
Ceterum si capitulum memoratum die praedicta ministrum eligere praetermittat extunc ministri provincialis
provisio ad generalem ministrum libere devolvatur.
Verum si ministro praedicto et capitulo generalibus ex certa manifesta ac rationabili causa videretur aliquando in
provinciis ultramarinis Hyberniae seu Graeciae seu Romae in quibus hactenus alius providendi modus dicitur ex
causa certa et rationabili fuisse servatus expedire ministrum provincialem per ministrum generalem cum
proborum ordinis consilio potius quam per capituli praedicti electionem praefici in provinciis Hyberniae etiam
ultramarinis irrefragabiliter in Romana vero vel Graeca quando minister dictae provinciae moreretur vel
absolveretur citra mare illa vice servetur absque dolo partialitate et fraude super quo eorum conscientias
oneramus quod super hoc dictus minister cum dictorum proborum consilio duxerit ordinandum.
In destitutione vero dictorum ministrorum provincialium servari volumus quod super hoc hactenus de ipso
ordine exstiterit observatum.
Ceterum si contingeret eosdem ministro generali carere per vicarium ordinis fiat super hoc quod faciendum fuerit
per eundem ministrum usque quo provisum fuerit de generali ministro.
Porro si quid de huiusmodi ministro provinciali secus attentari forte contigerit illud ipso facto sit irritum et inane.
Nulli igitur ....
Si quis autem ....

46

