Porro cum dictus sanctus volens fratres suos super omnia a denariis seu pecunia esse totaliter alienos praecepit
firmiter fratribus universis ut nullo modo denarios vel pecuniam recipiant per se vel per interpositam personam
istum que articulum declarans idem praedecessor noster casus et modos posuerit quibus servatis a fratribus non
possunt dici nec debent per se vel per alium pecuniae receptatores contra regulam vel sui ordinis puritatem
dicimus fratres teneri cavere summopere quod pro aliis causis et sub modis aliis quam ponat dicti praedecessoris
nostri declaratio ad dantes pecunias sive deputatos nuncios non recurrant ne si secus ab ipsis attentatum fuerit
transgressores praecepti et regulae merito possint dici.
Nam ubi aliquid alicui generaliter prohibetur quod expresse non conceditur intelligitur denegatum.
Quocirca quaestus omnis pecuniae ac oblationum pecuniarum receptio in ecclesia vel alibi cippi vel trunci
ordinati ad offerentium seu donantium pecunias reponendas nec non et quicunque recursus alius ad pecunias seu
habentes ipsas qui per declarationem praedictam non conceditur haec inquam omnia sunt eis simpliciter
interdicta.
Cum etiam recursus ad amicos speciales expresse tantum in duobus casibus secundum regulam concedatur
videlicet pro necessitatibus infirmorum et fratribus induendis id que pie et rationabiliter considerata necessitate
vitae ad alias necessitates fratrum pro tempore occurrentes cessantibus eleemosynis seu etiam ingruentes saepe
dictus praedecessor noster duxerit extendendum attendant fratres praefati quod pro nullis causis aliis quam
praedictis vel similibus in via vel alibi recurrere licet eis ad amicos huiusmodi sive sint dantes pecunias seu
deputati per ipsos sive nuncii vel depositarii seu alio quovis nomine appellentur etiamsi concessi per eandem
declarationem modi circa pecuniam integre servarentur.
Denique cum idem confessor summe affectaverit suae regulae professores totaliter esse abstractos ab affectu et
desiderio terrenorum et specialiter a pecunia et eius usu totaliter inexpertos sicut probat prohibitio de recipienda
pecunia in regula saepius repetita curare fratres vigilanter necesse est quod cum e causis praedictis et modis ad
habentes pecunias deputatas pro ipsorum necessitatibus recurrere oportebit ad tenentes ipsas quicunque hi fuerint
principales vel nuncii in omnibus sic se gerant quod se cunctis ostendant in dictis pecuniis sicut nec habent
penitus nil habere.
Quapropter praecipere quod et qualiter pecunia expendatur computum que exigere de expensa eam
quomodocunque repetere sive deponere aut deponi facere capsulam pecuniae vel eius clavem deferre hos actus et
consimiles sibi fratres illicitos esse sciant.
Praedicta enim facere ad solos dominos pertinet qui dederunt et eos quos ipsi deputaverunt ad hoc ipsum.
Proinde cum vir sanctus paupertatis praemissae in regulam modum exprimens dixerit in eadem: fratres nihil sibi
approprient nec domum nec locum nec aliquam rem sed tanquam peregrini et advenae in hoc saeculo in
paupertate et humilitate domino famulantes vadant pro eleemosyna confidenter sic que declaratum exstitit per
nonnullos praedecessores nostros Romanos pontifices hanc expropriationem intelligi debere tam in speciali
quam etiam in communi propter quod et rerum omnium concessarum oblatarum et donatarum fratribus quas et
quarum usum facti scilicet ordini vel ipsis fratribus licet habere proprietatem et dominium in se et Romanam
ecclesiam receperunt dimisso ipsis fratribus in eis tantummodo usu facti simplicis ad nostrum fuerunt deducta
examen quae in ordine fieri dicebantur et videbantur praedicto voto et puritati ordinis repugnare videlicet ut ea
prosequamur ex ipsis quae remedio credimus indigere quod se institui heredes non solum sustinent sed procurant
item quod redditus annuos recipiunt interdum in tam notabili quantitate quod conventus habentes totaliter inde
vivunt item quod cum ipsorum negotia etiam pro rebus temporalibus in curiis agitantur assistunt advocatis et
procuratoribus et ad instigandum eosdem se ibidem personaliter repraesentant item quod exsecutiones ultimarum
suscipiunt voluntatum et gerunt se que intromittunt quandoque de usurarum vel male ablatorum dispositionibus
seu restitutionibus faciendis item quod alicubi non solum excessivos hortos sed etiam vineas magnas habent de
quibus tam de oleribus quam de vino multum colligitur ad vendendum item quod temporibus messium vel
vindemiarum sic copiose granum et vinum mendicando vel aliunde emendo colliguntur a fratribus et in cellariis
et granariis reconduntur quod per anni residuum et absque eorum mendicatione possunt transigere vitam suam
item quod ecclesias vel alia aedificia faciunt vel procurant fieri in quantitate et curiositate figurae et formae ac
sumptuositate notabiliter excessiva sic quod non videntur habitacula pauperum sed magnatum.

43

