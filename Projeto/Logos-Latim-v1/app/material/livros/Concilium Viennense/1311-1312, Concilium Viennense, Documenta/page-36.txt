Pluries quoque sine causa iusta impediunt ne exempti loca sua valeant reparare.
Quidam statuta faciunt per quae derogatur privilegiis exemptorum.
Et generaliter quam plures praelati religiosis praesertim exemptis et privilegiatis in personis et rebus suis ac
iuribus spiritualibus et temporalibus graves inferunt contra iustitiam et eorum privilegia iniurias et iacturas.
Verum quia una est regularium et saecularium praelatorum et subditorum exemptorum et non exemptorum
universalis ecclesia extra quam nullus omnino salvatur quorum omnium unus est dominus una fides et unum
baptisma decet ut omnes qui eiusdem sunt corporis unius etiam sint voluntatis et sicut fratres adinvicem vinculo
caritatis sint adstricti.
Decet igitur ut et praelati et alii tam exempti quam non exempti suis iuribus sint contenti et alter in alterius
iniuriam non prosiliat seu iacturam.
Universis itaque praelatis ecclesiarum praesentis sanctionis edicto districte praecipiendo mandamus quatenus ipsi
a praedictis gravaminibus omnino cessantes et cessare suos subditos facientes viros religiosos exemptos
privilegiatos et non exemptos mendicantes et non mendicantes caritative tractent et foveant et sua iura et
privilegia inviolabiliter eis servent.
Et quoniam plus solet timeri quod specialiter quam quod generaliter inhibetur eisdem praelatis districtissime
inhibemus ut abbates priores et alios religiosos ne ad sua generalia vel provincialia vadant capitula impedire
quomodolibet non praesumant.
Religiosi qui clericis aut laicis sacramentum unctionis extremae vel eucharistiae ministrare matrimonia ve
solemnizare non habita super his parochialis presbyteri licentia speciali aut qui excommunicatos a canone
praeterquam in casibus a iure expressis vel per privilegia sedis apostolicae concessis eisdem vel a sententiis per
statuta provincialia aut synodalia promulgatis seu ut verbis eorum utamur a poena et culpa absolvere quemquam
praesumpserint excommunicationis incurrant sententiam ipso facto per sedem apostolicam dumtaxat absolvendi
quos etiam locorum ordinarii postquam de hoc eis constiterit excommunicatos faciant publice nunciari donec de
absolutione ipsorum eis fuerit facta fides nullo religiosis eisdem super hoc exemptionis vel alio privilegio
suffragante.
Quibus etiam in virtute sanctae oboedientiae et sub interminatione maledictionis aeternae districtius inhibemus
ne in sermonibus suis ecclesiarum praelatis detrahant aut etiam retrahant laicos ab ecclesiarum suarum frequentia
vel accessu seu indulgentias pronuncient indiscretas neve cum confectionibus testamentorum intererunt a
restitutionibus debitis aut legatis matricibus ecclesiis faciendis retrahant testatores nec legata vel debita aut male
ablata incerta sibi aut aliis singularibus sui ordinis vel conventibus in aliorum praeiudicium fieri seu erogari
procurent nec etiam in casibus sedi apostolicae aut locorum ordinariis reservatis quemquam absolvere aut
personas ecclesiasticas praesertim coram iudicibus delegatis a nobis suam contra eos iustitiam prosequentes
vexare indebite aut ad loca plura et praesertim multum remota convenire praesumant.
Si qui vero praemissa vel aliquod de praemissis attentare praesumpserint per duos menses subiaceant poenis illis
quae secundum eorum regulam vel statuta pro gravibus criminibus seu culpis eis consueverunt imponi super
quibus absque manifesta necessitate cum eis non valeat dispensari.
Ceterum praelati eorum nisi de his quae occasione praemissorum excessuum ad eos quoquo modo pervenerint
ecclesiis aut personis ecclesiasticis damnificatis vel laesis satisfactionem plenariam exhibuerint infra mensem
postquam super hoc fuerint requisiti suspensionis sententiam usque ad satisfactionem debitam eo ipso incurrant
non obstantibus praemissis statutis aut quibuslibet privilegiis cuiuscunque tenoris exsistant.

36

