Sane religiosis illis quibus est ab apostolica sede concessum ut familiaribus suis domesticis aut pauperibus in
hospitalibus suis degentibus sacramenta possint ecclesiastica ministrare nullum ex praemissis volumus quoad
hoc praeiudicium generari.
Archiepiscopo per quaevis loca exempta suae provinciae facienti transitum aut ad ea forsan declinanti ut crucem
ante se libere portari faciat benedicat populo divina officia privatim vel publice ibidem audiat et ea etiam in
pontificalibus celebret et faciat in sua praesentia sine pontificalibus celebrari quovis privilegio contrario non
obstante sacro approbante concilio praesentis constitutionis serie duximus concedendum.
Simili modo concedimus episcopo ut in locis eisdem suae dioecesis possit populo benedicere audire divina
officia et ea etiam celebrare et in sua praesentia facere celebrari sic tamen quod praetextu concessionis
huiusmodi in locis ipsis exemptis vel circa hoc privilegiatis nullam aliam iurisdictionem idem archiepiscopus vel
episcopus exerceat nec personis exemptis vel privilegiatis molestiam inferat vel gravamen nullum que
exemptioni vel privilegiis eorundem aliud praeiudicium generetur nec ipsis archiepiscopo vel episcopo ius aliud
quomodolibet acquiratur.
Si quis suadente diabolo in hoc sacrilegii genus proruperit quod quemvis pontificem iniuriose vel temere
percusserit aut ceperit seu banniverit vel haec mandaverit fieri aut facta ab aliis rata habuerit vel socius in his
fuerit facientis aut consilium in his dederit aut favorem seu scienter defensaverit eundem in illis casibus de
praedictis in quibus excommunicationem per iam editos canones non subiret sit huius nostrae constitutionis
auctoritate non obstante quacunque consuetudine quam reputamus approbante sacro concilio potius corruptelam
anathematis mucrone percussus a quo nequeat nisi per summum pontificem praeterquam in articulo mortis
absolvi.
A feudis insuper locationibus officiis et beneficiis spiritualibus sive temporalibus quae ab ecclesia cui sic
offensus praeest episcopus obtinet cadat hoc ipso ac ad eandem ecclesiam libere revertantur.
Ipsius filii per masculinam descendentes lineam usque ad generationem Secundam omni spe dispensationis
adempta reddantur ipso facto inhabiles ad ecclesiastica beneficia in civitate et dioecesi in quibus idem episcopus
praesidet obtinenda.
Terra quoque ipsius dum tamen ultra unam dioecesim non contineat usque ad condignam satisfactionem eiusdem
nec non locus aut loca in quibus captus episcopus detinebitur quamdiu detentio ipsa in eisdem duraverit
ecclesiastico subiaceant interdicto.
Quod si terra eiusdem duas dioeceses vel ultra contineat dioecesis domicilii principalis ipsius et illa etiam in qua
fuerit delictum commissum si sua sit et duae aliae quae sub ipso sint eidem loco magis vicinae interdicto
subiaceant supra.
dicto Et quia eo maior erit ipsius confusio quo sua fuerit culpa patentior quousque dignam satisfactionem
praestiterit per omnes illius loci in quo commissum est facinus nec non civitatum et dioecesum vicinarum
ecclesias quibuslibet diebus dominicis et festivis pulsatis campanis et candelis accensis excommunicatus publice
nuncietur.
Et cum absolvendus fuerit sufficienter et idonee caveat quod inferendae poenae parebit et auxiliante domino
poenitentiam peraget iniungendam.
Civitas autem quae praemissa vel eorum aliquod in episcopum suum commiserit interdicto donec satisfecerit
subiaceat memorato.
Potestas vero consiliarii ballivus scabini advocati consules rectores et officiales ipsius quocunque nomine
censeantur in praemissis culpabiles exsistentes similiter excommunicationis sententiae a qua nisi ut praemittitur
non valeant absolutionis obtinere beneficium sint subiecti.

37

