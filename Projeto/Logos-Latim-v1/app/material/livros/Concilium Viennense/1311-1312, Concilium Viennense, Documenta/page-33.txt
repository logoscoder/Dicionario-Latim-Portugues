Porro inquisitoribus ipsis districtius inhibemus ut nec abutantur quomodolibet concessione portationis armorum
nec officiales nisi sibi necessarios habeant tales qui se conferant ad sua cum inquisitoribus ipsis officia
exsequenda.
Ad nostrum qui desideranter in votis gerimus ut fides catholica nostris prosperetur temporibus et pravitas
haeretica de finibus fidelium exstirpetur non sine displicentia grandi pervenit auditum quod secta quaedam
abominabilis quorundam hominum malignorum qui beguardi et quarundam infidelium mulierum quae beguinae
vulgariter appellantur in regno Alemanniae procurante satore malorum operum damnabiliter insurrexit tenens et
asserens doctrina sua sacrilega et perversa inferius designatos errores.
Primo videlicet quod homo in vita praesenti tantum et talem perfectionis gradum potest acquirere quod reddetur
penitus impeccabilis et amplius in gratia proficere non valebit.
Nam ut dicunt si quis semper posset proficere posset aliquis Christo perfectior inveniri.
Secundo quod ieiunare non oportet hominem nec orare postquam gradum perfectionis huiusmodi fuerit assecutus
quia tunc sensualitas est ita perfecte spiritui et rationi subiecta quod homo potest libere corpori concedere
quicquid placet.
Tertio quod illi qui sunt in praedicto gradu perfectionis et spiritu libertatis non sunt humanae subiecti
oboedientiae nec ad aliqua praecepta ecclesiae obligantur quia ut asserunt ubi spiritus domini ibi libertas.
Quarto quod homo potest ita finalem beatitudinem secundum omnem gradum perfectionis in praesenti assequi
sicut eam in vita obtinebit beata.
Quinto quod quaelibet intellectualis natura in se ipsa naturaliter est beata quod que anima non indiget lumine
gloriae ipsam elevante ad deum videndum et eo beate fruendum.
Sexto quod se in actibus exercere virtutum est hominis imperfecti et perfecta anima licentiat a se virtutes.
Septimo quod mulieris osculum cum ad hoc natura non inclinet est mortale peccatum actus autem carnalis cum
ad hoc natura inclinet peccatum non est maxime cum tentatur exercens.
Octavo quod in elevatione corporis Iesu Christi non debent assurgere nec eidem reverentiam exhibere asserentes
quod esset imperfectionis eisdem si a puritate et altitudine suae contemplationis tantum descenderent quod circa
ministerium seu sacramentum eucharistiae aut circa passionem humanitatis Christi aliqua cogitarent.
Nonnulla etiam alia sub simulata quadam sanctitatis specie dicunt faciunt et committunt quae oculos divinae
maiestatis offendunt et grave in se continent periculum animarum.
Cum autem ex debito commissi nobis officii huiusmodi sectam detestabilem et praemissos ipsius exsecrandos
errores ne propagentur ulterius et per eos corda fidelium damnabiliter corrumpantur exstirpare ab ecclesia
catholica necessario habeamus nos sacro approbante concilio sectam ipsam cum praemissis erroribus damnamus
et reprobamus omnino inhibentes districtius ne quis ipsos de cetero teneat approbet vel defendat.
Eos autem qui secus egerint animadversione canonica decernimus puniendos.
Porro dioecesani et illarum partium inquisitores haereticae pravitatis in quibus beguardi et beguinae huiusmodi
commorantur suum officium circa eos diligenter exerceant inquirentes de vita et conversatione ipsorum qualiter
ve sentiant de articulis fidei et ecclesiae sacramentis.

33

