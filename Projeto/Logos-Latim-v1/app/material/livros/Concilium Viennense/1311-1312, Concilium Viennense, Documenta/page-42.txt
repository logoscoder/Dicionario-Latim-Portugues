Item ordo communiter sensit tenet et tenuit ab antiquo quod ubicunque ponitur in regula hoc vocabulum
teneantur obtinet vim praecepti et observari debet a fratribus sicut tale.
Ceterum quia Christi confessor praedictus agendorum ac servandorum circa recipiendos ad ordinem ministris et
fratribus modum praebens dixit in regula quod caveant fratres et eorum ministri ne sint solliciti de rebus suis
temporalibus ut libere faciant de eis quicquid ipsis a domino fuerit inspiratum licentiam tamen habeant ipsi
ministri mittendi eos ad aliquos deum timentes si consilium requiratur quorum consilio sua bona pauperibus
erogentur dubitaverunt et dubitant multi fratrum an liceat ipsis de bonis ingredientium quicquam recipere si
donetur et si ad dandum personis et conventibus possint eos inducere sine culpa si etiam ad disponendum de
distributione rerum talium debeant ipsi ministri seu fratres dare consilium ubi ad consulendum alii quam ex ipsis
ad quos ingressuri mittantur possint idonei inveniri.
Nos autem considerantes attente intendisse sanctum Franciscum suae regulae professores quos fundaverat in
maxima paupertate ab affectu temporalium rerum ipsorum ingredientium per dicta verba specialiter et totaliter
elongare ut quantum est ex parte fratrum ipsorum receptio ad ordinem sancta et purissima appareret et ne aliquo
modo oculum viderentur habere ad bona eorum temporalia sed ad ipsos tantum divino servitio mancipandos
dicimus de cetero debere tam ministros quam fratres ceteros a dictis inductionibus ad sibi dandum et suasionibus
nec non et dandis circa distributionem consiliis abstinere cum per hoc ad timentes deum status alterius mitti
debeant non ad fratres ut vere cunctis pateant esse tam salubris instituti paterni studiosi zelatores seduli et
perfecti.
Cum vero facere de rebus suis quod dominus inspirabit ipsamet regula ingredientibus liberum velit esse non
videtur quin liceat eis recipere consideratis scilicet eorum necessitatibus et moderationibus declarationis iam
dictae si quid de bonis suis intrans sicut et ceteris pauperibus per modum eleemosynae libere velit dare.
Cavere tamen in acceptatione oblatorum talium decet fratres ne ex receptorum quantitate notabili praesumi possit
sinister oculus contra ipsos.
Praeterea cum dicatur in regula quod illi qui iam promiserunt oboedientiam habeant unam tunicam cum caputio
et aliam sine caputio qui habere voluerint item quod fratres omnes vestimentis vilibus induantur nos que
praedicta verba declaraverimus aequipollere praeceptis volentes haec determinari plenius dicimus quantum ad
numerum tunicarum quod pluribus uti non licet nisi in necessitatibus quae haberi possunt ex regula secundum
quod hunc passum memoratus praedecessor noster plenius declaravit.
Vilitatem autem vestium tam habitus quam interiorum tunicarum illam intelligi debere dicimus quae secundum
consuetudinem vel conditionem patriae debeat quantum ad colorem panni et pretium vilitatis merito reputari.
Non enim quoad regiones omnes potest determinatus unus modus in talibus assignari.
Huiusmodi etiam vilitatis iudicium ministris et custodibus seu guardianis duximus committendum eorum super
hoc conscientias onerantes ita tamen quod servent in vestibus vilitatem.
Quorum etiam ministrorum custodum et guardianorum iudicio eodem modo relinquimus pro qua necessitate
possint ipsi fratres calceamenta portare.
Deinde cum duobus temporibus adnotatis in regula scilicet a festo omnium sanctorum usque ad nativitatem
domini et maxime quadragesimae in quibus ieiunare tenentur inseratur in eadem regula aliis autem temporibus
non teneantur nisi sexta feria ieiunare et ex hoc voluerunt aliqui dicere quod dicti ordinis fratres non tenentur nisi
ex condecentia ad alia ieiunia quam ad ista declaramus debere intelligi eos non teneri ad ieiunium aliis
temporibus praeterquam in ieiuniis ab ecclesia constitutis.
Non est enim verisimile quod vel institutor regulae vel etiam confirmator absolvere ipsos intenderit a servandis
illis ieiuniis ad quae de communi statuto ecclesiae obligantur ceteri christiani.

42

