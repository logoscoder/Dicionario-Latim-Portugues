Dat(um) Viennae Ii nonas maii anno septimo.
Universis administratoribus et curatoribus ad administrandum et conservandum bona quondam domus et ordinis
militiae templi apostolica et quacumque auctoritate alia deputatis ubicumque consistentia.
Nuper in generali concilio per nos Viennae disponente domino celebrato post longam deliberationem
praehabitam et maturam acceptabilius fore credentes altissimo magis honorabile fidei orthodoxae cultoribus ac
subventioni terrae sanctae utilius exstimantes bona quondam domus et ordinis militiae templi ordini hospitalis
sancti Ioannis ierosolimitani concedere quam ordini de novo creando unire aut etiam applicare consilium
deliberationis nostrae providit sed quia tunc aliquibus asserentibus utilius fore bona ipsa ordini noviter creando
conferre quam dicti hospitalis ordini applicare tunc noster affectus speratum effectum super hoc obtinere
nequivit.
Tandem vero sic per dei gratiam actum fore dinoscitur quod vi nonas praesentis mensis maii eodem sacro
approbante concilio hospitali seu ipsius hospitalis ordini supradictis praefata bona concedenda et applicanda
duximus et etiam unienda bonis eiusdem ordinis militiae templi in regnis et terris carissimorum in Christo
filiorum nostrorum ... Castellae ... Aragonum ... Portugaliae et Maioricarum regum illustrium extra regnum
Franciae consistentibus dumtaxat exceptis quae ab unione concessione et applicatione huiusmodi ex certis causis
excipienda duximus et etiam excludenda ipsa dispositioni nostrae et sedis apostolicae specialiter reservantes
quousque de illis aliter pro dictae terrae subsidio per nostram et dictae sedis providentiam exstiterit ordinatum.
Quocirca universitati vestrae per apostolica scripta districte mandamus quatenus bona praedicta cum redditibus
inde perceptis deductis deducendis expensis eisdem magistro et fratribus aut singula eorum singulis dicti
hospitalis prioribus seu praeceptoribus provinciarum aut civitatum vel dioecesium seu locorum in quibus bona
ipsa consistunt seu procuratori vel procuratoribus eorumdem sive ipsorum alicuius prout cuiuslibet vestrum
curae et administrationi commissa fuerunt cum ab eis vel eorum aliquo super hoc fueritis requisiti infra unum
mensem a tempore requisitionis huiusmodi nomine dictorum hospitalis et ordinis integraliter restituere et
assignare curetis ita quod magister et fratres ac priores et praeceptores seu procurator vel procuratores praedicti
de vobis in hac parte digne se valeant commendare nos que in vobis devotae oboedientiae promptitudinem
merito cognoscamus.
Dat(um) Liverone Valentin(ensis) dioecesis xvii kal(endas) iunii anno septimo.
Redemptor noster unigenitus dei filius dominus Iesus Christus in tantum Syon filiam videlicet terram sanctam
dilexit quod eam sibi in hereditatem et proprium patrimonium praeelegit hanc itaque ipse nostrae Carnis
indumento vestitus sua decoravit praesentia sui que pretiosissimi aspersione sanguinis consecravit.
Sed lugendum est proh dolor et amare dolendum quod tam praeclara nostri redemptoris hereditas versa est ad
alienos et Babilonici persecutoris furore confusa iacet coinquinatorum pedibus conculcata et per immundissimos
Sarracenos hostes perfidos nominis christiani vilissima ipsorum contrectatione polluta occupata miserabiliter
detinetur et trucidato in ea immaniter populo christiano ad maiorem contumeliam creatoris totius que
christianitatis iniuriam et dolorem ab hostium ipsorum abhominanda spurcitia blasfematur ibidem horribiliter
nomen Christi.
Lamentatur itaque diris afflicta flagellis regio ipsa tristis et de intolerabili persecutione quam patitur lamenta
multiplicans clamat ad Christi vicarium christianos principes et plebem catholicam interpellat opprobriis sauciata
eis quoque sua vulnera detegit a quibus exspectat operam medicantis illorum dexteram vindicem expetit pro
quorum salute salutis auctor in ea crucis pertulit passionem.
Hiis igitur et aliis circa haec quae animus nequit plene concipere nec lingua referre ad cor ascendentibus et
excitantibus mentem nostram quam primo ad apostolicae dignitatis apicem fuimus licet indigni divina dignatione
vocati statum lugubrem dictae terrae piae considerationis oculo intuentes studuimus cogitare remedia quibus ope
comite caelestis auxilii terra ipsa de scelestis hostis manibus liberata sibi post tantarum tribulationum tenebras
possent serena quietis optatae tempora provenire.

10

