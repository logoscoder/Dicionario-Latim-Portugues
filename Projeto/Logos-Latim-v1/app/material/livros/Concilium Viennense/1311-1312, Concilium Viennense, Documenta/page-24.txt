Nullus zonam cultellum calcaria cum ornatu deferre aut cum sella clavorum ornatu decorata superfluo vel nimis
alias sumptuosa sive cum freno ferraturam ad ornatum habente equitare praesumat.
Rursus in locis in quibus fuerit congregatio duodecim monachorum aut supra infra septa monasterii abbas prior
aut alius praesidens portet flocum de panno pro flocis aut cucullis in ipso monasterio consueto monachi vero alii
in monasteriis in quibus flocos soliti sunt portare debent etiam uti eis.
In aliis autem monasteriis et infra domos et alios prioratus ubi non est tanta congregatio monachorum cucullas
clausas deferant et honestas.
Cum vero abbates priores aut alios praesidentes et monachos alios extra monasterium proficisci continget flocum
cucullam aut capam clausam habeant et subtus capam si eam portaverint cucullam deferant aut si maluerint
scapulare.
Cum autem ad serviendum in divinis officiis albis vel sacris vestibus induentur aut cum occupabuntur in
operibus uti eis liceat scapulari.
Verum ne ex diversa acceptione quam in diversis regionibus huiusmodi vocabula flocus videlicet et cuculla
dicuntur habere haesitandi circa praemissa materia relinquatur cucullae nomine habitum longum et amplum sed
manicas non habentem nomine vero floci habitum qui longas et amplas habet manicas nos intelligere
declaramus.
Sane singulis mensibus tam in monasteriis quam extra sublata occasione quacunque ad confessionem saltem
semel accedant omnes et singuli monachi et in prima dominica mensis cuiuslibet in monasteriis semper
communicent nisi ex causa forte quam abbati priori aut poenitentiariis monasteriorum non differant intimare
eorum que iudicio vel abstineant vel accedant.
Regula quoque cum in capitulo legitur ab illo qui praeest ipsi capitulo vel alio cui hoc ipse iniunxerit propter
iuniores vulgariter exponatur.
Novitiis etiam fidelis deputetur instructor tam in divinis officiis quam in observantia regulari.
Porro a venationibus et aucupationibus omnes semper abstineant nec eis interesse aut canes vel aves venaticos
per se vel alios tenere praesumant nec a familiaribus se cum morantibus teneri permittant nisi saltus vivaria vel
garenas proprias vel ius venandi in alienis haberent in quibus cuniculi vel ferae aliae forsan essent quo casu hoc
eis permittitur dum tamen infra monasteria seu domos quas inhabitant aut eorum clausuras venaticos canes non
teneant nec venationi praesentiam exhibeant personalem.
Si quis autem praemissorum temerarius exstiterit violator regulari subiaceat disciplinae et nihilominus si
sotulares non corrigiatos et altos aut caputia ut praefertur non fissa portare praesumpserit siquidem abbas vel
prior non habens abbatem proprium fuerit per annum se noverit a beneficiorum collatione suspensum si vero
alius fuerit ab administratione si quam obtinet sit per annum suspensus.
Quod si nullam habeat eo ipso per annum reddatur inhabilis ad administrationem et ecclesiasticum beneficium
obtinendum.
Si qui vero eorum venationi aut aucupationi clamose vel alias cum canibus aut avibus ex proposito interfuerint
iuxta praemissam personarum distinctionem dictarum suspensionis et inhabilitatis poenas per biennium ipso
facto incurrant.
Abbate autem vel priore a collatione ut praemittitur beneficiorum suspenso ad priorem claustralem cum consilio
et assensu conventus vel maioris partis ipsius eorundem beneficiorum collatio devolvatur.

24

