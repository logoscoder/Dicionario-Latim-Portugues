In multis etiam aliis praefati praelati exempta monasteria et ipsorum ecclesias utroque illis iure subiectas gravant
in procurationibus recipiendis et oneribus insolitis imponendis.
Nos igitur super his volentes de opportuno remedio providere sacri approbatione concilii duximus statuendum ut
si episcopi non causa visitationis sed caritativae hospitalitatis ad monasteria venerint supra dicta victualia
gratiose recipiant quae caritatis gratia eis fuerint ministrata.
Ipsis autem episcopis ad monasteria venientibus supra dicta et procurationes ibidem recipientibus sibi debitas de
iure communi consuetudine privilegio vel iure alio speciali in domibus ipsorum monasteriorum extra tamen
septa ipsorum existentibus si quae fuerint ad hoc aptae alioquin intra septa ipsa non tamen intra portam quam
regularem appellant Carnium pro congruentia temporis si voluerint privilegio non obstante quocunque cibaria
ministrentur.
Nec inconveniens reputamus si fragmenta quae de mensis ipsorum episcoporum et suorum familiarium
colliguntur per ipsorum episcoporum eleemosynarios ibidem pauperibus erogentur.
Ab aliis autem gravaminibus expressis superius praelati diligenter abstineant si dei et apostolicae sedis
indignationem voluerint evitare.
Praesenti constitutione iubemus ut locorum dioecesani contra eos qui ab ecclesiis vel personis ecclesiasticis pro
earum rebus propriis quas non negotiandi causa deferunt aut deferri faciunt vel transmittunt pedagia vel guidagia
suo vel alieno nomine exigunt vel extorquent in animarum suarum periculum et eorum a quibus ea exigunt
praeiudicium et gravamen excommunicationis et interdicti sententias a iure prolatas postquam de his ipsis
constiterit omnino publicent vel a suis subditis tamdiu publicari donec illi sic exacta restituerint et de
transgressione huiusmodi satisfecerint competenter.
Gravi nimirum turbatione movemur quod ex nonnullorum rectorum negligentia quae dum spem impunitatis
permittit multam nutrire pestilentiam consuevit in subditis plerique ecclesiarum ministri modestia ordinis
clericalis abiecta dum offerre deo sacrificium laudis fructum labiorum suorum in puritate conscientiae et animi
devotione deberent horas canonicas dicere seu psallere transcurrendo syncopando extranea quidem et plerumque
vana profana et inhonesta intermiscendo colloquia tarde ad chorum conveniendo seu ecclesiam ipsam absque
rationabili causa ante finem officii exeundo frequenter aves interdum portando seu faciendo portari canes que se
cum ducendo venaticos ac quasi nihil praetendentes de clericali militia in corona vestibus et tonsura divina etiam
celebrare aut eis interesse nimis indevote praesumunt.
Nonnulli etiam tam clerici quam laici praesertim in festorum certorum vigiliis dum in ecclesiis deberent orationi
insistere non verentur in ipsis earum que coemeteriis choreas facere dissolutas et interdum canere cantilenas ac
multas insolentias perpetrare ex quibus ecclesiarum et coemeteriorum violationes inhonesta varia que delicta
quandoque sequuntur et ecclesiasticum plerumque perturbatur officium in divinae maiestatis offensam et
adstantium scandalum populorum.
In multis insuper ecclesiis cum vasis vestimentis et ceteris ornamentis ad divinum cultum necessariis
indecentibus utique pensatis earum facultatibus deservitur.
Ne igitur transgressiones invalescant huiusmodi aliis que veniant in exemplum sacri concilii approbatione hoc
fieri prohibentes sancimus ut illi ad quos id pertinet et in eorum si utique exempti non sint negligentiam vel
defectum locorum ordinarii si vero exempti fuerint aut alias circa hoc privilegiati superiores ipsorum omni
negligentia vel incuria penitus relegata circa reformanda praemissa et eorum singula corrigenda nec non ut in
cathedralibus regularibus et collegiatis ecclesiis horis debitis devote psallatur in aliis vero convenienter et debite
celebretur divinum diurnum et nocturnum officium si dei et apostolicae sedis indignationem evitare voluerint
sollicitam curent diligentiam adhibere contradictores per censuram ecclesiasticam dummodo ad eos illam
exercere pertineat aliis que opportunis remediis compescendo facientes prout ad eos spectat in his et aliis quae ad
divinum cultum et morum reformationem pertinent ac ecclesiarum et coemeteriorum respiciunt honestatem
sacrorum statuta canonum ad quae scienda diligens curent adhibere studium irrefragabiliter observari.
29

