duximus respondendum quod cum votum determinatum cuiuslibet habeat cadere sub certo vovens regulam non
potest dici teneri ex vi voti huiusmodi ad ea consilia evangelica quae in regula non ponuntur.
Et quidem beati Francisci conditoris regulae haec probatur fuisse intentio ex hoc quod quaedam evangelica
consilia in regula posuit aliis praetermissis.
Si enim per illud verbum: regula et vita fratrum minorum haec est et cetera intendisset eos ad omnia consilia
evangelica obligare superflue et nugatorie quaedam eorum suppressis ceteris in regula expressisset.
Cum autem natura termini restrictivi hoc habeat quod sic excludit ab ipso extranea quod cuncta ad ipsum
pertinentia concludit declaramus et dicimus quod dicti fratres non solum ad illa tria vota nude et absolute accepta
ex professione suae regulae obligantur sed etiam tenentur ad ea omnia implenda quae sunt pertinentia ad haec
tria praedicta quae regula ipsa ponit.
Nam si ad haec tria praedicta tantum praecise et nude promittentes se servare regulam vivendo in oboedientia
castitate et sine proprio et non etiam ad omnia contenta in regula quae haec tria modificant arctarentur pro nihilo
et vane proferrentur haec verba: promitto semper hanc regulam observare ex quo ex his verbis nulla obligatio
nasceretur.
Nec tamen putandum est quod beatus Franciscus professores huius regulae quantum ad omnia contenta in regula
modificantia tria vota seu ad alia in ipsa expressa intenderit aequaliter esse obligatos quin potius aperte discrevit
quod quoad quaedam ipsorum ex vi verbi transgressio est mortalis et quoad quaedam alia non cum ad quaedam
ipsorum verbum apponat praecepti vel aequipollentis eidem et quoad aliqua verbis aliis sit contentus.
Item quia praeter ea quae expresse verbo praecepti ac exhortationis seu monitionis ponuntur in regula nonnulla
verbo imperativi modi negative vel affirmative apposito inseruntur hactenus exstitit dubitatum an tenerentur ad
ista ut ad habentia vim praecepti et quia ut intelleximus non minuitur hoc dubium sed augetur ex eo quod felicis
recordationis Nicolaus papa iii praedecessor noster noscitur declarasse quod fratres ipsi ex professione suae
regulae sunt adstricti ad ea consilia evangelica quae in ipsa regula praeceptorie vel inhibitorie seu sub verbis
aequipollentibus exprimuntur et nihilominus ad eorum omnium observantiam quae ipsis in eadem regula sub
verbis obligatoriis inducuntur supplicaverunt praedicti fratres ut ad ipsorum conscientias servandas declarare
quae horum censeri debeant praeceptis aequipollentia ac obligatoria dignaremur.
Nos itaque qui in sinceris horum conscientiis delectamur attendentes quod in his quae animae salutem respiciunt
ad vitandos graves remorsus conscientiae pars securior est tenenda dicimus quod licet fratres non ad omnium
quae sub verbis imperativi modi ponuntur in regula sicut ad praeceptorum seu praeceptis aequipollentium
observantiam teneantur expedit tamen ipsis fratribus ad observandam puritatem regulae et rigorem quod ad ea
sicut ad aequipollentia praeceptis se noverint obligatos quae hic inferius adnotantur.
Ut autem haec quae videri possunt aequipollentia praeceptis ex vi verbi vel saltem ratione materiae de qua agitur
seu ex utroque sub compendio habeantur declaramus quod illud quod ponitur in regula de non habendo plures
tunicas quam unam cum caputio et aliam sine caputio item de non portandis calceamentis et de non equitando
extra casum necessitatis item quod fratres vilibus induantur item quod ieiunare a festo omnium sanctorum usque
ad natale domini et in sextis feriis teneantur item quod clerici faciant divinum officium secundum ordinem
sanctae Romanae ecclesiae item quod ministri et custodes pro necessitatibus infirmorum et fratribus induendis
sollicitam curam gerant item quod si quis fratrum in infirmitatem ceciderit alii fratres debent ei servire item quod
fratres non praedicent in episcopatu alicuius episcopi cum ab eo fuerit contradictum item quod nullus audeat
penitus populo praedicare nisi a generali ministro vel aliis quibus secundum declarationem praedictam id
competit fuerit examinatus approbatus et ad hoc institutus item quod fratres qui cognoscerent se non posse
praemissam regulam specialiter observare debeant et possint ad suos ministros recurrere item quod omnia quae
ponuntur in regula ad formam habitus tam novitiorum quam etiam professorum nec non ad receptionis modum
ac professionem spectantia nisi recipientibus quoad habitum novitiorum sicut dicit regula secundum deum aliter
videatur haec inquam omnia sunt a fratribus tanquam obligatoria observanda.

41

