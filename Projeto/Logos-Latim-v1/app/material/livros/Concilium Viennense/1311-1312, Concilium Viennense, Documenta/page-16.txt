Item iuxta supplicationem eorundem praelatorum ordinabimus quod hospitalarii excommunicatos aut interdictos
publice aut eosdem vel usurarios manifestos ad ecclesiasticam sepulturam recipientes aut matrimonia
sollemnizantes vel sollemnizari facientes aut permittentes in suis ecclesiis contra iura aut sacramenta
ecclesiastica alienis parochianis ministrantes vel ministrari in suis ecclesiis permittentes excommunicationis
sententiam ipso facto incurrant.
Et prohibemus eis districte ne per litteras apostolicas aliquos indebite vexare praesumant.
Item iuxta supplicationem eorundem praelatorum super non constituendis novis ecclesiis vel capellis aut non
erigendis campanis et cimiteriis faciendis ordinabimus et providebimus iura sufficienter super hoc edita per ipsos
hospitalarios observari.
Dat(um) Avinione II kal(endas) ianuarii pontificatus nostri anno octavo.
Ad perpetuam rei memoriam.
Licet pridem in generali concilio Viennae auctore domino celebrato post dissolutionem quondam ordinis templi
ex certis rationabilibus causis factam prout in dissolutionis eiusdem litteris seriosius continetur post longa
praemeditata et matura consilia fratrum nostrorum necnon et totius concilii generalis ordini hospitalis sancti
Ioannis ierosolimitani et ipsi hospitali ac dilectis filiis magistro et fratribus hospitalis eiusdem nomine hospitalis
et ordinis eorundem qui tanquam athletae domini strenue pro defensione fidei se periculis mortis iugiter
exponentes onerosa nimis et periculosa dispendia pertulerunt et continue perferunt in partibus transmarinis ipsam
domum militiae templi ceteras que domos ecclesias capellas oratoria civitates castra villas terras grangias omnia
que alia bona immobilia mobilia vel se moventia cum omnibus membris iuribus et pertinentiis suis ultra et citra
mare ac in universis et quibuslibet mundi partibus consistentia quae quondam ordo ipse magister et fratres ipsius
ordinis militiae templi tempore quo magister ipse et nonnulli ex eisdem fratribus dicti ordinis militiae templi in
regno Franciae capti fuerunt communiter videlicet anno domini millesimo trecentesimo octavo mense octobris
per se vel quoscunque alios habebant tenebant et possidebant vel ad eosdem pertinebant vel quomodolibet
competere poterant vel debebant cum suis iuribus privilegiis indulgentiis immunitatibus et libertatibus honoribus
et oneribus universis donaverimus concesserimus univerimus incorporaverimus et applicaverimus in perpetuum
eodem sacro approbante concilio de apostolicae plenitudine potestatis adiecto in donatione concessione unione
incorporatione et applicatione praedictis quod bonis ipsis iuribus honoribus et oneribus suis salvis remanentibus
ordini praefato hospitalis sancti Ioannis ierosolimitani pro subsidio terrae sanctae principibus praelatis baronibus
nobilibus et quibuslibet catholicis aliis iura quaecunque quae sibi ante captionem praedictam magistri quondam
ordinis templi et nonnullorum aliorum fratrum eiusdem ordinis competebant exceptis dumtaxat a donatione
unione ac incorporatione praedictis bonis quondam dicti ordinis templi in regnis et terris carissimorum in Christo
filiorum nostrorum ... Castellae ... Aragoniae ... Portugaliae ac ... Maioricarum regum illustrium extra dictum
regnum Franciae consistentibus quae ex causa a praedictis unione et incorporatione quo ad tunc duximus
excludenda ipsis dispositioni et ordinationi sedis apostolicae reservatis in litteris tamen concessionis donationis
et incorporationis huiusmodi incuria seu negligentia aut occupatione scribae sive scriptoris earum de oneribus et
iuribus regibus principibus praelatis et aliis supradictis competentibus quod salva eis remanere debeant fuit
mentio praetermissa.
Ne igitur ex omissione tali possit in posterum super dictis oneribus et iuribus dubitatio aliqua suboriri dictis que
regibus principibus praelatis baronibus nobilibus et personis aliis praeiudicium aliquod generari nos qui iura
cuique sua cupimus illesa servari volentes super hoc dictis regibus principibus praelatis baronibus nobilibus et
quibusvis catholicis aliis de oportuno remedio providere declaramus nos donationem unionem ac
incorporationem praefatas fecisse dicto ordini hospitalis sancti Ioannis ierosolimitani ac ipsi hospitali et magistro
ac fratribus hospitalis eiusdem nomine hospitalis et ordinis eorundem sub modis et forma qui sunt superius
expressati volentes et ex certa scientia decernentes quod praefatis bonis dicti quondam ordinis templi saepefato
ordini hospitalis cum omnibus privilegiis indulgentiis immunitatibus libertatibus iuribus honoribus et oneribus
remanentibus pro terrae sanctae subsidio semper salvis regibus principibus praelatis baronibus nobilibus et
quibuslibet catholicis aliis iura quaecunque quae dictae captionis tempore competebant eisdem salva sibi
remaneant et per omnia illibata consistant ac perinde quo ad omnia censeantur ac si praemissa distincte et
particulariter expressata in dictae donationis concessionis unionis et incorporationis litteris extitissent.
Nulli ergo ....
16

