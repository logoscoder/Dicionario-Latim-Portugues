Per huiusmodi autem concessionem nequaquam intendimus personis seu fratribus ipsis ad id taliter deputatis
potestatem in hoc impendere ampliorem quam in eo curatis vel parochialibus sacerdotibus est a iure concessa
nisi forsan eis ecclesiarum praelati uberiorem in hac parte gratiam specialiter ducerent faciendam.
Huiusmodi quoque statuto et ordinationibus nostris adicimus ut fratres dictorum ordinum in ecclesiis vel locis
suis ubilibet constitutis liberam ut sequitur habeant sepulturam videlicet quod omnes ad eam recipere valeant qui
sepeliri elegerint in locis et ecclesiis memoratis.
Verum ne parochiales ecclesiae et ipsarum curati sive rectores qui ministrare habent ecclesiastica sacramenta
quibus noscitur de iure competere praedicare seu proponere verbum dei et confessiones fidelium debitis et
necessariis beneficiis defraudentur cum operariis mercedis exhibitio debeatur auctoritate apostolica constituimus
et ordinamus eadem ut dictorum ordinum fratres de obventionibus omnibus tam funeralibus quam quibuscunque
et quomodocunque relictis distincte vel indistincte ad quoscunque certos vel determinatos usus de quibus etiam
quarta sive canonica portio dari sive exigi non consuevit vel non debet de iure nec non de datis vel
qualitercunque donatis in morte seu mortis articulo in infirmitate donantis vel dantis de qua decesserit
quomodocunque directe vel indirecte fratribus ipsis vel aliis pro eisdem quartam partem quam auctoritate
apostolica taxamus et etiam limitamus parochialibus sacerdotibus et ecclesiarum rectoribus seu curatis largiri
integre teneantur facturi et curaturi quod nec alii nec aliis a quibus quarta huiusmodi minime deberetur ad
ipsorum fratrum utilitatem vel commodum huiusmodi fiant relicta aut in eos taliter data vel donata procedant seu
quod in morte vel ab infirmis huiusmodi dandum vel donandum fratribus ipsis exsisteret in eorundem dantium
vel donantium sanitate sibi dari vel donari procurent.
In quibus per ipsos vitandis eorum intendimus conscientias onerare ut si quod absit per fratres ipsos dolo vel
fraude quicquam in hac parte agi fortasse contigerit praeter id quod eos propterea dictis sacerdotibus rectoribus
et curatis teneri volumus etiam districta ratio in extremi iudicii examine requiratur ab eis.
Ultra portionem autem huiusmodi nihil valeant parochiales rectores curati et praelati exigere supra dicti neque
illis dicti fratres amplius impendere sint adstricti neque ad id a quoquam possint aliqualiter coerceri.
Nos etenim ut in cunctis aequaliter et pacifice favente domino procedatur universa privilegia gratias indulgentias
verbo seu scripto sub quacunque forma vel expressione seu conceptione verborum a nobis vel praedecessoribus
nostris Romanis pontificibus cuicunque ordinum praedictorum concessa nec non consuetudines conventiones
statuta et pacta in quantum sunt praemissis vel alicui praemissorum contraria ea penitus revocamus vacuamus
cassamus et irritamus quin immo cassa vacua et irrita nunciamus et decernimus nullius prorsus exsistere
firmitatis.
Ceterum universos ecclesiarum praelatos cuiuscunque praeeminentiae status vel dignitatis exsistant ac sacerdotes
parochiales et curatos sive rectores praedictos praesentium tenore rogamus et hortamur attente nihilominus que
eis districte praecipiendo mandamus quatenus pro divina et apostolicae sedis reverentia praedictos ordines et
professores eorum habentes affectu benevolo commendatos fratribus ipsis non se difficiles graves duros aut
asperos sed potius favorabiles propitios ac benignos pia que munificentia liberales se studeant exhibere sic eos in
praedicationis officio et propositionibus verbi dei ac in omnibus aliis supra dictis tanquam cooperatores eorum
idoneos et laborum suorum participes prompta benignitate recipiant ac affectuose admittere non omittant ut
proinde illis aeternae beatitudinis praemium augeatur et animarum salutis incrementa felicia procurentur.
Nec ipsos lateat quod si secus ab eis agi fortasse contigerit in hac parte apostolicae sedis benignitas quae ordines
et professores eosdem ubere favore prosequitur et gerit in visceribus caritatis contra eos non immerito turbaretur
nec eadem aequanimiter pati posset quin super hoc provisionis opportunae remedium adhiberet ipsos que
nihilominus coelestis indignatio principis digna pro meritis rependentis cuius obsequia fratrum ipsorum sedulitas
curiosa prosequitur minime praeteriret.
Religiosi quicunque qui novalium aut alias decimas ecclesiis debitas ad eos ex aliqua causa legitima non
spectantes appropriare sibi praesumpserint aut exquisitis fraudibus sive coloribus usurpare seu qui de animalibus
familiarium et pastorum suorum vel aliorum etiam animalia ipsa eorum gregibus immiscentium seu qui de
animalibus quae in fraudem ecclesiarum in pluribus locis emunt empta que tradunt venditoribus vel aliis ab ipsis
tenenda seu qui de terris quas tradunt aliis excolendas decimam solvi ecclesiis non permiserint aut prohibuerint
nisi post requisitionem per eos quorum intererit super hoc eis factam a praemissis destiterint infra mensem aut si
22

