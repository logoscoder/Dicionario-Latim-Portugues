Item placuit, quotiescumque clericis ab accusatoribus multa crimina obiciuntur, et unum ex ipsis de quo prius
egerit probare non ualuerit, ad cetera iam non admittantur.
Testes autem ad testimonium non admittendos, qui nec ad accusationem admitti praecepti sunt, uel etiam quos
ipse accusator de sua domo <produxerit>.
Ad testimonium autem intra annos xiv aetatis suae non admittantur.
Item placuit ut si quando episcopus dicit aliquem sibi soli crimen fuisse confessum, sed ille neget se confessum
fuisse, non putet ad iniuriam suam episcopus pertinere quod illi soli non creditur, etsi scrupulo propriae
conscientiae si dicit neganti nolle communicare.
Quamdiu excommunicato non communicauerit, nec ipsi ab aliis episcopis communicetur, ut magis caueat
episcopus ne dicat in quemquam quod aliis documentis conuincere non potest.
Item placuit ut eo modo non uendant rem ecclesiae presbyteri ubi sunt constituti, nescientibus episcopis suis,
quomodo episcopo non licet uendere praedia ecclesia, ignorante concilio uel primatibus suis.
Item placuit ut agri uel quaecumque praedia ecclesiae in diocesi constituta fuerint derelicta, non ea matrici
ecclesiae applicari usurpet episcopus.
Haec statuta singuli propria subscriptione firmarunt: aurelius, simplicius, augustinus, et ceteri.

2

