1000-1100- Dominicus Tinus - Relatio de electione Dominici Silvi Venetorum ducis

Relatio de electione Dominici Silvi Venetorum ducis (fine XI secolo)
[1.] Defuncto Contareno duce Dominico, cum totius fere Venetie populi innumerabilis multitudo armatis
navibus convenirent et in littore Olivolensi solito more pro eligendo duce congregarentur atque in ecclesia
monasterii sancti Nicolai in eodem littore iuxta portum Olivolense sita episcopi cum clericis et eiusdem monasterii
monachis pro psalmodie et missarum ac letaniarum ceterarumque orationum obsequiis Salvatoris nostri
omnipotentis Dei misericordiam implorarent, ut absque alicuius periculo etiam eorum patrie ducem ei et genti
Venetie gratum et congruum donaret.
[2.] Illico maximus populorum clamor tollitur ad sydera et quasi uno ore omnium voces repetitis crebrius
clamoribus: «Dominum Silvum volumus et laudamus» dicere non cessabant. Protinus nullo interdicente a multis
nobilibus Venetie viris gloriose suscipitur, gratanter tenetur in humeris honorifice bajulatur, comitante maxima
caterva ad navim deducitur. Quam ingressus, iubet statim abstrahi sibi calceamenta, et discalceatus humiliter ad
beatissimi Marci ecclesiam incedit, ab cuius veneranda ara ducatus investituram suscepturus erat.
[3.] Discedente autem eadem nave a littore, in qua et Dominicus Tinus clericus huius dictaminis auctor
aderam, nec mora in Dei laudibus et novi domini principis primus ‘Te Deum laudamus’ canere cepi. Que vero
voces meam tunc sequte fuerint, quantusque clamor populi Kyrie eleison decantantis, ceterasque laudes eidem
magnifico principi reddentis, quam magnum fuerit gaudium omnibus, quisve fuerit aque fragor ictibus remorum
tantarum navium verse, quam magnus etiam campanarum tunc fuerit sonitus, nullius dicti vel scripti expositione
animadverti potest.
[4.] Talibus quidem preconiis decoratus ad ripam territorii beatissimi Marci deportatur. Tunc a suis
proceribus amplexatus cum ad fores ecclesie beatissimi Marci delatus et a suis capellanis plurimisque ceteris
clericis cum magna processione decenter esset susceptus, fit repente in eadem processione tam maximus
clericorum cantus, altisonis vocibus decantatus, ut menia eiusdem templi a multis contremisci putarent.
[5.] Et cum ecclesiam nudis pedibus esset ingressus, se in pavimento prostravit, et omnipotenti Deo
Sanctissimoque Marco gratias egit, qui eum tanti honoris dignitate sublimavit. Ob investituram ducatus baculum
ab altari Sanctissimi Marci suscepit. Quo accepto, ad ducatus palatium, comitante immenso exercitu, perrexit et
fidelitatis iuramenta a populo recepit, eisque dona dari precepit. Nec mora: palatii ianuas et sedilia tabulataque et
cenacula, in quibus post obitum Dominici Contareni ducis lesa fuerant, restaurari et meliorari iussit.

