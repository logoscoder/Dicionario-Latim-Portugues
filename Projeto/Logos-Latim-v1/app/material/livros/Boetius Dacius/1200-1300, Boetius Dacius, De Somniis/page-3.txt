Alia autem sunt somnia, quae sunt causa futurorum. Sicut enim homo aliquando vehementer
cogitans de aliqua actione in dormiendo memor est illius actionis, sic aliquando homini in
dormiendo apparet phantasma alicuius rei agibilis ab ipso, qui illam rem et modum agendi
penes se ordinat in somno, et surgens memor somnii sui iudicat, quod actio bona est et modus
agendi, agit sicut praeconceptum fuit in somnio. Et tale somnium est causa futurorum,
quoniam si phantasmata talium agibilium in somno sibi nonapparuissent, in opus talium non
processisset. Ideo per tale somnium contingit scire futura; causae enim suos effectus
notificant.

Ex somniis alia sunt signa futurorum. Et quaedam istorum somniorum in nobis causantur ex
causa exteriori, sicut aliquando ex aliqua constellatione, quae alterat medium usque ad corpus
dormientis. Ex qua cum in corpore dormientis fit calefactio magna vel modica -- quia parvi
motus dormientibus videntur magni, quia anima non est occupata aliis motibus impedientibus
istos -- quam cum percipit virtus imaginativa, format idolum conveniens illi passioni, et
somniat dormiens se ambulare per ignem. Et si fit fortis infrigidatio in corpore dormientis per
viam peaedictam causata, cum eam percipit virtus imaginativa, et simul cum hoc aliquando
percipit motum, quem facit phantasma ibi prius receptum et in anima conservatum, format
idolum istarum rerum coniunctarum modo competentiori quo potest. Hoc enim est de ratione
virtutis imaginativae, scilicet formare idolum ad imitationem et similitudinem rei, cuius
motum percipit, propter quod et imaginativa dicta est. et tunc somniat dormiens se ambulare
per nives et cetera. Expergefactus autem quantum est ex parte ipsius somnii, nisi ignorantia
somniantis hoc impediat, potest cognoscere praesentem passionem corporis, ad quam
sequebatur forma somnialis, quia per effectum possibile est coniecturare de causa. Et per
passionem quam cognovit per somnium potest etiam cognoscere constellationem vel aliquid
aliud, ex quo illa passio causabatur, propter eandem rationem. Et quia passio corporis, ad
quam sequebatur forma somnialis, potest esse causa alicuius futuris effectus in corpore, sicut
sanitatis vel infirmitatis, ideo per illam passionem potest somnians cognoscere futuros
effectus, quam cognovit per somnium. Ergo per somnium potest futura cognoscere, quorum
illa passio est causa.

Potest autem illa passio impediri ab actione sua, ideo potest effectus non evenire, cuius
somnium potuit esse signum. Sicut in his quae fiunt a proposito, multa eorum, quae bene
disposita sunt fieri, superveniente maiore consilio mutata sunt, sic etiam frequenter contingit
in his, quae aguntur per naturam, quoniam multa eorum, quae bene disposita sunt fieri
quantum est in suis causis naturalibus, superveniente fortiori causa contraria istas
corrumpente impedita sunt. Ideo physicus syllogizans conclusionem aliquam per causas tales,
videlicet in quarum virtute est recipere impedimentum, certificat illam simpliciter, quia causae
per quas syllogizat recipere possunt impedimentum. Sicut cum medicus arguit: ‘in cuius
corpore est humor superfluus crudus et indigestus, ille morietur. Socrates est huiusmodi’, iste
medicus bene demonstrat, quantum est ex illa causa, non tamen simpliciter demonstrat, quia
medicina calida vel constellatio vel aliqua alia causa confortans calorem digestivum illam
causam, ex qua arguebat medicus, corrumpit et suam conclusionem falsificat. Et ista est causa
deceptionis multorum qui credunt physicos velle simpliciter demonstrare conclusiones
aliquas, cum demonstrat eas per causas respectu quarum sive ex quarum suppositione
impossibile est illas conclusiones aliter se habere. Cum tamen et causae illae et per
consequens conclusiones illae aliter se possunt habere, cum causae illae natae sunt recipere
impedimentum, ideo non intendunt physici tales conclusiones simpliciter demonstrare. In
mathematicis vero una causa non impedit aliam, quia mathematica secundum quod huiusmodi
separata sunt a motu. Quod enim linea una perpendiculariter cadens super aliam constituit
3

