MAGISTRI BOETII DACI
De somniis
Cum omnis actio sit ab aliqua virtute et propter aliquod bonum, sicut propter finem agentis,
necesse est ut secundum differentiam bonorum sibi possibilium ex suis actionibus. Virtutum
autem quae sunt in homine quaedam sunt naturales, quaedam morales et quaedam
intellectuales. Ideo secundum hoc actionum hominis quaedam sunt naturales, quarum
principium non est cognitio sed natura, et aliae sunt morales, quibus agit medium eligibile in
singulis determinatum secundum iudicium prudentiae, et aliae sunt actiones contemplativae,
quibus speculatur veritates entium. Propter hoc etiam bonorum possibilium homini quaedam
sunt naturalia, quaedam moralia et alia intellectualia. Summum autem bonum bonorum
naturalium est conservatio individui et continuatio speciei; huius enim gratia agit quidquid
agit naturaliter, hoc est per virtutes naturales, quae sunt nutritiva et augmentativa, per quas
habetur conservatio individui, et generativa, per quam habetur continuatio speciei. Summum
autem bonum quod esthomini possibile ex actionibus moralibus est felicitas politica; ipsa
enim non est propter aliud quoddam bonum morale, sed omnia bona moralia sunt propter
ipsam. Ultimum autem bonum quod est homini possibile ex actionibus intellectualibus est
perfecta cognitio veritatis et contemplatio illius et delectatio intellectualis, quae est coniuncta
illi contemplationi, quae conservat actionem contemplandi et eam continuat, quia delectatio
coniuncta actioni eam prolongat, sicut tristitia coniuncta actioni eam abbreviat et corrumpit.
Qui etiam alias delectationes sibi quaerunt, hoc faciunt, quia aut nihil aut modicum huius
delectationis gustaverunt.

Et quia virtus naturaliter inclinatur in suum bonum et suum delectabile, ex hoc contingit,
quod quidam homines contemplativi bene nati ad scientias ex parte corporis sui et animae nec
impediti ab eis propter curas exteriores incipiunt profunde perscrutari de eo quod cogitant
admirantes ob defectum causae, sicut quidam nuper vehementer admirantes, quomodo homini
per somnium potest fieri praecognitio eventuum futurorum, de quibus numquam cogitavit,
rogabant instanter, ut eis scriberem, quid per somnium sciri possit et quomodo.

Quorum precibus consentiens primo quaero, utrum scientia somnialis sit possibilis, sive
utrum homo per somnia sua possit habere cognitionem futurorum eventuum.

Et videtur primo quod non:
1. Scientia in nobis est effectus rationis certae vel probabilis. Sed nec est ratio certa nec
probabilis, quod aliquis somnians lunae exaltationem in caelo debeat consequi augmentum
famae suae, et quod somnans solis defectum debeat consequi minutionem famae suae, sicut
dixerunt antiqui philosophi divinatores somniorum.
2. Praeterea: Somniorum omnium, quae apparent nobis dormientibus, quaedam sunt in nobis
per phantasmata in viglia recepta et in anima nostra conservata, quaedam autem fiunt in nobis
per idola, quae format imaginatio in nobis dormientibus apud passiones animae vel corporis.
Sed per somnia primo modo facta non possumus scire futura, quia phantasma non facit
cognitionem alicuius, nisi in ratione presentis. Nec per somnia secundo modo facta in nobis,
quia imaginatio non cognoscit aliquid in ratione futuri; ergo idolum quod format in nobis
1

