duos angulos rectos, vel quod lineae aeque distantes non concurrunt, hanc causam nulla alia
impedire potest. Ideo demonstrationes mathematicae sunt in primo gradu certitudinis, et
demonstrationes naturales sequuntur illas, sicut ex iam dictis manifestum est.

Somniorum autem alia causantur in nobis ex parte nostra. Et quaedam istorum ex parte
corporis, sicut aliquis supercalefactus vel ex nutrimento recepto vel ex materia alicuius febris
somniat se esse in igne. Parvi enim motus interius facti in anima dormientibus videntur magni
propter causam superius dictam. Et cum fumi colerici rubei et combusti ascendunt ad
organum imaginativae virtutis, somniat se dormiens videre flammas et incendia magna. Et
cum fumi nigri terrestres ascendunt, tunc somniat dormiens se videre monachos nigros, et
quidam fatui expergefacti iurant se in dormiendo vidisse diabolos. Et cum fumi clari
ascendunt ad organum phantasiae et in suis motibus diversimode figurantur, et aliquando in
eadem hora et phantasmata albi luminis et sonorum prius recepta et in anima conservata
movent virtutem imaginativam, tunc somniant dormientes se videre loca lucida et angelos
cantantes et saltantes; expergefacti iurant se raptos fuisse et angelos secundum veritatem
vidisse. Et deceptio istorum ex hoc est, quia causas rerum ignorant. Et eodem modo contingit
hominibus infirmis, sicut hominibus laborantibus gravibus aegritudinibus propter quas
impeditur iudicium rationis, et mitigata passione dicunt circumstantibus angelos praesentes
fuisse vel diabolos, et dicunt se multa mirabilia vidisse. Et hoc totum est secundum
diversitatem illorum quae apparent infirmis in organo imaginationis, dum talibus passionibus
detinentur, scilicet vel somno vel aegritudinibus. Et quamvis tales deceptiones contingere
possint per causas naturales, non tamen nego quin angelus vel diabolus possint dormienti vel
infirmo secundum veritatem apparere divina voluntate.

Mirantur etiam quidam, quare dormientibus videtur eadem res mutari secundum diversas
figuras, ut cum somnianti apparet quod videat diabolum nigrum statim id idem apparens
mutatur in hominem et in multas res alias, ut sibi videtur. Et dico quod causa huius est quod
ille vapor vel fumus terrestris niger ascendens et movens virtutem imaginativam in suo motu
diversimode figuratur. Et videtur dormienti quod mutetur in res diversas, quia somnians
iudicat phantasma rei esse rem ipsam. Sicut cum aliquis videt nubem habere figura hominis
vel leonis, statim mutatur id in aliam figuram in motu suo propter compressionem nubis
aquosae albae ad nubem terrestrem nigram. Et aliquando cum dormienti apparet quod videt
nigrum statim id mutatur et videtur sibi esse rubeum. Et dico quod id est aliquando quia
phantasmata istarum rerum prius recepta et in anima conservata movent phantasiam
dormientis unum post alterum, aliquando etiam quia primo ascendit vapor terrestris niger
movens imaginationem dormientis et post illum vapor colericus adustus secundum
diversitatem materiae vaporantis et caloris elevantis.

Et quia per somnia sic est possibile cognoscere praesentes passiones in quibus existunt
somniantes et futuros effectus, qui ex illis passionibus causari possunt, ideo peritis medicis
debent significari infirmorum somnia. Per illa enim potest scire praesentes passiones, in
quibus existunt infirmi, et futuros effectus ex illis praesentibus passionibus sequentes, nisi
impediantur. Passio enim somniantis trahit formam somnialem, secundum quam fit apparitio,
quae somnium est. format enim imaginativa phantasma conveniens passioni, sicut cum aliquis
loquitur tibi, imaginativa tua format idola rerum, ed quibus homo tibi loquitur, et quas ex
verbis suis intellegis; aliter enim illas intellegere non posses, quia intellecta in nobis non fiunt
nisi ex imaginatis.

4

