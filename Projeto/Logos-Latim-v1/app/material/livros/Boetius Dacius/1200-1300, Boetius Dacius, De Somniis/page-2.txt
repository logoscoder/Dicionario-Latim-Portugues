dormientibus non est alicuius in ratione futuri. Ergo talis apparitio somnialis non potest nos
ducere in cognitionem eventuum futurorum.
3. Praeterea: Quidquid scimus, aut addiscentes aut invenientes scimus. Dormiens per
somnium suum non acquirit scientiam futurorum per inventionem, tunc enim non vacat
speculationi rerum, nec per doctrinam, non enim tunc vacat doctrinae, ut de se patet. Ergo et
cetera.

Oppositum tamen videtur:
1. quia vix est homo, cui non est factum somnium alicuius futuri significativum, ut quilibet in
se experitur. Somnians enim et surgens saepe invenit in re sicut somniavit.

Et dicendum quod scientia somnialis sive divinatio de futuris per somnia est possibilis. Et ut
perfecte intelligamus per quae somnia non possunt sciri futura et propter quam causam, et per
quae somnia possunt sciri futura et per quam viam, considerandum est, quod somniorum quae
apparent nobis dormientibus, quaedam sunt accidentia nullum ordinem ad eventum futurum
habentia, sed se habent ad eventum futurum, sicut aliquo ambulante coruscavit. Et sicut aliquo
ambulante aliquando fit coruscatio, licet nullus sit ordo unius ad alterum, sic aliquando fit
alicui aliqua apparitio somnialis, qui postea videt eventum extra animam in re similem, cum
tamen nullus sit ordo nius ad alterum. Qui eventus contigisset, etiam si apparitio somnialis
similis sibi facta non fuisset, sicut etiam aliquo ambulante coruscavit, tamen coruscasset si
ipse non ambulasset. Et sicut per ambulationem non contingit scire, quod coruscatio sit futura,
ita et per talia somnia non est possibile divinare de futuris, respectu quorum ipsa sunt
accidentia.

Et si tu quaeras, unde causantur talia somnia, dico quod per phantasmata a nobis recepta in
viglia et conservata in anima, quae nobis dormientibus motibus exterioribus cessantibus et
etiam motu vaporum ascendentium ab impetu suo cessante apparent virtuti imaginativae, quae
apparitio est somnium. Et per talia somnia maxime contingit decipi, quia videns tale somnium
cum expergiscit aliquando videt illam rem, cuius phantasma in somno vidit, et credit quod
iam videt illam rem, propter hoc quod in somno apparuit ei eius phantasma, cum tamen non
sit ita, ut de se patet, nec e converso. Et si antequam illam rem vidisset, fuisset memor somnii
sui, crederet quod propter ipsum deberet rem illam videre, cum tamen manifestum est quod
non est ita. Ideo contingit quod multa apparent dormientibus, quorum similia numquam fiunt
extra in rebus, et hoc solum fit per viam dictam. Et ista somnia ut frequentius sunt de rebus,
quae non sunt agibiles a nobis. Sicut etiam fit in viglia: ambulans per viam cogitat de pluvia
vel de eclipsi, et statim cum cogitat fit res quam cogitat, tamen manifestum est quod nec fit
illa res, quia ipsam cogitat, nec e converso, sic aliquando dormiens videt phantasma eclipsis
vel iridis, et vigil factus statim videt eclipsim et iridiem, et tamen manifestum est quod nec
propter apparitionem somnialem istorum videt iam ista, nec propter hoc quod ista iam videt,
fiebat sibi de eis apparitio somnialis, sed propter istorum phantasmata prius recepta et in
anima conservata, quae apparent dormienti motibus interioribus et exterioribus cessantibus, ut
dictum est; motus enim maiores prohibent frequenter perceptionem motuum minorum. Per
ista ergo somnia non contingit de futuris divinare, sed per ea fit deceptio, et causa huius dicta
est. Et dictis etiam manifestum est quare multa illorum quae apparent dormientibus numquam
fiunt in rebus extra.

2

