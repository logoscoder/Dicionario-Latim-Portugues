Fiunt etiam quaedam somnia in nobis ex parte animae, ut cum dormiens est in forti passione
timoris vel amoris, imaginativa sua format idola convenientia his passionibus ut phantasma
hostis vel dilecti, et somniat de his, et surgens potest divinare de passione in qua erat et etiam
de effectu cuius illa passio possit esse causa. Et etiam cum est in forti passione timoris dato
quod videat in somno phantasma amici, decipitur inde credens se videre hostem propter
passionem in qua existit. Anima enim movetur moto proprio, et motus ille impedit motum
phantasmatis. Sicut aliquis vigil existens in forti passione timoris apud quemlibet motum
credit adesse hostem, et cum videt aliquem ex remotis credit videre hostem, quamvis id quod
videt parvam habet similitudinem cum hoste suo. Sicut etiam cum homo vehementer cogitat
de alique re, omnes quos audit loquentes credit loqui de re illa.

Dubium etiam solet esse apud quosdam, quare pueris non contingunt somnia aut somnia
monstruosa. Et dico quod huiuis causa est, quod pueri sunt multi caloris et nutrimentum
eorum multi vaporis — non enim utuntur grossis nutrimentis, quae de difficili vaporant — et
ideo multus motus vaporis ad superius impedit apparere idola, et tunc non fit somnium, et si
fit, facit apparere tortuosa, et tunc fit somnium monstruosum, et statim excitantur pueri
flentes, quia terrentur de somniis suis. Et huius similitudo est in aqua, quae si vehementer
moveatur, in ea non apparet vultus aspicientis; si autem moveatur temperate, apparet sed
tortuose; si autem quiescat aqua, apparet vultus aspicientis sicut est. Et propter etiam istam
causam hominibus dormientibus statim post nutrimentum non fiunt somnia, aut si fiunt, sunt
monstruosa, quia tunc est multus impetus vaporis ad superius. Circa diem autem digestione
iam quasi completa recta fiunt somnia, tunc enim cessat motus nutrimenti.
~~~~~

5

