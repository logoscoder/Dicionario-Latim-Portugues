MAGISTRI BOETII DACI
De summo bono sive de vita philosophi
Cum in omni specie entis sit aliquod summum bonum possibile, et homo quaedam est
species entis, oportet quod aliquod summum bonum sit homini possibile. Non dico summum
bonum absolute, sed summum sibi, bona enim possibilia homini finem habent nec procedunt
in infinitum. Quid autem sit hoc summum bonum, quod est homini possibile, per rationem
investigemus. Summum bonum quod est homini possibile debetur sibi secundum optimam
suam virtutem. Non enim secundum animam vegetativam, quae plantarium est, nec secundum
animam sensitivam, quae bestiarum est, unde et delectationes sensibiles bestiarum sunt.
Optima autem virtutis hominis ratio et intellectus est; est enim summum regimen vitae
humanae tam in speculando quam in operando. Ergo summum bonum quod est homini
possibile debetur sibi secundum intellectum. Et ideo dolere debent homines qui tantum
delectationis sensibilibus detinentur quod bona intellectualia ommitunt, quia suum sumum
bonum numquam attingunt; tantum enim sunt dediti sensibus, quod non quareunt quod est
bonum ipsius intellectus. Contra quos exclamat Philosophus dicens: 'Vae vobis homines qui
computati estis in numero bestiarum ei quod in vobis divinum est non intendentes!' Divinum
autem in homine vocat intellectum; si enim in homine aliquid divinum est, dignum est quod
hoc sit intellectus. Sicut enim quod in tota universitate entium optimum est hoc divinum est,
ita est quod in homine optimum est hoc divinum vocamus.

Praeterea, cum intellectus humani una sit potantia speculativa et alia practica, quod apparet
ex hoc quod homo quorundam est speculativus quorum non est activus, ut aeternorum, et
quorundam etiam est activus secundum regimen intellectus per quod operatur medium
eligibile in omnibus actionibus humanis, ex hoc scimus has duas potentias intellectuales in
genere esse in homine. Summum autem bonum quod est homini possibile secundum
potentiam intellectus speculativam est cognitio veri et delectatio in eodem. Nam cognitio veri
delectabilis est. Intellectum enim delectat intellegentem, et quanto intellectum magis fuerit
mirabile et magis nobile, et quanto intellectus comprehendens fuerit maioris virtutis in
comprehendendo perfecte, tanto delectatio intellectualis est maior. Et qui gustavit talem
delectationem spernit omnem minorem ut sensibilem, quae in veritate minor est et vilior. Et
homo qui eam elegit propter intellectum delectat intelligentem vult Philosophus in XI.
Metaphysicae quod intellectus primus vitam habet voluptosissimam. Cum enim intellectus
primus sit maximae virtutis in intelligendo, intelligibile autem quod intellegit sit
nobilissimum, quia sui ipsius essentia - quid enim nobilius potest intellectus divinus
intellegere quam sit essentia divina? - ideo habet vitam voluptuosissimam. Unde cum nullum
maius bonum possit homini contingere per intellectum speculativum quam cognitio
universitatis entium quae sunt a primo principio et per hoc primi principii, sicut possibile est,
et delectatio in illo, tunc sequitur quod superius conclusum est, quod summum bonum, quod
est homini possibile secundum intellectum speculativum, est cognitio veri in singulis et
delectatio in eodem.

Item, summum bonum quod est homini possibile secundum intellectum practicum est
operatio boni et delectatio ineodem. Quid enim maius bonum potest homini contingere
secundum intellectum practicum quam operari medium eligibile in omnibus actionibus
humanis et in illo delectari? Non enim est iustus nisi qui in operibus iustitiae delectatur. Et
eodem modo intellegendum est de operibus aliarum virtutum moralium.
1

