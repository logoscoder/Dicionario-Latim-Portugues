Ex his quae dicta sunt manifeste concludi potest quod summum bonum quod est homini
possibile est cognitio veri et operatio boni et delectatio in utroque.

Et quia summum bonum quod est homini possibile est eius beatitudo, || sequitur quod
cognitio veri et operatio boni et delectatio in utroque sit beatitudo humana. Propter hoc enim
ars militaris ordinata est in civitate a legislatore, ut expulsis hostibus cives possint vacare
virtutibus intellectualibus contemplantes verum et virtutibus moralibus operantes bonum et
vivant vitam beatam; in his enim duobus consistit vita beata. Hoc enim est maius bonum quod
homo a deo recipere potest et quod deus homini dare potest in hac vita. Et ille homo
rationabiliter longam vitam desiderat, qui eam propter hoc desiderat, ut perfectiorem se reddat
in hoc bono. Qui enim perfectior est in beatitudine, quam in hac vita homini possibile esse per
rationem scimus, ipse propinquior est beatitudini quam in vita futura per fidem expectamus.
Et cum tantum bonum sit homini possibile, sicut iam dictum est, dignum est ut omnes
actiones humanae in ipsum dirigantur, ut ipsum concludant. Sicut enim omnes actiones in
lege aliqua rectae sunt et ut oportet, cum tendunt in finem legis, et meliores secundum quod
fini legis propinquiores, actiones autem, quae adversantur fini legis, vel quae deminutatae sunt
- non perfectae perfectae secundum praecepta legis - vel etiam indifferentes - scilicet nec
oppositae fini legis nec secundum praecepta legis - omnes tales actiones peccatum sunt in lege
illa, secundum tamen magis et minus, ut patere potest ex dictis, sic est in homine, quia omnes
intentiones et consilia, actiones et desideria hominis quae tendunt in hoc summum bonum,
quod est homini possibile, quod iam dictum est, recta sunt et secundum quod oportet. Et cum
homo sic operatur, naturaliter operatur, quia operatur propter summum bonum ad quod
innatus est. Et cum operatur sic bene ordinatus est, quia tunc ordinatur ad optimum et
ultimum suum finem. Omnes autem actiones hominis quae non ordinantur ad hoc bonum vel
quae non sunt tales, per quas homo redditur fortior et magis dispositus ad operationes, quae
ordinantur ad hoc bonum, peccatum sunt in homine. Unde homo felix nihil operatur nisi opera
felicitatis vel opera per quae redditur fortior vel magis habilis ad opera felicitatis. Ideo felix
sive dormiat sive vigilet sive comedat, feliciter vivit, dummodo illa facit, ut reddatur fortior
ad opera felicitatis.

Unde omnes actiones hominis, quae non diriguntur in hoc summum bonum hominis, quod
iam dictum est, sive opponantur sibi, sive sint indifferentes, peccatum sunt in homine,
secundum tamen magis et minus, ut patet ex se. Et omnium illarum actionum causa est
inordinata concupiscentia, quae etiam est causa omnis mali in moribus. Inordinata etiam
concupiscentia hominis ipsa est causa maxime impediens hominem a suo desiderato
naturaliter. Cum enim omnes homines naturaliter scire desiderant, paucissimi tamen
hominum, de quo dolor est, studio sapientiae vacat inordinata concupiscentia eos a tanto bono
impediente. Videmus enim quosdam pigritiam vitae sequi, quosdam autem voluptates
sensibiles detestabiles et quosdam desiderium bonorum fortunae. Et ita omnes homines hodie
impedit inordinata concupiscentia a suo summo bono exceptis paucissimis honorandis viris;
quos voco honorandos, quia contemnunt desiderium sensus et sequuntur delectationem et
desiderium intellectus insudantes cognitioni veritatis rerum; quos etiam voco honorandos,
quia vivunt secundum ordinem naturalem. Nam sicut omnes virtutes inferiores, quae sunt in
homine, naturaliter sunt propter virtutem supremam - nutritiva enim est propter sensitivam, eo
quod sensitiva perfectio est corporis cuiusdam animati, corpus autem animatum non potest
esse sine nutrimento, nutritiva autem virtus est quae nutrimentum alterat et convertit, propter
quod contingit quod nutritiva in homine sit propter sensitivam. Sensitiva autem est propter
intellectivam, eo quod intellecta in nobis sunt ex imaginatis, ideo difficilius illa intellegimus,
quae secundum se esse imaginatum habere non possunt in nobis. Imaginatio autem non
2

