14
temperantiae plena? festivitates, non illae quidem mero
delibutos, non commessationibus leves, non cachinnis
solutae, sed divinis canticis personantes, sacris sermonibus
audiendis intentae, quibus ad Deum preces non sine sanctis
lacrimis et suspiriis submittuntur. Haec ille. Similiter
Gregorius Nyssenus, in Vita magni illius Gregorii,
cognomento Thaumaturgi, qui vixit temporibus Decii, haec
de populari laetitia, in natalitiis Martyrum ab illo instituta:
Descendit, inquit, rursus ad urbem, et, omni circa regione
undique peragrata ac perlustrata, additamentum et quasi
corollarium studii erga Numen divinum instituebat, apud
omnes ubique populos sanciens, ut nomine eorum qui pro
fide decertassent, dies festi atque solemnes conventus
celebrarentur. Cumque alii in alium locum corpora
Martyrum diduxissent, per anniversarii circuli ambitum
congregati laetabantur, in honorem Martyrum ferias
agentes, elc. Et paulo inferius: Cum animadvertisset enim
quod propter corporis voluptates simplex et imperitum
vulgus in errore simulacrorum cultus permaneret, quo
maxime id quod praecipuum est, interim in iis
assequeretur, nempe, ut, vanis superstitionibus relictis, ad
Deum converterentur, permisit eis ut in memoriam
sanctorum Martyrum sese exhilararent et oblectarent,
atque in laetitiam effunderentur. Haec Nyssenus, paulo
ante finem citatae Vitae, ex translatione Siphani. Quae
cuncta voluimus recitasse ob exactam praedictae Tertulliani
sententiae explicationem, quod scilicet Christiani suos
haberent census et fastos, nec esset videlicet quod vana
illorum gaudia inviderent; per fastos nimirum intelligentis
Ecclesiasticas tabulas, in quibus Christianorum solemnitates
ipsaque natalitia Martyrum certis diebus notata haberentur,
e quibus, ut diximus, Martyrologii conscribendi profluxit
origo. Haec de his satis.
7. At antiquitas veneranda et ab Apostolis manans
semperque servata atque propagata traditio non tantum
egit ut anniversaria celebritate sanctorum Martyrum
commemoratio ageretur, sed etiam ut in ipsorum honorem
Memoriae passim erigerentur; eo quippe nomine a
majoribus nominatae sunt Ecclesiae quae in honorem
sanctorum Martyrum Deo consecrarentur, ut sanctus
Augustinus testatur, De Civitate Dei, lib. 22, cap. 10. Qui

