39
12. Sed adhuc majora his accipe. Pulvis ipse, qui situ
sepulcrum obducit vel circa ipsum jacens pedibus teritur,
virtute Martyrum miracula ingentia edere consuevit; quam
ob causam Christiani, peregrinantes ad veneranda
Martyrum sepulcra, pro magno munere sanctum illum
colligere pulverem, ut magni pretii margaritas recondere,
secum ferre, et, ad conciliandam sibi sanctorum Martyrum
gratiam, domi
asservare consueverunt. Habes de his
egregium testimonium Gregorii Nysseni, in Oratione In
laudem magni Martyris Theodori, ante medium, in hunc
modum dicentis: Quod si quis pulverem, quo conditorium,
ubi Martyris corpus quiescit, obsitum est, auferre permittat,
pro munere pulvis accipitur, ac tamquam res magni pretii
condenda terra colligitur, etc. Porro, quot quantave
miracula ex pulvere e tumulis Sanctorum collecto Deus
operari consueverit, consule eum qui haec est saepe
expertus, fidum testem Gregorium Turonensem, De
miraculis sancti Martini, lib. 1, cap. 2, 27, 28, 37 et 38; lib.
2. cap. 1, 12, 51 et 52; lib. 3, cap. 12, 43, 52, 59 et 60; ac
lib. 4, cap. 9, 25, 28,32, 33,37, 43, alias 42, et 47, alias 46;
itemque Miraculorum lib. 1, De gloria Martyrum, lib. 1, cap.
7, 50 et 62, ac lib. 2, De miraculis sancti Juliani, cap. 24, 33,
44 et 45, ubi admiranda reperies.
13.
Sed, quod adhuc praedicta omnia superare
videtur, ipsum oleum, quod nec sepulcra Martyrum tangit,
sed circa vel desuper ipsa in lampadibus ardet, eamdem
omnino, quae ex sacro Martyris corpore manare consuevit,
gratiam miraculorum nancisci solitum, jam plurima de ea
re, edita tam apud Graecos quam Latinos, exempla
declarant. Habes id in primis egregie testatum a
Theodoreto, in Historia sanctorum Patrum, sive Religiosa
historia, «Theophilis» vel «Philotheus» appellata, cap. 21, in
Jacobo, ubi admiranda leges de lecytho olei, ex lychnis ad
Martyrum sepulcra appensis collecti. Venantius Fortunatus
et ipse, quam ex eodem oleo sit gratiam consecutus,
egregie carmine cecinit, in Vita sancti Martini, lib. 4, in fine,
vers. 686-701; cui et adstipulatur Paulus Diaconus, De
gestis Longobardorum, lib. 2, cap. 13. Id generis complura
narrat Gregorius Turonensis, quae suis temporibus
acciderunt, ut in lib. De gloria Confessorum, cup. 3, 9, 69,
70 et 100, atque id ipsum de cera, cap. 10 et 21, aliisque in

