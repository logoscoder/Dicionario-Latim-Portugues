255
quae, cum esset pagana, per doctrinam sancti Narcissi
Episcopi ad Christum est conversa, et, cum omnibus domus
suae membris, ab eodem Episcopo baptizata; postmodum
vero, ob Christi confessionem igni tradita, martyrium suum,
septem diebus antequam beata Hilaria mater ac tres
ancillae eodem cruciatus genere coronarentur, feliciter
explevit.
Augustodiini beati Cassiani Episcopi.
Apud Theanum, in Campania, sancti Paridis Episcopi.
In Anglia sancti Oswaldi Regis, cujus gesta sanctus
Beda Venerabilis commemorat.
Eodem die sanctae Nonnae, quae fuit mater beatorum
Gregorii Nazianzeni, Caesarii et Gorgoniae.

Die 6 Augusti.

Octavo Idus Augusti.

In monte Thabor Transfiguratio Domini nostri Jesu Christi.
Romae, via Appia, in coemeterio Callisti, natalis beati
Xysti Secundi, Papae et Martyris, qui, in persecutione
Valeriani, gladio animadversus, martyrii coronam accepit.
Item Romae sanctorum Martyrum Felicissimi et
Agapiti, ipsius beati Xysti Diaconorum; Januarii, Magni,
Vincentii et Stephani, Subdiaconorum. Hi omnes, una cum
eodem Pontifice pariter decollati sunt, atque in Praetextati
coemeterio sepulti. Passus est etiam cum eis beatus
Quartus, ut scribit sanctus Cyprianus.
Bononiae natalis sancti Dominici Confessoris, qui
Ordinis Fratrum Praedicatorum Fundator exstitit. Hic vir,
sanctitate et doctrina clarissimus, virginitatem perpetuo
illibatam custodivit, et, ob singularem meritorum gratiam,
tres mortuos suscitavit; cumque praedicatione sua
compressisset haereses, ac plurimos ad religiosam et piam
vitam instituisset, in pace quievit. Ejus autem festivitas
pridie Nonas mensis hujus celebratur, ex constitutione Pauli
Papae Quarti.

