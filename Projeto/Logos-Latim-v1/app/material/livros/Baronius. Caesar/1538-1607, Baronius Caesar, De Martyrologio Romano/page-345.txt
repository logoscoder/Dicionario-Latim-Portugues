345
persecutio, ut decem et septem millia Christianorum, intra
unum mensem, martyrio coronarentur. Ipsius tamen sancti
Marcellini festum, una cum festo sancti Cleti, Papae et
Martyris, sexto Kalendas Maji celebratur.
Petragoricis, in Gallia, sancti Frontonis, qui, a beato
Petro Apostolo Episcopus ordinatus, cum Georgio
Presbytero magnam illius gentis multitudinem convertit ad
Christum, et, miraculis clarus, in pace quievit.
Romae natalis sanctorum quadraginta sex militum,
qui, simul baptizati a sancto Dionysio Papa, mox Claudii
Imperatoris jussu decollati sunt, ac via Salaria sepulti; ubi et
alii Martyres centum viginti et unus positi sunt, inter quos
fuerunt quatuor milites Christi, scilicet Theodosius, Lucius,
Marcus et Petrus.
Turribus, in Sardinia, sanctorum Martyrum Proti
Presbyteri, et Januarii Diaconi, qui, a sancto Cajo Papa ad
eam insulam missi, ibidem, tempore Diocletiani, sub
Barbaro Praeside, consummati sunt.
Constantinopoli passio sanctorum Martyrii Subdiaconi,
et Marciani Cantoris, qui ab haereticis, sub Constantio
Imperatore, necati sunt.
Suessione, in Galliis, sanctorum Martyrum Crispini et
Crispiniani, nobilium Romanorum, qui, in persecutione
Diocletiani, sub Rictiovaro Praeside, post immania tormenta
gladio trucidati, coronam martyrii sunt consecuti; quorum
corpora postea Romam delata fuerunt, atque in Ecclesia
sancti Laurentii in Pane et Perna honorifice tumulata.
Florentiae passio beati Miniatis militis, qui, sub Decio
Principe, pro fide Christi egregie certans, nobili martyrio
coronatur.
Brixiae natalis sancti Gaudentii Episcopi, eruditione et
sanctitate conspicui.
Gavalis, in Gallia, sancti Hilarii Episcopi.

