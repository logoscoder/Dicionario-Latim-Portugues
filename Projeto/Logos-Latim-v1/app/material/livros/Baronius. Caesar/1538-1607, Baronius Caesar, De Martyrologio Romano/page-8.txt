8
loco pluribus in Notationibus dicemus inferius. Omnis ergo
suspicio de Arianorum perfidia tollitur, ut ab eis vis aliqua in
Acta Martyrum sit illata.
4. Ad alios potius tanta est referenda clades; quam
quidem non aliunde manasse credimus, quam ex
injustissimis illis atque saevissimis Diocletiani Imperatoris
edictis, quibus omnes Christianae religionis codices
incendio damnati sunt. Meminit ejusdem feralis sanctionis
Eusebius, Historia Ecclesiastica, lib. 8, cap. 2: Quando,
inquit, divinas et sanctas Scripturas medio foro in rogum
impositas oculis nostris aspeximus. De eodem edicto plura
habet Arnobius, Optatus, et sanctus Augustinus, quoties
agit de schismate Donatistarum, occasione traditionis
sacrorum Librorum conflato; nosque de eodem pluribus
inferius in Notationibus agimus.
5. Tunc temporis, in tanto Christianarum Scripturarum
naufragio, factam esse lacrimabilem illam Actorum
Martyrum jacturam, nulla est penes nos dubitatio; tuncque
sublata illa nobilissima rerum gestarum monumenta, tanto
labore collecta, tot cognitoribus comprobata ac tanto
denique studio custodita, vixque ex tam immenso naufragio
perpaucas tabulas remansisse putamus. Tabulas, inquam,
quoniam haud integra atque perfecta et omnibus numeris
absoluta illa esse putamus quae titulo notariorum Romanas
Ecclesiae Acta Martyrum a quibusdam edita habentur, cum,
si vel ad exactam censuram rerum ac temporum ea
adducas, vix perpauca reperias quas aliqua saltem ex parte
non arguantur erroris; ut perinde sit aliqua ex his reperiri
quae emendatione non indigeant, ut post vindemiam esse
solet racemus unus vel alter, et sicut (quod est apud
Isaiam, cap. 17, 6) excussio oleae duarum vel trium
olivarum in summitate rami, sive quatuor aut quinque in
cacuminibus ejus. Periisse ea funditus numquam dixerimus,
sed diminuta. Unde Gregorius Turonensis, in Miraculorum
lib. 1, De gloria Martyrum, cap. 40, haec ait: Multi quidem
sunt Martyres apud urbem Romam, quorum historiae
passionum nobis integrae non sunt delatae. Haec ille; qui et
inferius, cap. 51 et 64, testatur iterum Acta Gallicanorum
Martyrum, in Italia a Gallis quaesita et inventa, missa esse
in Gallias, ut ex his possis intelligere magnum olim a nostris

