43
Apud Spoletum sancti Concordii, Presbyteri et Martyris;
qui, temporibus Antonini Imperatoris, primo caesus fustibus,
dehinc equuleo suspensus, ac postea maceratus in carcere,
ibique Angelica visitatione confortatus, demum gladio vitam
finivit.
Eodem die sancti Magni Martyris.
In Africa beati Fulgentii, Ruspensis Ecclesiae Episcopi,
qui, tempore Wandalicae persecutionis, ob catholicam
fidem eximiamque doctrinam, ab Arianis multa perpessus
et in Sardiniam relegatus est; atque tandem, ad propriam
Ecclesiam redire permissus, vita et verbo clarus, sancto fine
quievit.
Teate, in Aprutio citeriore, natalis sancti Justini,
ejusdem civitatis Episcopi, sanctitate vitae ac miraculis
clari.
In territorio Lugdunensi, monasterio Jurensium, sancti
Eugendi Abbatis, cujus vita virtutibus et miraculis plena
refulsit.
Apud Silviniacum, in Gallia, sancti Odilonis, Abbatis
Cluniacensis, qui primus Commemorationem omnium
Fidelium Defunctorum, prima die post festum omnium
Sanctorum, in suis monasteriis fieri praecepit; quem ritum
postea universalis Ecclesia recipiens comprobavit.
Romae natalis sancti Vincentii Mariae Strambi,
Episcopi Maceratensis et Tolentini, Congregationis a Cruce
et Passione Jesu sodalis, pastorali zelo praeclari, quem Pius
Papa Duodecimus inter Sanctos retulit.
Alexandriae depositio sanctae Euphrosynae Virginis,
quae in monasterio virtute abstinentiae ac miraculis claruit.
Â¶ Et alibi aliorum plurimorum sanctorum Martyrum, et
Confessorum, atque sanctarum Virginum.
R/. Deo gratias.

