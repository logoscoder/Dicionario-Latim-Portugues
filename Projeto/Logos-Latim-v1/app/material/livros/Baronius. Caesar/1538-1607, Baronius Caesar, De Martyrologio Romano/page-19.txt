19
omnibus sufficiat libellus adscriptus. Sane in prima parte
libelli omnium beatorum Apostolorum festa conscripsimus,
ut dies varii non videantur dividere quos una dignitas
Apostolatus in caelesti gloria fecit esse sublimesÂ».
5. Hucusque epistola, Hieronymi nomine scripta; cui
quidem primo aspectu adstipulari videtur et Cassiodorus,
omnibus praedictis Auctoribus antiquior. In libro enim De
Institutione divinarum lectionum sive litterarum, cap. 32,
haec ait: Et ideo futurae beatitudinis memores, vitas
Patrum, confessiones fidelium, passiones Martyrum legite
constanter (quas, inter alia, in epistola sancti Hieronymi, ad
Chromatium et Heliodorum destinat, procul dubio reperitis),
qui per totum orbem terrarum floruere; ut sancta imitatio,
vos provocans, ad ccelestia regna perducat. Haec ille.
Joannes Molanus, vir quidem pius et eruditus, in sua
tractatione quam scripsit De Martyrologiis, quamque
auctam posuit in appendice sui Usuardi secundo editi, cap.
2, sicut praedictas nuper recitatas epistolas non esse
memoratorum Antistitum nec Hieronymi putat, sed illorum
nomine esse suppositas; ita nec Cassiodorum de praedicta
Hieronymi nomine scripta epistola existimat intellexisse.
Certe quidem Molani sententiae haud invitus adstipulor.
6. Sed, quoniam praedictae epistolae jam antiquitus
videntur receptae ac paene temporum diuturnitate
praescriptae, habentque gravem assertorem Walfridum
Strabonem, quem ante annos octingentos claruisse constat,
cujus de praedictis epistolis grave testimonium recitavimus;
non perfunctorie tanta res tractanda videtur, sed de illarum
fide accuratius agendum ac sollicitius perscrutandum,
ipsasque ad lapidem Lydium, ad ipsam, inquam, rerum ac
temporum exactam historicam rationem afferre atque
conferre, operae pretium fuerit, ut quid verum quidve
adulterinum sit, perfacile dignosci queat.
7. Agemus ergo de singulis, ac in primis, quidnam
qualeve fuerit Eusebii, quod dicunt, Martyrologium;
simulque tractabimus de Hieronymi versione, ac denique de
fide praedictarum epistolarum.

