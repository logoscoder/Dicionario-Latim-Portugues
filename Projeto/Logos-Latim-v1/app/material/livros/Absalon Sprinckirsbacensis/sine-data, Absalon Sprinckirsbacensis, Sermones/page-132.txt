Sed et memoria ibi semper in Dei recordatione erit continua, ut quae in hac vita longe a Deo relegata,
per creaturas hujus mundi, quae infinitae sunt, cogitationibus infinitis distrahitur, tunc omnibus quae hujus
mundi sunt in oblivionem traditis, solum Deum diligat, ideoque Jesum solum meditetur. Tunc ergo adimplebitur
quod dictum est, quia Deus erit omnia in omnibus (Coloss. III). Erit enim Deus in ratione claritas, in voluntate
charitas, in memoria perennitas.
Unde satis evidenter colligitur quod sancti Dei non solum stellis similes, sed etiam stellis omnibus
[0274C] sunt clariores. Habemus ergo luminaria quae posuit Deus in firmamento coeli, ut dividant diem et
noctem, sicut in rerum natura videmus quod sol diem, luna et stellae noctem illuminant. Nox autem vita
praesens, dies autem futura vita intelligitur. Sol ergo diem illuminat, quia Deus qui est verus sol, vitam illam
beatam supra praesentia clarificat, et sicuti ipse totus lux est, ita et illa vita tota est dies sine omni nube
obscuritatis. Noctem vero illam luna et stellae illuminant, quum in vita praesenti sancta Ecclesia, et sancti Dei in
ea militantes sive triumphantes miraculis, eruditione, conversatione eam illuminant, longe tamen aliter, quam
dies illuminata sit. Cum enim nox illuminatur, et claritas [0274D] videtur quodammodo obscura et obscuritas
clara: quoniam in vita praesenti, nec bona sine malis, nec vitia sine virtutibus omnino esse possunt, ita ut etiam
justi quodammodo clari, et quodammodo tenebrosi esse videantur. Sicut enim macula semper est in luna, ita et in
Ecclesia. Inde est quod propter nubem peccati, coelum, et coeli lumina perspicaciter non possumus intueri, imo
quod plangendum est, quandoque nec oculos ad coelum levare possumus, ubi nostra spes reposita esse debuerat,
peccatorum nubilo praepediti.
Ecce multi dum oculis corporalibus coelum et stellas corporales volunt respicere, non valent, vel quia
contracti, vel quia obstaculo praepediti, vel quia lumine privati sunt. Contractos illos esse [0275A] dixerim, qui
cupiditate terrena curvati sola transitoria cupiunt, et ideo oculos cordis semper in terram figentes, eos ad
coelestia elevare non possunt: plane sicut amor ad faciem, timor ad manum, ita cupiditas ad terram semper
oculum dirigit, verbi gratia: Filius semper intendit in faciem patris quem diligit, servus ad manum domini sui
respicit, ne flagelletur pro excessibus quos commisit, avarus vero cor semper apponit divitiis, quoniam ubi est
thesaurus tuus, ibi est et cor tuum (Matth. VI). Ipse etiam Dominus in Evangelio, ubi loquitur de semine quod in
spinis cecidit, avaros significans ait: Hi sunt qui audiunt verbum et a sollicitudinibus et a voluptatibus vitae
euntes suffocantur nec referunt fructum (Matth. XIII). Qui vero obstaculo [0275B] impediuntur ne coelum
videant, superbi sunt, et elati spiritu, qui superbiam mentis operimentum quoddam inter se et Deum statuerunt,
sicut David propheta dicit: In labore hominum non sunt, et cum hominibus non flagellabuntur (Psal. LXXXII).
Ideo tenuit eos superbia, operti sunt iniquitate et impietate sua, hoc est duplici superbia, ut impietas dicitur
superbia, qua homo non humiliatur Deo: iniquitas, superbia qua homo cupit anteferri proximo. Superbia ergo
operimentum est, quo impeditur homo ne Deum videat, in quo et se habere videtur illa beneficia, quae a Deo per
humilitatem erant impetranda. Dum enim elati cordis homo de virtutibus cogitat, dictante superbia, illas se
habere praesumit; cum de scientia illam, arroganter sibi prae [0275C] caeteris ascribit; cum de honoribus, aliis se
aestimat omnibus digniorem; et infirmitatis suae defectus non aspiciens, bona etiam quae non habet in se
ponderans, semper contemptor est aut aemulus alienae virtutis. Quare hoc? Quoniam impediente superbia ad
Christum respicere non potest, ut in ipso videat quam humilis, quam patiens, quam suavis, quam bonus est
Dominus: ut sic ad suas infirmitates respiciens, deploret humiliter quod sibi intellexerit deesse, sicut beatus Job
fecisse legitur cum diceret: Auditu auris audivi te, nunc autem oculus meus videt te, idcirco ipse me reprehendo,
et ago poenitentiam (Job XLII). Superbia igitur quoniam ad Deum non respicit, ut in lumine ejus tenebras suas
agnoscat, [0275D] ideo inter omnia peccata difficilius ad poenitentiam inclinatur. Siquidem prima est in
recedentibus a Deo et ultima in redeuntibus ad praeassumptas virtutes, sicut Scriptura dicit. Inde est etiam quod
diabolus principaliter superbis imperare dicitur, Scriptura attestante quae dicit: Omne sublime videt, et ipse rex
est super omnes filios superbiae.
Sunt alii qui deficiente lumine oculorum tenebrosi coelum videre non possunt, quales sunt simplices et
idiotae, omnes habiles quidem de ratione ut Deum cognoscant et diligant, et ambulent in mandatis ejus, sed
deficiente lumine exteriori, hoc est, doctrina et praedicatione, quae pastorum ministerio eis exhiberi debuerant,
remanent in peccatorum tenebris, eo quod non sit qui salutem animarum operetur, [0276A] et doceat formam
sanctae conversationis. Clerici enim nostri temporis qui cum ecclesiasticis beneficiis curas animarum suscipiunt,
solo quaestu clericos, habitu milites, sed vivendo et praedicando neutros se exhibent, quod opera ipsorum
loquuntur. Cum de eleemosynis pauperum regales equos, vestimenta secularia, calearia et frena deaurata, stellas
picturatas comparare non erubescunt. mensa ferculis, thalamus jocis impudicis jocundus est: in palatio ubique
resonat cautus de gestis Hectoris, et in sancta Ecclesia silentio damnantur verba Salvatoris. Sic ergo evenit ut
infirma Ecclesiae membra, quae pastorum antecedente lumine ad Deum conduci debuerant, subtracta eis
praedicatione veritatis, in tenebris perseverent.

132

