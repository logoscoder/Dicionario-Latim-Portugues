SERMO XLVI. DE SANCTO AUGUSTINO.
[0260D] Boves arabant et asinae pascebantur juxta illos(Job I). In re familiari provide gubernanda,
quae agriculturae necessaria sunt, paterfamilias solerter acquirit, ut gleba studio et labore ad fructum exculta,
futuri temporis inopiam annua fertilitate possit declinare.
Huic autem negotio boves et aratra praecipue necessaria sunt, in quibus cum terram operatus fuerit
exeat qui seminat seminare semen suum, ut tempore opportuno aliud referat fructum tricesimum, aliud
sexagesimum, aliud centesimum (Matt. XIII). Quod si juxta veritatem evangelicam semen est verbum Dei, sator
autem Christus, non incongrue terram corda hominum, dispensatores verbi Dei accipiemus, ut Augustinum et
caeteros Ecclesiae doctores. [0261A] Quatuor enim sunt in bove per quae doctoribus Ecclesiae recte comparatur.
Carnibus enim pascit, pelle munit, cornu pugnat, fimo terram sterilem impinguat. Et est caro exhibitio debitae
humanitatis, pellis custodia disciplinatae conversationis, cornu rigor ecclesiasticae severitatis, fimus verbum
justae increpationis. Haec quatuor doctori Ecclesiae necessaria sunt. Primo ut affectu humanitatis inferioribus
condescendens, studeat eos pascere non premere, regere non diripere, et quodammodo carnalis affectus parvus
cum parvulis, infirmus cum infirmis, omnibus omnia sit ut omnes Christo lucrifaciat. Custodia etiam
disciplinatae conversationis necessaria est, per quam et seipsum regere et aliorum mores bono exemplo
informare possit: [0261B] ut sit gravitas in vultu, mediocritas in habitu, maturitas in incessu: in verbo veritas, in
opere utilitas eluceat, nihilque fiat in omnibus quae ad ipsum pertinent, quod cujusquam offendat aspectum, sed
quod ipsius deceat sanctitatem. Nam et beatus Gregorius de ipsis doctoribus dicit: Quia nosse debent ex suscepto
officio, nec peccandi licentiam, sed bene vivendi necessitatem se esse assecutos.
Sunt autem duo cornua quibus doctor Ecclesiae pugnare debet. Primum est autoritas divinae legis,
secundum austeritas vindictae poenalis. Primo cornu, id est autoritate divinae legis, haeretici extra Ecclesiam
feriendi sunt, qui a nobis exierunt, sed non erant de nobis. Secundo cornu, id est austeritate poenali, contumaces
et rebelles qui nobiscum sunt, [0261C] in Ecclesia debent puniri.
Verbum etiam justae increpationis necessarium est, per quod vitia et excessus inordinate ambulantium
corriguntur, ut terra peccatrix verbo increpationis quasi fimo quodam foecundata ad faciendum fructum boni
operis magis idonea fiat. De hoc enim scriptum est: Stercore boum lapidandus est piger (Eccle. XXII). Neque
enim aliud est stercore boum pigrum lapidare, quam per doctores Ecclesiae peccatricem animam contumeliis
afficere, vitia ejus ad memoriam revocare, contraire moribus, vitam redarguere, ut sic confusione plena a tali
vexatione accipiat intellectum et formam pariter sanctae conversationis. Isti ergo ad aratrum doctrinae
evangelicae vinculis sapientiae sunt ligandi, quibus astricti [0261D] forma gregis sui effecti, neque ad dextram
neque ad sinistram declinare possunt. Sunt autem quatuor vincula sapientiae, quibus doctores Ecclesiae debent
ligari, videlicet amor sanctitatis, zelus justiciae, humilitas in prosperis, constantia in adversis. De istis vinculis in
libro Jesu filii Syrach scriptum est: Fili, injice pedes tuos in compedes Domini, et non accidieris vinculis illius, et
postea de vinculis sapientiae subjungit: Decor enim vitae in illa est, et in vinculis illius alligatura salutis (Eccle.
VI). Primum vinculum, quod est amor sanctitatis, doctores Ecclesiae cum bonis facit pacificos, et hoc vinculum
stringit suaviter. Secundum, quod est zelus justiciae, cum perversis facit severos, et [0262A] hoc vinculum
stringit fortiter. Tertium quod est humilitas in prosperis, in tranquillitate facit gratiosum, et hoc vinculum stringit
dulciter. Quartum quod est constantia in adversis, in tentatione facit probatum, et hoc vinculum stringit firmiter.
Rebus istis ad aratrum Domini sic conjunctis, sequitur Paterfamilias, id est Christus qui regit illos, habens in ore
suo cantum, cum dextera sua tenens aculeum, quatenus per suavitatem cantus, promittendo bona aeterna, vitam
immortalem, gloriam interminabilem, laborem illorum minuat, haec est suavitas illa cantus. Et per aculei
punctionem, id est per comminationem aeterni supplicii, gehennae inextinguibilis, pigritantes magis laboriosos
efficiat. Videres boves istos ad aratrum Domini sic copulatos terram [0262B] incultam, infructuosam fortiter
excolere, nec retardat eos aliqua terrae species, non flos, non viriditas, non quaecunque alia amoenitas quin
omnia scindant, omnia evertant, ut fructum faciant, imo quanto amplius jocunda apparent eo validius ea extirpare
machinantur.
Tu ergo terra infructuosa et sterilis, homo, inquam, peccator, vel sero ad fructum te praepara, boves
istos arantes libenter suscipere, et audi vocem speculatorum tuorum dicentium tibi: Omnis caro foenum, et omnis
gloria ejus tanquam flos foeni (Isa. XL). Non jam delectet te flos terrenae prosperitatis, non viriditas fallacis
juventutis, non amoenitas dignitatis hujus seculi, quae omnia frequenter accedunt potius ad cumulum
damnationis [0262C] quam ad fructum salutis. Si quis enim in talibus color felicitatis apparet, fallax est, fucatus
est, artificialis est, et cito praeterit, imo non praeterit, nisi prius immanitate scelerum et veneno mortifero, afficiat
125

