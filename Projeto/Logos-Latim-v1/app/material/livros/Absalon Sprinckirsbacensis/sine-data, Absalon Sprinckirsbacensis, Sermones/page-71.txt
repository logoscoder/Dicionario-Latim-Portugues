beatus Job hunc torrentem nomine fluvii appellat, cum de serpente illo antiquo loquitur dicens: Absorbebit
fluvium, et non mirabitur: et spem habet, quod Jordanis fluat in os ejus (Job XL). Quasi diceret, non magnum,
non mirum reputat hostis humani generis si fluvium, hoc est, humanam naturam, peccatis et criminibus irretitam
absorbeat secum in partem suae damnationis: sed etiam spem habet quod Jordanis, id est, populus in Christo
renatus, influat in os ejus.
[0153C] Ascendunt itaque, ut dixi, aquae quaedam insipidae ad hunc torrentem, quae intumescere
faciunt fluctus ejus. Hinc aquae palustres, quae ipsum limosum et turbulentum faciunt: illinc aquae marinae,
quae illum faciunt amarum: inde aquae nivium, quae prae nimio frigore eumdem impotabilem reddunt. Sunt
autem aquae palustres, carnalia desideria, quae hunc torrentem, id est, hujus vitae decursum, limosum
quodammodo et turbulentum faciunt: quia quotiens anima a contemplatione sui creatoris carnis delectatione
repletur, totiens quasi limosis quibusdam aquis corporeae paludis ingurgitatur. Aquae vero marinae, sunt curae et
occupationes hujus seculi, quibus anima vacans inquietudine quadam [0153D] distracta, in se ipsa amarescit
velut absinthium, dum amor hujus impellit, ut cupiat: labor, ut acquirat: timor anxiat, ne perdat: dolor si vel
affectata non obtineat, vel acquisita derelinquat. Aquae vero nivium sunt affectatae malitiae cordis humani,
utpote invidiae, sectae, haereses, odia, et fraternae unitatis discordia: quae ideo magis frigidae caeteris dicuntur,
quoniam amplius a fervore charitatis recedunt. Vides quod aquae nivium desursum in terram descendunt,
eamque diutius occupant, nisi caloris beneficio resolvantur. Spiritalia etenim vitia sursum, id est, in angelica
natura, prius nata suggerente autore ipsorum diabolo in terram, id est, in terrenos, et peccatores homines
descendunt, eosque diutius detinent, nisi flante clementiore spiritu per contritionem [0154A] cordis relaxentur.
Ecce quam limosus, quam amarus, quam frigidus torrens iste est, et quis unquam bibit de illo? Christus utique,
sed de torrente non de fluvio. Torrens enim respicit cursum naturae, fluvius vero praevaricationem culpae. Bibit,
inquam, de torrente hoc Christus, dum infirma humanae naturae assumpsit, dum gustavit amaritudinem
passionis: Bibit, inquam, et pertransiit, et invitat te ut sequaris ipsum.
Si ergo vis expeditus transire, ne forte demergat te tempestas hujus aquae, vel absorbeat te profundum,
fac tibi pontem de lignis levigatis, columnas in eo eriges, et utrinque impones illis latera, tabulata sternens
desuper, et firmabis clavis, sicque consummabis eum. Sunt autem columnae istae, viri [0154B] sancti, viri
perfecti, quos in torrente hujus vitae sursum erigere, id est ante mentis nostrae aciem statuere debemus: ut
quicquid laboris, quicquid tentationis in hac vita nobis provenerit, aequanimiter tolerantes exemplo virtutis
eorum in bono opere non deficiamus. Et recte columnis tales comparantur: Sicut enim columnae non violentia
ventorum, non alluvione imbrium, non procellarum impetu, a stabilitate sua moveri possunt: sic istos non
tribulatio, non angustia, non periculum, non gladius, non demum calamitas aliqua separare potuit a charitate
Christi. Istae, ni fallor, sunt columnae, quas Dei sapientia in domo, id est in massa humani generis, septem
numero excidit: quia per [0154C] septem mundi aetates nunquam defuerunt viri sancti, qui exemplo bonae
conversationis infirmiores quosque ad coelestia desideria provocarent, de quibus columnis in Apocalypsi
scriptum est: Qui vicerit, faciam illum columnam in templo Dei mei (Apoc. III).
Istis columnis superponi debent latera, ut ab ipsis portentur, et tabulata desuper portent. Haec sunt duo
latera candelabri illius aurei, hoc est duo testamenta in Christo fundata, de quorum utroque tres calami
egrediuntur, id est historiae, tropologiae, allegoriae, trinus intellectus. Haec sunt duo latera scalae Jacob, quae
inferius terram tangere dicuntur, sursum vero coelos (Gen, XXVIII). Eloquia enim Dei quasi inferius terram
tangunt, quando per comminationem poenae terrenos homines in timorem concitant: coelos [0154D] vero
tangere videntur, dum per repromissiones Dei justorum corda ad amorem coelestium inflammant. Portant autem
praedictae columnae haec latera quasi sinistra parte, dum viri sancti testimonio Scripturarum ostendunt impiis
quae sit ira venientis judicis, tenebrae carceris, crudelitas tortoris, immanitas supplicii, diuturnitas aeternae illius
damnationis. Quasi a dextera vero parte columnae istae haec latera portant, dum secundum promissa Dei
denunciant electis quae sit vita illa interminabilis, beatorum societas, immensitas praemii, jocunditas regni, quod
paratum est sanctis a constitutione mundi. Quibus columnis et lateribus sic ordinatis, tabulata debent poni
desuper: quia bona opera, quae per tabulata accipiuntur, praeceptis divinis debent [0155A] inniti, ut ea studeat
facere strenuitas militis, quae voce praeconaria mandari sibi noverit jussu imperatoris. Mandata siquidem Dei
decreta quaedam sunt summi regis, quae praecones verbi Dei mundo huic intonuerunt, ut facientes ea vivant in
eis, contemptores vero puniantur: quia quantumcunque recti speciem teneant opera, si formam evangelicae
doctrinae non tenent, a summo judice reproba judicantur.
Sunt certe nonnulli singularis vitae, qui jejuniis, vigiliis, orationibus extraordinariis multa sibi facere
bona videntur, quae tamen bona non sunt: quia occasione scandali contra divina praecepta inveniuntur: alius
immoderatum habens zelum justitiae, contra voluntatem Apostoli (Rom. XIV) judicat servum [0155B] alienum,
alius specie mansuetudinis zelum subvertit justitiae et aequitatis. Quae omnia mala sunt, licet bona videantur,
quia contra divina praecepta inveniuntur. Hoc est quod in templo Salomonis mare aeneum dicitur poni, in quo
71

