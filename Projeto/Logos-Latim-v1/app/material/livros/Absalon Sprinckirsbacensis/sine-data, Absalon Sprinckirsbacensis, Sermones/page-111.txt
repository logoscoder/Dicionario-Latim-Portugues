iniqui cordis sagittas mittunt mordacis detractionis. Audi qualiter: Ut sagittent, inquit, in obscuris rectos. Recte
dicit in obscuris, quia dum aditum verae reprehensionis non inveniunt, falsa tamen murmura quasi palpitando
componunt. Caveat ergo unusquisque ne efficiatur similis viris Sodomorum pessimis, qui Loth habitantem in
domo subvertere cupiunt, sed percussi caecitate fores tabernaculi invenire non possunt. Viri siquidem iniqui dum
Loth, hoc est declinantem a malo expugnare moliuntur (Gen. XIX), fores tabernaculi, hoc est aditum
reprehensionis non inveniunt: quia cujuslibet honesti bona conversatione excaecati ad ipsum introire non
possunt. Timeat unusquisque nostrum et caveat illam Isaiae sententiam, quae dicit: Quia dilatavit [0233B]
infernus animam suam et aperuit os suum absque ullo termino, et detractores descendent ad ipsum, et sublimium
oculi deprimentur (Isa. V).
De talibus enim dicitur: Oleo caput meum non unxistis, id est desiderio devotionis ad dulcedinem
divinitatis meae non ascendistis. Oleo caput meum non unxistis, est oleum quo nos Christus, et est oleum, quo
nos Christum inungimus (Matth. XXVI). Oleum quo nos Christus inungit, dulcedo est divinae inspirationis, qua
anima per se sicca et arida saginatur, dum gratia, qua prius carebat, sola Dei bonitate ei infunditur. Sicut adipe,
inquam, et pinguedine repleatur anima mea. Duplex est oleum, quo nos Christum inungimus. Primum est oleum
exultationis, dum quaelibet anima jam percepta gratia, [0233C] in spe futurae gloriae exultat et laetatur.
Secundum est oleum devotionis, dum toto mentis desiderio oratio nostra, sicut incensum in conspectu Dei
dirigitur. De quo maxime dicitur: Oleo caput meum non unxisti, quasi orationis devotione ad celsitudinem
divinitatis meae non ascendisti, et subjungitur: Aquam pedibus meis non dedisti (Ibid.). Sicut caput inungere
spectat ad desiderium contemplativi, sic pedes lavare ad reconciliationem peccatoris: Duobus siquidem pedibus
Deus ad peccatores venit, scilicet pede misericordiae, et pede justiciae. Pede misericordiae venit, dum gratis
immeritum impium justificat: pede justiciae venit dum unumquenque pro merito justiciae damnat aut coronat:
quos pedes [0233D] aqua illi non perfundunt, qui nec pro commissis suis Dei misericordiam implorant, nec
futurae examinationis judicium reformidant.
De tertio vero obedientium genere sunt qui in corde bono et optimo verbum obedientiae audiunt, et
quae de his, quae secundum Deum sunt, imperata fuerint, solo amore justitiae implent et perficiunt. De tali autem
obedienti recte subjungitur: Et data est ei corona, et exivit vincens ut vinceret (Apo. VI). Tres sunt coronae, quae
vero obedienti donantur. Prima est corona victoriae, secunda est dignitatis et potentiae, tertia est gloriae corona.
Prima habetur de triumphato hoste, secunda pro imperii adeptione, tertia pro beatitudinis consecutione. Primam
habent, qui pugnaverunt contra hostem et vicerunt. [0234A] Secundam habent, qui seipsos regunt, se judicant,
sibi imperant, ne aliqua causa vel occasione inimicus possit de cordibus eorum pacem tollere. Et exiit, inquit,
vincens ut vinceret. Primo siquidem egrediuntur vincendo inimicos, postmodo egrediuntur et vincendo seipsos.
Tertia vero mansio, quam fruentium diximus, eorum est qui replentur in bonis domus ejus, et servo illi
bono et fideli annumerati jam intraverunt in gaudium domini sui. Ut autem gaudium eorum sit plenum, agnus qui
in medio eorum est, duplici eos vestimento induit, quorum primum est splendor aeternae claritatis, secundum
jocunditas divinae contemplationis. Si illuminarentur sine jocunditate, bonum esset imperfectum, si
jocundarentur sine [0234B] illuminatione, et hoc quoque bonum minus plenum esset: et ideo utrunque datur,
alterum ad gloriam corporis, alterum ad jocunditatem mentis.
De refectione eorum Psalmista loquitur, dicens: Inebriabuntur ab ubertate domus tuae, et torrente
voluptatis tuae potabis eos (Psal. XXXV). In praesenti quidem vita sancti reficiuntur, sed non inebriantur: in
futura et reficiuntur, et inebriantur. Hic refectio particularis, ibi refectio universalis, cum praecinget se et faciet
illos discumbere, et transiens ministrabit illis (Luc. XII). Est una refectio animae in sacramentis, secunda in
Scripturis, tertia in virtute orationis, quarta in beatitudine glorificationis. In prima refectione vitulus saginatus
occiditur, in secunda liber signatus septem sigillis [0234C] aperitur, in tertia scala Jacob erigitur, in quarta coena
nuptiarum agni instauratur. In prima refectione anima in sacramenta passionis deponit vetustatem, in secunda per
consolationem Scripturarum spes accipit fortitudinem, in tertia quasi per scalam graditur de virtute in virtutem,
in quarta aeterni illius convivii consequitur beatitudinem. Beatitudinem dico in corpore, et beatitudinem in
mente, utraque enim substantia, scilicet corporea et incorporea, sua ibi habet bona. Duo sunt autem ibi bona
praecipua, videlicet cognitio veritatis, et perfectio charitatis. Similiter et duo corporis, quorum unum est decor
pulchritudinis, reliquum est integritas sanitatis: primum est in [0234D] glorificatione corporis, secundum est in
abjectione corruptionis. Istae autem virtutes, etsi ibi inter se sint diversae, in usibus tamen fortassis nullae sunt
differentiae. Quia singulae virtutes usum omnium, et omnes usum singularum habebunt, ut impleatur illud
propheticum: Omnia ossa, id est omnes virtutes nostrae dicent: Domine, quis similis tui? (Psal. XXXIV.) Isti
fortassis significati sunt per mulierem illam amictam sole, habentem lunam sub pedibus suis, et coronam de
stellis duodecim (Apo. XII). Circumamicti siquidem sole justiciae lumen inhabitant inaccessibilem, et nullam sui
partem extra ipsum relinquentes. Lunam sub pedibus calcant, id est vitae hujus mortalitatem, sive rerum
mundialium vanitatem: unde et coronam de stellis duodecim [0235A] habere dicuntur. In corona neque
111

