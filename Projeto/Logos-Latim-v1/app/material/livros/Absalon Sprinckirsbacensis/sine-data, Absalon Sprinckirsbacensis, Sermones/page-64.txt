venit ministrari, sed ministrare, et animam suam dare in redemptionem pro multis. Unde alibi ipse Salvator dicit:
Non veni facere voluntatem meam, sed voluntatem ejus qui misit me (Joan. V). Qui his passionum generibus
imitantur Christum, ipsi illius sanguinem venerantur quasi loco vulneris: cum [0139C] tamen sint alii, qui
venerantur Christi sanguinem distillantem in membris ejus. Nonnulli etiam sunt, qui venerantur ipsum Christi
sanguinem, pulverulentum et dilapsum in terram. Sed Christi sanguis in loco vulneris triumphalis est: in
membris ejus distillans, medicinalis: lapsus in terram, consolatorius et subsidialis est.
Qui ergo minus fortes cum Christo crucem ascendere nequeunt, ipsi venerantur illius sanguinem
distillantem in membris ejus: quod fit cum in sacramentis Ecclesiae, quae de latere ejus effluxerunt, peccatorum
quaerunt veniam et causam salutis. Nam quod de latere ipsius sacramenta Ecclesiae emanaverunt, ipse
Evangelista testatur cum dicit: [0139D] Unus militum lancea latus ejus aperuit, et continuo exivit sanguis et aqua
(Joan. XIX). Quod verbum expositor manifestans ait: non dicit percussit, non dicit vulneravit, sed aperuit, ut in
latere ipsius ostium panderetur unde sacramenta Ecclesiae emanarent, sine quibus ad vitam non intratur. Membra
vero illius sunt fideles quilibet, qui eodem spiritu cum capite suo vegetantur, et per charitatem in corpore Christi
firmiter radicati, corporis illius, id est, Ecclesiae, diversa gerunt officia secundum divisiones gratiarum. Oculus
enim Christi est, qui locum regiminis bene administrat: lingua Christi est, quae divinis affluens eloquiis, alios
erudit et informat: auris, qui praeceptis divinis et mandatis obedientiae libenter auditum inclinat: humerus, qui in
vinea [0140A] Domini portat pondus dici et aestus: pes Christi est, qui satagit circa frequens ministerium ad
subveniendum necessitatibus aliorum, et sic de caeteris. Per haec igitur membra sanguis Christi decurrit, dum
filii Ecclesiae modo per aquam sanctificationis, modo per corpus et sanguinem ejus, modo percipiendo alia
Ecclesiae sacramenta, redemptionis illius fiant participes, quam in passione sua operatus est Dominus in medio
terrae.
Sed occurrit verbum plenum doloris et angustiae, quia sicut quidam juste et pie vivendo corpus Christi
construunt, ita alii per vitae enormitatem destruunt illud, eo utique Judaicam superantes perfidiam. Quoniam illi
suspenderunt Jesum in patibulo, [0140B] isti vero membratim illum dilaniant, et dejectum in terram conculcant
pedibus suis. Manum siquidem in corpore Christi praecidunt fures, praedones, scelerati, contaminati, fornicarii,
homicidae, ignominiosi, quidam bonis operibus seipsos subtrahunt, quasi manum a corpore Christi praecidunt.
Sunt alii mendaces, perjuri, blasphemi, detractores, verba turpia et scurrilia proferentes: et isti dum sanctis
exhortationibus, et verbis aedificationis proximum non aedificant, procul dubio linguam a corpore Christi
amputant. Aurem Christo opilat, qui obedientiae mandatis auditum non inclinat, et de caeteris in hunc modum.
Quid est anima misera quod agis? Ipse Pilatus veretur Christum crucifigere dicens: Regem vestrum crucifigam,
[0140C] (Joan. XIX), et tu non times illum membratim dilaniare? Certe si videres hominem prope te assistere
orbatum oculis, labiis praecisis, truncatis auribus, capulatum lingua, vel cruore suo perfusum undique, aestimo
quia abhorreres aspectum illius, et detestareris autorem sceleris, qui haec facere praesumpsisset. Quare similiter
et tu non abhorres manum mittere in Christum Dominum, et cum Juda traditore conspirare in necem ejus? Certe
vel hoc exterrere te debuerat, quod ipsa arma tua, quibus corpus Christi lanias, in te ipsum convertuntur, telis tuis
confoderis, sagittis tuis vulneraris et ipsa scelera tua, quibus te a corpore Christi praecidis, animam tuam
miseram membratim lacerant, et inflictis [0140D] vulneribus cruentant illam. Nonne putas membra quaedam
spiritalia animae esse sensum, memoriam, voluntatem, rationem, et intellectum? Istis membris anima mutilatur,
quando nec sensus Deum quaerit, nec memoria recolit, nec voluntas appetit, nec ratio eligit, nec intellectus
comprehendit, et sic anima misera, quam Deus tibi dedit sociam, ubicunque locorum fueris, si dormis, si vigilas,
si ambulas, si sedes, contra te clamat volutata in suo sanguine quem tu effudisti. Revertere homo miserabilis ad
Dominum Deum tuum. Nunquid cunctis filiis Israel in sanguine agni de Aegypto liberatis, tu solus Pharaoni
servies? Nunquid petra producente aquas largissimas, ita ut bibant populus et jumenta, tu solus siti aresces?
Nunquid patrefamilias [0141A] vitulum saginatum occidente, tu solus expers hujus convivii fame peris?
Ecce vidua de Sarepta colligit duo ligna, ut de farinula, quam habet penes se reconditam, faciat panem
subcinericium (III Reg. 17). Pete ab ea buccellam panis hujus, ne forte inedia consumaris. Panis iste
subcinericius Christus est mortalis, vel potius pro nobis morti addictus: duo ligna quibus iste panis coquitur, crux
Domini est, in aqua ipse passionis igne torretur. Istum panem vidua de Sarepta de subtili farinula conficit, cum
de spiritali intelligentia legis et prophetarum Christum nasciturum et moriturum comprehendit. Panis vero istius
buccellae sunt Christi incarnatio, nativitas, passio, resurrectio, et ascensio. De his ergo buccellis vel [0141B]
unam postula, id est, Christi passionem, et eam in ore tuo rumina, et in ventre memoriae diligenter reconde, si
forte vel ipse Christi sanguis duritiam cordis tui possit emollire.
Sed etiam ipse Moyses in deserto erigit tibi serpentem aeneum (Num. XXI), quem si vis aspicere,
recipies sanitatem, et ablutionem criminum tuorum, medicinam vulnerum, augmentum virtutum: et perfectae
sanitati restitueris, si fideli mentis oculo velis illum intueri. In eo invenies fidei praesidium, spei solatium,
charitatis solium, gratiae titulum, pietatis augmentum, misericordiae vehiculum, pacis vexillum. Hunc ergo
64

