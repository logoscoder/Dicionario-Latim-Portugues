Adam et Eva, severae sententiae prolatio: secundo filiis Israel sine gratia adjuvante praeceptio. Lex enim
neminem ad perfectum duxit (Hebr. VII), quia praeceptum gratiam adjuvantem non habuit. Tertio in prophetis
obscura Salvatoris promissio. Unde de prophetarum obscuritate dictum est: Operuit montes umbra ejus, et
arbusta ejus cedros Dei (Psal. LXXIX). Montes, sunt prophetae, propter revelationis magnitudinem: umbra,
velamen litterae, propter obscuritatem. Igitur montes Dei umbra operuit, quando intellectum prophetiae
obscuritatis involucrum palliavit. Sequitur: Et arbusta ejus cedros Dei. Arbusta propter inutilitatem sunt legales
observantiae: [0065A] cedri, altitudines promissionum patribus factae. Arbusta ergo cedros Dei operuerunt, dum
veritatem promissionis Dei umbrae legalis observantiae caelaverunt. Vides ergo quantum ubique minae, terrores,
obscuritates. Sic Aegyptiis apparuit Deus Pater in sanguine, Jacob in luctamine (Genes. XXXII), Moysi in igne
(Exod. III), Heliae in turbine (IV Reg. II).
Tandem in fine temporum notum fecit Dominus salutare suum, non in virga furoris, sed in spiritu
mansuetudinis. Quomodo? Ut sanaret contritos corde, captivis praedicaret indulgentiam et remissionem
peccatorum. Unde dictum est: In conspectu gentium revelavit justitiam suam (Isa. LXI). Cujus suam? Suam
Patris, vel suam salutaris, id est Filii. [0065B] Ipse enim in conspectu gentium revelavit justitiam suam, habendo
innocentiam quantum ad seipsum, pacem ad proximum, devotionem sive dilectionem ad Deum. Vis videre
innocentem? Ecce ego in innocentia mea ingressus sum (Psal. XXV). Vis videre pacificum ad proximum?
Pacem relinquo vobis, pacem meam do vobis (Joan. XIV). Vis videre devotum? Et factus in agonia prolixius
orabat, (Luc. XXII). Haec omnia coepit Jesus primum facere et postea docere, quando in conspectu gentium
justitiam suam voluit revelare. Sed hominis quae potest esse innocentia cum sit pulvis et cinis? Mihi ipsi loquor
de me ipso. Quomodo custodiam innocentiam et videbo aequitatem qui totiens jaculis concupiscentiae
vulneratus, invidia distractus, inani [0065C] gloria sum perditus? Quotiens fratrem meum signo scandalizavi,
verbo detraxi, opere contristavi? Mihi tamen sicut et caeteris dictum est: Custodi innocentiam et vide aequitatem
(Psal. XXXVI).
Igitur, fratres dilectissimi, nostra debet esse innocentia, non quidem peccato carere, sed peccato non
servire. Qui enim appetit peccatum, servus est peccati: omne autem mortale peccatum, adversarii nostri est
obsequium. Unde, vir bone, qui posuisti manum ad aratrum, et jugum Domini suave et onus leve suscepisti, tibi,
inquam, opus est pugna, si vis gaudere de innocentia. Si forte carnalis concupiscentia animam tuam invaserit,
memento Scripturae quae dicit: Quia mors secus introitum delectationis [0065D] posita est. Quippe cum hostis
antiquus illicitae delectationi aperuerit januam cordis, jam securus est de fructu totius arboris, cujus radicem
veneno pravae delectationis sauciavit. Sicut enim voce prophetica dicitur: Quia sanguis sanguinem tetigit (Ose.
IV), sic unum peccatum reliquum attrahit et inducit. Cum enim primum quasi de foris prava cogitatio animum
pulsat, delectatio sequitur, quae in lumine posita etiam virilem animum quandoque relaxat: tertio consensus
enervat, quarto operatio maculat, quinto consuetudo ligat, sexto contemptus praecipitat. Isti sunt gradus quibus
facili descensu pervenitur usque ad portas mortis. Quippe «facilis descensus averni.» Ergo in sensu delectationis
siste gradum, si vis evadere periculum. Diligenter attende [0066A] quomodo Abraham pugnaverit, quomodo
Paulus in tentatione fortis extitit. Non solum enim ad imperfectos, sed etiam ad perfectos usque injuria ista
pervenit. Quidnam esse putas quod scriptum est: quia dum Abraham fruitur angelorum colloquio, Sara ridet in
tabernaculo (Genes. XVIII): quae tamen dum ab angelo corripitur, repromissionem filii meretur.
Abraham igitur fruitur angelorum colloquio, quotiens pius animus intendit orationi, vacat sancto
desiderio. Sed interim Sara ridet post ostium tabernaculi, quando illicitas suggerit delectationes caro repugnans
spiritui, quae postmodum correpta repromissionem accepit de filio: quia carne refrenata per spiritum etiam
corpus suam mercedem [0066B] accipiet in futuro. Sicut et propheta dicit: Cor meum et caro mea exultaverunt in
Deum vivum (Psal. LXXXIII). Sic etiam Paulus dum a periculo maris eripitur, a serpente in terra invaditur, sed
citius avertens periculum manum a bestia excussit, quo facto venenum evasit. Quis putas est Paulus qui de mari
liberatur (Act. XXVIII), nisi bonus claustralis qui de malicia seculi eripitur, qui dum vult ligna in ignem mittere,
ab ipsis lignis serpens egreditur? Qui dum priora mala flamma charitatis vult consumere, ex ipsa malorum
recordatione tentationis origo generatur. Quid ergo faciendum? citius debet manum excutere, id est pravae
suggestioni consensum operis denegare. Quid plura? si vis innitens Christi vestigio tenere innocentiam [0066C]
jugem, non solum cum carne, sed etiam cum caeteris vitiis oportet te habere discordiam. De pace autem et
concordia quid dixerim: Pax multa diligentibus legem tuam, et non est illis scandalum (Psal. CXVIII). Duo
occurrunt praecipue quae ad pacem et concordiam debent nos invitare, id est magnitudo remunerationis, et
consideratio rei inferioris.
De magnitudine remunerationis dicitur: Beati pacifici, quoniam filii Dei vocabuntur. (Matth. V). Quid
majus hoc promisso? Si enim filii, et haeredes (Rom. VIII). Consideratio etiam rei inferioris debet nos trahere, ut
qui ad exemplum nostri Redemptoris pacifici esse volumus, saltem a bestiis irrationabilibus [0066D] formam
vivendi sumamus. Cum enim caetera omnia quadam lege naturae teneant concordiam, solus homo superbiendo
27

