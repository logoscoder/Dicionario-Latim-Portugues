opinionem semper laedit? Neque etiam finem justi habere dicetur, qui praecepta justitiae contemnit. Finis enim
utilis in proventu, finis honesti in opinione bonae famae, finis justi in radice charitatis consistit, ut reddatur
homini quod hominis est, et quod Dei Deo. Imo (ut expressius loquar) finem injusti te sequi dixerim, et vide
quomodo clamat ipse Dominus: Vae homini per quem scandalum venit. (Matth. XVIII.) Intonat tuba evangelica:
Qui scandalizaverit unum de his minimis, expedit ei ut suspendatur mola asinaria ad collum ejus, etc. (Ibid.)
Vociferatur Apostolus: nulli malum pro malo reddentes, patientes estote ad omnes. (Rom. XII.) Quomodo ergo
finem justi attingit, qui seipsum [0030C] praevaricatorem mandatorum Dei non arguit, et in eum qui processioni
non interfuit tota mentis commotione insurgit. Vae vobis scribae et pharisaei culicem colantes et camelum
transglutientes. (Matth. XXV.) Propter Deum te attestor cum audis nomen scandali quid sonat in auribus tuis?
Certe licet scandalizare quandoque pro contristare accipiatur, ut Dominus ait ad Petrum: Vade retro Satana,
scandalum tu mihi es (Matth. XVI), hoc est contristas me, tamen secundum quod in evangelio prohibetur nomen
scandali importat mortem fratris. Est enim scandalizare, dicto vel facto fratri suo occasionem mortalis peccati
praestare. O munda conscientia quae dicto vel opere suo gaudet in sanguine fratris sui. Audit forte aliquis qui
libenter scandala facit, et excusationes [0030D] quaerit in illius Scripturae testimonio quae dicit: Si scandalum
pro veritate nascitur, melius scandalum admittitur, quam veritas relinquatur. Vis ergo audire ubi scandala sunt
admittenda et ubi fugienda? Si in malo opere meo scandalizatur frater meus, cessare debeo et pro me et pro illo.
Si autem in bono opere meo scandalizatur, est ubi scandalum admittere debeo, est ubi non. Si enim ad bonum
quod facio, teneor de mandato Dei, vel de professione ordinis mei, et inde scandalizatur frater meus, non propter
hoc cessare debeo: quia hic tutius scandalum admittitur quam veritas relinquatur. Si vero ad bonum quod facio,
non teneor de mandato vel voto, quin potius bonum illud voluntarium est, et de libero arbitrio, et inde
scandalizatur [0031A] frater meus, etiamsi maximum bonum illud sit, utpote jejunare biduanas vel triduanas,
secretae vigiliae, privatae orationes, propter scandalum ab illis debeo abstinere. Ego, inquam, qui in
congregatione constitutus unanimis debeo habitare in domo, et quantum in me est a scandalo cavere animae
fratris mei. Ideo autem dixi, qui in congregatione sum positus, quia aliquis privatam ducens vitam, etiam bona
voluntaria non tenetur omittere propter scandalum alterius. Unde etiam ad cautelam scandalorum Anselmus
Cantuariensis scientia et religione perfectus dicit: Si quis coenobitarum forte propositum aggreditur, expedit ut
quodcunque monasterium ingressus fuerit ibi radicibus charitatis radicetur: nisi forte tale sit monasterium in quo
invitus [0031B] malum facere cogatur, nec aliorum mores, etiam si inutiles videantur, judicet, dummodo contra
praecepta divina non videantur. Haec est forma disciplinae Jesu quam ipse tenuit, et nobis mandavit retinendam,
ad quam nos invitavit opere, et informavit praeceptis, ne alicujus ignorantiae nebula culpam nostram possimus
palliare. Si ergo discipuli ejus sumus, revereamur eum tanquam magistrum: si filii, amemus tanquam patrem: si
servi, tanquam dominum timeamus: ne ejus praesentiam non solum nobis inutilem, verum etiam nobis faciamus
damnosam. Quis, inquam, vidit piscem et accepit scorpionem? quis erravit in invio et cognovit viam? quis
ambulavit in tenebris et advertit lucem? Ecce [0031C] lux mundi coram nobis posita est, a cujus radio nemo
privatur nisi is, qui oculis clausis ab illa voluerit averti. Ambulemus ergo, fratres charissimi, in hac luce dum
tempus habemus, sequentes vestigia humilitatis ejus et patientiae documenta, quatenus in praesenti vita ad
formam ejus humilitatis eruditi, in futuro transferamur ad regnum claritatis ejus, ipso praestante Domino nostro
Jesu Christo, cujus regnum et imperium permanet in secula seculorum, Amen.

SERMO IV. IN ADVENTU DOMINI.
Descendet sicut pluvia in vellus, et sicut stillicidia stillantia super terram (Psal. LXXI). Videns
propheta Dei in spiritu nostrae dejectionis consolationem imminere, [0031D] consolationem iis qui sedebant in
tenebris et umbra mortis, voluit promittere: ne nimium diuturna captivitas in desperationem mitteret, si spes
futurae liberationis miseriae cumulum non temperaret. Modum itaque nostrae visitationis aperiens in vocem
exultationis et laetitiae erumpit dicens:
Descendet sicut pluvia in vellus. Primo igitur videamus vellerum discrimina quoniam est vellus
nativitatis, et est vellus vetustatis, est etiam et vellus novitatis. Vellus nativitatis habemus a natura, vellus
vetustatis a culpa, et vellus novitatis a gratia. Ubi dictum est: Et rursum circumdabor pelle mea (Job XIX)
intellige vellus naturae; et in Hieremia: Vetustam fecit pellem meam et carnem meam [0032A] (Thren. III),
intellige vellus culpae. In Canticis quoque Spiritus sanctus significans vellus novitatis ait: Nigra sum sed
formosa, filiae Jerusalem, sicut tabernacula Cedar (Cant. I), sicut pellis Salomonis. Tabernaculis Cedar se
comparat propter nigredinem vitiorum; pellibus Salomonis se comparat propter ornatum virtutum. Descendet,
inquit, sicut pluvia in vellus, et sicut stillicidia stillantia super terram. Pluvia in vellere primo lanam irrigat,
secundo eam purgat, tertio super naturae beneficium ipsam dealbat. Descendit igitur Dei Filius sicut pluvia in
vellus, quando naturam nostram per gratiam visitans, mundat nos a macula vetustatis, et profectu virtutum induit
vestimentis novitatis. Descendit, inquit, sicut pluvia in vellus etc. Pluvia aquarum impetu [0032B] mundat, ros
10

