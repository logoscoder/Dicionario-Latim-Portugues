principium neque finis, per quam potest gaudium intelligi interminabilis aeternitatis. In stellis vita et doctrina
apostolicae praedicationis. Recte ergo coronam de stellis duodecim habere dicuntur, quia quorum vitam et
doctrinam in hac vita sunt imitati, ad eorum similitudinem coronati sunt in coelis. Haec de triplici illa mansione
secundum seriem propositi diximus. Multa alia adhuc dici possent de septem columnis, de ornatu sponsae et
sponsi, de apparatu convivii, si esset qui aurum de terra educeret, et instantia solennitatis pro reverentia debiti
officii non urgeret. Interim igitur his omissis in illam coelestem mansionem, in tabernaculum non manufactum,
totam mentis nostrae intentionem, dirigamus, ut [0235B] tandem ab hac servitute corruptionis transferamur in
libertatem gloriae filiorum Dei. Iter nostrae peregrinationis, fratres dilectissimi, in timore Dei et dilectione
proximi proficiamus, ut in illa coelesti patria mereamur fieri haeredes Dei, cohaeredes autem Christi, praestante
Domino nostro Jesu Christo, cujus regnum et imperium permanet in secula seculorum. Amen.

SERMO XLI. IN DEDICATIONE ECCLESIAE.
Facta sunt encenia in Jerosolymis (Joan. X). Multos ex vobis, fratres dilectissimi, clavem scientiae
accepisse, et legem Domini immaculatam et convertentem animas digito Dei scriptam in cordibus vestris
jamdudum agnovi. Siquidem illa clavis David [0235C] quae claudit et nemo aperit, aperit et nemo claudit,
profunda Dei et mysteria Scripturarum vobis aperire voluit, vobis, inquam, quibus datum est nosse mysterium
regni Dei, caeteris autem in parabolis. Me itaque sequentem ut parvulum, sapientem ut parvulum, lacte adhuc,
non solido cibo nutriendum, timor dissolvit, ignorantia arguit, verecundia denique confundit. Inter perfectos
enim loqui sapientiam, et spiritalibus spiritalia comparare oportebat, qui eorum quae retro sunt obliti, toto sensu
cogitant circunspectionem Dei, et in lege ejus meditantur die ac nocte. Quoniam ergo tantorum virorum
praesentiam etiam verbo offendere summa injuria est, in vocem lamentationis potius quam [0235D] sermonis
libet erumpere, paratus quantum valeo fonte lachrymarum satisfacere his, quos necessitate obedientiae licet
invitus cogor offendere. Veruntamen quia viri estis misericordiae, gens sancta, populus acquisitionis (Oseae. VI),
scientes quid est, misericordiam volo et non sacrificium, misericordiam vestram potius quam judicium respicio,
magis securus de venia, quam formidolosus de offensa. Libenter enim suffertis insipientes, cum sitis ipsi
sapientes, quia vestrae virtutis est parcere, non punire, excusare non judicare, in his maxime quorum eventum
urget necessitas, et finem exequendi prohibet rei imparatae difficultas. Sed ne tum per sermonis incuriam, tum
prolixitatis vitium, usque in fastidium decurrat oratio, studeamus finem brevitate [0236A] apprehendere, ut qui
subtilitatem ingenii, profunditatem sententiarum, pulchritudinem eloquii desiderant, accelerato fine orationis
minus fastidire incipiant.
Facta sunt, inquit evangelista, encenia in Jerosolymis. Encenia quantum ad etymologiam nominis, quasi
encenia dicuntur, quod sonat innovationem sive dedicationem. Haec autem solennitas a Juda Machabeo instituta
est (II Macha. VIII) quantum ad veritatem historiae, quando ejectis idolis et eorum cultibus de templo Domini,
divino cultui illud iterum mancipavit. Scitis, fratres charissimi, quaecunque scripta sunt, ad nostram doctrinam
scripta sunt (Rom. XV), ut per patientiam et consolationem Scripturarum spem habeamus. Vos maxime qui
novistis vitulum Libani comminuere, et quinque de [0236B] panibus hordeaceis multa millia hominum satiare; in
hujus templi visibilis structura alicujus invisibilis templi investigatio, ni fallor, nobis proponitur. Quod
aedificandum et post subversionem mundandum nobis insinuatur, ut si omnis aedificatio constructa crescat in
templum sanctum in Domino. Non inconvenienter ergo templum Dei animam justi dicimus, quae imago et
similitudo Dei est, et sacrarium Spiritus sancti. Primo ergo videamus quomodo templum istud tribus modis
aedificatur. In altum surgit et consummatur, scilicet dilectione et bona operatione: cognitio in fundamentum
jacitur, dilectio in parietes erigitur, bona vero operatio quasi tectum, parietes in summitate amplectitur. Sicut
enim dicit Augustinus: Quantum cognoscis, [0236C] tantum diligis, tantum operaris: non enim potest quis
diligere quod non cognoscit, vel operari quod non diligit.
Tribus autem modis ad perfectam cognitionem pervenimus, scilicet meditatione, exercitatione,
eruditione. Est autem meditatio frequens cogitatio animi in dubiis ad investigationem veritatis. Exercitatio
frequens usus inquisitionis sive per seipsum, sive ad alterum. Eruditio autem est studiosa animi informatio, vel
ad agendum quod oporteat, vel ad sciendum quod ignorat. Cognitio autem alia est sub homine, alia est de
homine, alia vero supra hominem. Ea quae est sub homine, est de rebus creatis propter hominem, per quam
cognoscit homo dignitatem [0236D] suae conditionis. Per eam vero quae est de homine, cognoscit homo vitium
propriae infirmitatis. Per eam quae supra hominem, gratiam bonitatis. Per primam cognoscis quid acceperis, per
secundam quid perdideris, per tertiam quid accepturus sis.
Post cognitionem dilectio quasi sapiens architectus, fundamentum erigit, in ingressu ponens
discretionem, in capite devotionem, in sinistro latere compassionem, in dextro vero mansuetudinem. Primo
112

