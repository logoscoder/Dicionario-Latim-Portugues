demum miles Christi tutior esse potest, quam sub vexillo sui imperatoris? Hic robur coelestis militiae, hic
vulnerati in prima acie, et criminibus dejecti receperunt pristinam virtutem. Hic siquidem est justitia
patriarcharum, hic constantia martyrum, hic omnium justorum innocentia, qui laverunt stolas suas et [0145C]
dealbaverunt eas in sanguine Agni: Hic etiam magni illi peccatores, qui prophetas occiderunt, qui Christum
pupugerunt, qui Ecclesiam Dei sunt persecuti: et omnes consecuti criminum suorum veniam, tibi quoque dant
fidutiam veniae consequendae. Quid ergo moraris? cur venire trepidas? nulla est enim peccati enormitas, quam
Christi sanguis expiare non possit. Si terret te magnitudo supplicii, apprehende crucis profundum: si delectat te
celsitudo praemii, apprehende crucis sublimitatem: si anima tua arida est, et indiges beneficio virtutum,
apprehende crucis latitudinem; si tentationibus pulsaris, apprehende crucis longitudinem. In profundo enim
crucis exterminatio supplicii, in sublimitate celsitudo praemii, in latitudine amplitudo [0145D] beneficii, in
longitudine robur auxilii.
Cum ergo omnes ad crucem Domini invitentur, tamen sunt aliqui qui a cruce Domini se elongant, sunt
alii qui eidem appropinquant. Qui autem se elongant alii sunt remoti, alii remotiores, alii remotissimi: et qui
appropinquant alii prope, alii propiores, alii proximi. Remoti sunt a cruce Domini, qui dediti vanitatibus hujus
seculi, velut e dorso crucifixum respiciunt, in passione ipsius pascentes oculos magis, quam illam imitantes.
Dum enim ad vitae hujus delitias per secularem conversationem se extendunt, quasi a cruce Domini elongantur.
Sed quando in beneficiis ecclesiarum consequendis charactere crucifixi insigniri volunt, velut e dorso crucem
Domini respiciunt. Tales sunt [0146A] delicati nostri temporis, qui in adeptione beneficiorum volunt esse clerici:
in vestitu, principes: in tonsura, milites: in vita, nec hi nec illi volunt apparere. Neque enim pugnant ut milites,
neque subditos suos regunt ut boni principes, et si de vita quaeritur frequentius in choreis saltantium, quam in
choro Deo psallentium inveniuntur. Quaerat modo ab istis Christus, sicut olim a filiis Zebedaei, Potestis bibere
calicem, quem ego bibiturus sum (Matth. XX): Quid respondebunt ei, nunquid dicent, possumus? Videamus
ergo: Bibit Christus calicem patientiae et laboris, bibit calicem angustiae et doloris, bibit calicem laetitiae et
consolationis. Primum bibit quando maledicta, injurias, opprobria, et labores plurimos ante passionem in nostra
[0146B] natura patienter sustinuit: ad cujus calicis potationem si invitentur illi de quibus jam diximus, prorsus
illum fastidiunt: eo quod hanc partem suam reputent, uti delitiis, et frui bonis. Bibit Christus calicem doloris et
angustiae, quando sputa et vincula, spineam coronam et mortem crucis expertus est. Sed hunc calicem
nequaquam bibere poterunt, eo quod in illo sit exterminatio omnis temporalis gaudii, quod illi summo studio
sectandum decreverunt. Sed nunquid poterunt bibere calicem laetitiae et consolationis, quem bibit Christus in
resurrectione? Dicunt omnes, possumus. Sed hoc non esset calicem Domini bibere, imo potius confundere: quia
juxta dictum sancti viri, tempora regnandi [0146C] non possunt praevenire tempora patiendi.
Sunt alii a cruce Domini remotiores, utpote illi qui disciplinam regularis vitae devoti suscipiunt, sed
eam obedienter non prosequuntur. Disciplina regularis recte cruci comparatur, quia sicut crux mundum reparavit
ad vitam, ita vita regularis hominem reparat ad innocentiam: et sicut Christus in cruce obedivit usque ad mortem,
ita et homo disciplinae regulari debet obedire usque ad carnis mortificationem. Sed ab hac obedientia videmus
quosdam remotiores fieri, quibus si injunguntur aliqua, ubi sint vestigia Dominicae passionis, habentia gustum
amaritudinis et laboris, nuditatis et paupertatis, et obedire renuunt, murmurantes cum Jona fugiunt a facie
Domini, dicentes: Non est hic [0146D] homo a Deo qui talia mandata decernit. Si vero injungatur eis obedientia,
in qua sit seculare gaudium, et locus quidam dominationis, illam non solum humiliter, sed et libenter et velociter
suscipiunt. Obedientiam illam loquor, ubi horrea messibus, torcularia vino abundant, ubi curia frequens est
famulis et fabulis, ubi mensa plena poculis et ferculis, ubi phase cum fermentato celebrant, et agnum paschalem
comedunt sine lactucis agrestibus. Isti ergo, quia per disciplinam regularem ad morum perfectionem non
corriguntur, recte crucem Domini quam assumpserunt projicere dicuntur. Disciplina tua, inquit David, correxit
me in finem et disciplina tua ipsa me docebit (Psal. XVII). Habet certe malum finem suum, consummationem
[0147A] virtutum. Disciplina ergo regularis corrigere debet in finem, quia hominem a profundo vitiorum
perducere debet ad consummationem virtutum.
Remotissimi vero sunt a cruce Domini qui velut in profundo vitiorum absorpti sunt, et atrocitate
scelerum, foeditate, immundicie, flammis cupiditatum longius caeteris a Christo recesserunt, et sicut enormiter
vivendo sunt magis peccatores caeteris, ita etiam a crucifixo remotiores. Sed veniat Babylon illa magna
quandoque in memoria ante Deum, quae veneficiis et fornicationibus suis inebriavit terram, ut bibat de calice
irae Dei et fiat habitatio daemoniorum, et omnis immundiciae plangatque tandem in suppliciis, quod hic vestigia
Dominicae passionis noluit imitari.
[0147B] Sunt alii prope crucifixum, utpote illi qui stant juxta crucem Domini: alii propiores ut illi qui
membra supplicii myrrha et aloe condiunt. Proximi vero sunt qui bajulant crucem ejus. Juxta crucem igitur stant,
qui affectu devotionis et desiderio patiendi ad Christum veniunt cupientes pro nomine ipsius injurias et
tribulationes sustinere: sed, considerata infirmitate propria, quod sunt infirmi et debiles et impatientes laborum,
67

