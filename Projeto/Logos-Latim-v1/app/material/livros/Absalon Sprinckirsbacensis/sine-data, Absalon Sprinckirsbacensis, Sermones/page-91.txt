quomodo alios exaltavit liquidum est, si et vitam justorum in hoc seculo, et gloriam in futuro perpendere velis.
Ut ergo vitam imitemur Salvatoris nostri, viles et abjectos nos esse oportet, quia talem vivendi modum ipse nobis
praefixit. Mortui estis, inquit Apostolus, et vita vestra abscondita est cum Christo in Deo (Coloss. III). Si mortui
sumus, et mortui imaginem tenere debemus, qui contumeliis affectus non exasperatur, non provocatur injuriis,
nulla demum vexatione attrectatus immitem se ostendit, quin potius omnia suffert, eo ipso nobis vivendi modum
repraesentans, ut et nos abjectos et viles reputemus in contumeliis et pressuris, et in omni demum adversitate
[0193B] patientes, magis parati ministrare quam ministrari, et injurias ferre quam inferre: quia haec est via illa
orientalis, quae ad nuptias coelestis regni perducit. Legitis de quodam philosopho, quod dum iret per viam
stipatus lateribus comitum, mulierem fatuam panem in manu sua tenentem obviam habuit, a qua dum instanter
panem peteret repulsus est, et adhuc perseverans in petitione multis verborum contumeliis ab illa objurgatus est.
Cumque a sociis interrogaretur, cur hoc faceret? respondit: Disco repulsam ferre, in virtute patientiae viam
considerans esse perfectionis.
Nec solum debemus nos abjicere, sed etiam et alias exaltare, proximorum mala corrigentes, et illorum
bonis congaudentes, docere eos qui nesciunt, [0193C] supportare eos in Domino qui minus possunt, ut semper
velimus aliis facere, quae ab ipsis nobis fieri postulamus. Respicite fundamentum aedificii, quod in loco viliori,
id est terra fundatum est, et tamen totam fabricam parietum, et ipsum tectum portat et exaltat, vento autem
vehementi irruente frequenter accidit, ut tecto et pariete ruentibus, fundamentum immobile perseveret. Similiter
est de illis, qui seipsos viles aestimantes, caeteros propter Deum exaltant et sustinent, quando vento tentationis
irruente caeteris succumbentibus illi immobiles confirmati a Domino perseverant. Stat inconcussa illa sententia
Domini qua dicit: Qui se humiliat, exaltabitur (Luc. XIV). Exaltat [0193D] enim vere humiles illa exsultationis
via, qua per orientem convivas coelestis regni ad coenam nuptiarum Agni perducit Jesus Christus Dominus
noster, cujus regnum et imperium permanet in secula seculorum. Amen.

SERMO XXIII. IN ASCENSIONE DOMINI.
Comedite, amici mei, et bibite, et inebriamini, charissimi(Cant. V). Hodie, fratres dilectissimi,
Redemptor noster super coelos exaltatus, et in locum aeterni illius convivii ingressus, electos etiam suos ad
divitias gloriae suae invitat, ut et ipsi edant et bibant super mensam ejus in regno Dei.
Non enim tantae beatitudinis convivium capere poterat locus iste horroris et vastae solitudinis, [0194A]
cujus amatores quotidie appetunt, et quotidie fastidiunt, utpote qui egestati praeparatus est, non satietati. Omnia
siquidem quae in regno hujus mundi dulcia videntur, fine clauduntur amarissimo, usque adeo ut nec gustanti
sapiant, nec reficiant esurientem, suaeque amaritudinis secum ferentia testimonium, modo noxia sunt, modo
injocunda, vel si quid invenitur in eis quod delectet, quia momentaneum est et cito transit, inter fugienda
reputandum. Unde Paulus apostolus ab amore talium nos revocans, et ipse etiam ad delitias aeternitatis nos
invitat dicens: Si consurrexistis cum Christo, quae sursum sunt sapite, non quae super terram (Coloss. III). Sicut
enim Christus mortuus pro peccatis nostris, et resurrexit propter justificationem nostram, ita [0194B] quoque
ascendit, ut nos ascendere faceret de his tenebris in admirabile lumen suum ad illas beatitudinis delitias, quas
praeparavit electis suis a constitutione mundi.
Quia tamen durum est et difficile valde homini adhuc mole corporea praegravato aequis passibus
imitari Deum, qui ponit nubem ascensum suum et ambulat super pennas ventorum (Psal. CIII), duo adhuc alia
convivia praeparavit ei Deus, ne deficeret in via, ut sic triplici edulio tandem consummaretur. Fuit autem primum
convivium in paradiso voluptatis, secundum est in hac valle peregrinationis, tertium erit in beatitudine futurae
felicitatis. Primum fuit ad auxilium, secundum est ad remedium, tertium erit ad gaudium. Ad primum convivium
invitati sunt [0194C] primi parentes nostri inter quos serpens ille antiquus, quasi architriclinus medius consedit,
qui lignum foetidum male eis ministrando seduxit eos per oblivionem Dei, unde praevaricatores constituti
tunicam immortalitatis perdiderunt et vestem nuptialem. Et fructus quidem ejus, o Adam, dulcis gutturi tuo, sed
timeo ne faciat amaricare ventrem tuum. De prima enim eadem arbore subsecutus est alius fructus amarus valde,
imo amarissimus. Vis videre qualis? Languor naturae, afflictio spiritus, appetitus mali, calamitas supplicii, ut sit
languor sine remedio, afflictio spiritus sine solatio, appetitus mali sine modo, poena supplicii sine termino. Jam
ipsa vexatio potest tibi dedisse intellectum, ut per experientiam [0194D] sentias ficus malas, malas valde, quas
conviva tuus hostis humani generis tibi apposuit, quarum gustu malum perversitatis expertus es in culpa,
postmodum vero malum adversitatis in poena. Ecce mors in olla tibi oblata est, et non cognovisti. Comedisti
enim et mortuus es. Quanto prudentius filii prophetarum olim convivati sunt, qui dum sylvestres herbas
amaritudine plenas in ollam concidissent, consilio Helisaei mortem, quam in olla invenerunt, admixtione farinae
dulcoraverunt, usque adeo ut nihil amaritudinis apposita farina remaneret (IV Reg. IV). An non etiam tibi mors
91

