usque ad divisionem linguarum usi sunt. Vox realis fuit dignitas conditionis creaturarum, per quam Deus
ostensus est laudabilis. Omnis autem creatura habuit in sua conditione unde Deus vere laudari posset. Unde
scriptum est: Laudant illum coelum et terra et mare, et omnia reptilia in eis. Hujus realis vocis scientia soli
homini ad exemplum vivendi data est: Ut intelligens qualiter aliae creaturae servata dignitate suae conditionis
Deum loquerentur, ipse quoque in sua dignitate perseverans, Deum reali voce praedicaret. Sed ecce mirabile
quid, imo miserabile factum: quia, caeteris creaturis servata naturali conditione Deum loquentibus, in solo
homine labium universae creaturae confusum est, ita quod nullum naturae donum sit in eo, [0219B] quod dicere
possit Deo, tale me fecisti. Vide criminosos homines, in quibus iniquitas monstrifero quodam tumultu confundit
omnia. Nonne in quamdam confusionem linguarum videntur incidisse, cum, spiritalibus vitiis contra carnalia, et
carnalibus contra spiritalia tumultuantibus, imaginem Dei prorsus deformatam, etiam ad quid facti sunt non
possint agnoscere? O quanti stuporis, imo quanti pudoris, imo quanti sceleris est, imaginem Dei, hoc est,
animam Christianam sic deformare, ut species ejus etiam histrionem non deceat, quae summi Regis formam
debuerat exhibere. Quis denique summi Regis filiam, regalibus dignam nuptiis, prostituit meretricari, et fuit
impunitus? Anima Christiana summi [0219C] Regis est filia, quia et ipsa eum Patrem nominat cum dicit: Pater
noster qui es in coelis (Matth. VI). Hanc revera homo nefarius venundatus sub peccato prostituit omni spiritui
immundo, dum alius polluitur luxuria, alius superbia, alius avaritia, et postremo in tantum barathrum vitiorum
demergitur, ut honesta vitia dedignantur ei dominari, sed horrendis et ignominiosis criminibus subjaceat, quae
vel nominare audientium esset injuria. Tu ergo, homo, [qui] per culpam sic deformatus es, et a voce illa, qua
omnis creatura laudat Deum, obmutuisti, frange silentium, disce loqui, et usum vocis recupera, cujus scientiam
retinuisti. Doceant te loqui creaturae insensibiles, et bruta animalia, quae in statu suae conditionis manentia
Deum laudant: et si parum est [0219D] magisterii, doceat te Spiritus sanctus, qui per gratiae infusionem auctor
est nostrae regenerationis. Praepara cor tuum ad vitae novitatem, ut accepta Spiritus Sancti gratia reparatis in te
bonis naturalibus cum caeteris creaturis in praesenti vita laudes Deum: ut, stadio praesentis vitae decurso,
operante eodem Spiritu in futura vita cum sanctis omnibus Deum glorifices, praestante Domino nostro Jesu
Christo, cujus regnum et imperium permanet in secula seculorum. Amen.

SERMO XXXVIII. IN DEDICATIONE ECCLESIAE.
Domus mea domus orationis vocabitur (Matth. XXI). Verbum abbreviatum, fratres dilectissimi, vobis
proponere disposui, quoniam festinata obedientia et [0220A] brevitas temporis, non sinebat diligentius procurare
quod dicerem, eo quod hodiernae diei exhortatio torrenti linguae, et foecundo pectori commissa fuerit. De cujus
plenitudine sperabimus nos omnes accepturos.
Ne tamen tantae solemnitati, vel potius charitati vestrae videatur injuriosum, si secundum morem diei
verbum Dei non procedat, dicam aliquid, et in tabernaculo Dei, non quod volo, sed quod valeo, sumens in hoc
loquendi fiduciam, quia Deus munus quantumlibet parvum non despicit, quod oblatum fuerit bonae voluntatis
affectu.
Et, ut a solemniis hodiernae diei loquendi sumam principium, videtur festivitas Dedicationis aliquid
habere caeteris eminentius. In quibus ornato sanctuario [0220B] per cultum altaris, apparatu ministrorum,
laudibus divinis in coelum resonantibus satis est diem festum agere. Sed in hac tota templi superficies lumine
illustrata nobis exhibetur jucundior, unde et universalis Ecclesiae gaudia nobis hodie repraesentari videntur.
Habet enim in ea anima peccatrix unde gaudeat, cui contra saevitiam inimicorum persequentium constituitur
civitas refugii. Habet anima proficiens et justificata unde gaudeat, cui contra tentationes varias in auxilium
defensionis construitur turris fortitudinis. Habet anima perfecta unde gaudeat, cui in secretarium contemplationis
dedicatur domus orationis. Sive enim Ecclesiam, civitatem, sive turrim, sine domum orationis appelles, non
errabis, ut tamen dictorum causa [0220C] ex rerum similitudine colligatur. Nomine civitatis appellatur Ecclesia
prophetae testimonio ubi dicit: Fundatur exultatione universae terrae mons Sion, latera aquilonis et civitas Regis
magni (Psal. XLVII). Et alibi: Convertentur ad vesperum, et famem patientur, ut canes circuibunt civitatem
(Psal. LVIII). Unde et in lege veteri Ecclesia per tres civitates refugii recte significata est. Tres, inquam, plurali
numero, quia etiam una est Ecclesia, et plures Ecclesiae, unde dicitur in Canticis: Una es columba mea, formosa
mea (Cant. II). Et alibi: In Ecclesiis benedicite Deo Domino, de fontibus Israel (Psal. LXVII). Est ergo una
unione charitatis, plures propter diversas fidelium congregationes.
[0220D] Possumus tamen dicere quod Ecclesia per tres civitates refugii significata est propter tria
remedia quae in ea peccatoribus conferuntur, videlicet regenerationis, confessionis, et conversationis. Ista tria
remedia contra vae triplex instituta sunt, videlicet vae originale, vae actuale, vae poenale. Remedium
regenerationis contra vae originale institutum est, ut culpa nativitatis, per quam natura filii irae omnes
104

