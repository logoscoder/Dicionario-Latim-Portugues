tristitia minui vel auferri possit, de qua Dominus in Evangelio [0288B] dicit: Tristitia vestra vertetur in gaudium,
et gaudium vestrum nemo tollet a vobis (Joan. XVI). Erit autem voluptas in dulcedine mentis, satietas in visione
Dei, jocunditas in plenitudine divini amoris. Una tamen merces omnium Christus erit, qui erit voluptas in mentis
dulcedine, satietas in visione Dei, jocunditas in plenitudine divini amoris, ut sic impleatur quod scriptum est: Erit
Deus omnia in omnibus (Ephes. IV). Et quia Deus mirabilis in sanctis suis, tunc deducet illos in via mirabili.
Via ista Christus est de qua dicitur: Viam pacis non cognoverunt (Rom. III). Et alibi: Ego sum via,
veritas et vita (Joan. XIV). Si enim opera reparationis nostrae attendamus, Christus in omnibus [0288C] mirabilis
apparuit. Quod enim Deus incarnatus est, mirabile fuit: quod impassibilis passus, mirabile fuit: quod mortuus
resurrexit, mirabile fuit: ergo deducet illos in via mirabili, quia a fide incarnationis ad imitationem suae
passionis, et ab imitatione passionis deducet illos ad praemium resurrectionis. Possumus tamen per hanc viam,
transitum sanctorum ab hac vita in requiem intelligere. Si enim ingressus in hanc vitam recte dicitur via
miserabilis, dum ad labores et miserias hujus mundi nascimur, et progressus in hac vita recte dicitur via difficilis,
in qua Deo reconciliamur (arcta enim est via quae ducit ad vitam [Matth. VII]), non incongrue via mirabilis
dicitur egressus ab [0288D] hac vita. Mirabilis ideo, quia insolita et nova, et omni mortali homini in hac vita
incomparata, quia demum egressus ille fit miris et invisibilibus modis. Deducet ergo illos in via mirabili, qua a
mundicia ecclesiasticae puritatis ad consortium angelicae subtilitatis, et inde deducet illos ad visionem
incircunscriptae deitatis, in qua sancti omnes requiescent a laboribus suis, regnant cum Deo et Agnus Dei cum
illis, ipso praestante, cujus regnum et imperium permanet in secula seculorum. Amen.

SERMO LI. IN NON FESTO.
Fovit perdix quae non peperit, fecit divitias et non in judicio (Jer. XVII).
Sicut invisibilia Dei a creatura mundi, per ea quae [0289A] facta sunt intellecta conspiciuntur (Rom. I),
sic et suas in creaturis figuras, et similitudines filius perditionis habere dinoscitur, in quibus et per quas
exemplum malitiae ejus de aliis ad imitationem, aliis vero ad cautelam Dei sic disponente judicio, proponitur.
Quod in uno perdicis nomine satis datur intelligi, qui naturam ejus et actus morali aedificatione velit interpretari.
Sicut enim aiunt hi quos agitat talis labor, perdix ova aliena furatur, fovet, cum diligentia nutrit pullos, et educat
tanquam suos, non metuit conscientiam sceleris: quin potius gloriatur cum male fecerit, et exultat in rebus
pessimis. Sed cum usque in animam viventem ea produxerit, parvulique aetatis beneficio in robur evaserint,
consilio naturae dolum furtivae [0289B] illius matris deprehendunt, eaque derelicta, naturales quaerunt parentes
et inveniunt et agnoscunt, quos amplectantes amore ingenito, jam ultra vocari filii sub nomine adoptionis
detestantur et contemnunt. In perdice itaque filius ille perditionis, autor mortis, inventor fraudis, caput totius
malitiae nobis significatur. Qui ova aliena furatur, et fovet, nutrit, et possidet, dum homine a Deo factum, nihil
sibi debentem fraudulenter seducit tentatione, fovet delectatione, nutrit malo opere, libere possidet desperatione.
Fovit, inquit, perdix quae non peperit. Duae sunt alae ejus quibus non solum impios, verum etiam sibi
adunare nititur electos. Prima est delectatio peccati, secunda desperatio poenitendi: prima a [0289C] dextris,
secunda a sinistris. Prima ad fovendum utitur, dum voluptatis delectatione anima intra seipsam quodammodo
delectatur: secunda, cum difficultate laboris et asperitate poenitentiae, quasi desperatione victa quaevis anima
terretur, ut juxta verbum Apostoli: Ira Dei veniat in filios diffidentiae (Rom. I). Et alibi Scriptura dicit:
Maledictus homo qui peccat in spe. Primo per delectationem affectu illicito intus corrumpitur, postea sensualitas
ad appetendum illicita excitatur, ad ultimum ratio per concupiscentiam devicta voluntati carnis subjicitur. Unde
Jeremias conqueritur dicens: Vetustam fecit, inquam, pellem meam et carnem meam, contrivit omnia [0289D]
ossa mea (Thren. III). Pellem siquidem vetustam facere est, veteris hominis desiderio, sive prava delectatione
affectum animae corrumpere: carnem vetustam facere est, sensualitatem quae ex carne inest, secundum
voluntatem carnis dirigere: ossa vero conteri, virtutes animi sive viriles motus rationis per desideria prava ad
nihilum redigere. Eam vero quae a sinistris est alam filius perditionis extendit, cum primo poenitentiae
asperitatem, secundo carnis timorem, tertio virium imbecillitatem, quarto consummationis desperationem ante
oculos ponit. Primo excitat negligentiam, secundo ingerit carnis curam, tertio desidiam, quarto pravi operis
perseverantiam. Statuere ergo debet homo ante aciem mentis qui hujusmodi circumvenitur tentationibus [0290A]
Pauli sententiam, qua dicit: Quoniam si vetus homo noster corrumpitur, tamen novus de die in diem renovatur (II
Cor. IV). Quanto magis enim laboribus et aerumnis, fame et siti exterius caro atteritur, tanto magis per
consolationem spiritus et augmentum virtutum anima saginata in Dei amore solidatur. Unde Propheta non
vetustatem, sed potius juventutem renovandam animae suae promittit dicens: Renovabitur ut aquilae juventus tua
(Psal. CII). Vetustas est quicquid ex carne contrahimus, juventus est quicquid a Deo per infusionem gratiae
accipimus. Ex quo nobis evidenter significare voluit, quia non secundum carnem, quae de terra et in terram ibit,
139

