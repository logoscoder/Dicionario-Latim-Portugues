suae ut moreretur (III Reg. XIX): Juniperus enim arbor est humilis et hispida, et signat Christum humiliatum et
despectum in passione. Ad hanc umbram invitamur omnes hoc sacro tempore Dominicae passionis, ut sedeamus
sub ea facti imitatores ipsius: nam qui dicit se in ipso manere, debet etiam post ipsum ambulare (Joan. II). Hac
umbra modo obumbrata est sancta Ecclesia, dum cessant ab ore ejus cantus laetitiae, cessat ornatus ministrorum,
apparatus altarium, sed et animae [0135C] compunctae super peccatis suis, quod lachrymae et suspiria
poenitentium confitentur.
Nunc ergo, o anima Christiana quae charactere Christi insignita es, reside sub umbra ista, converte
gaudium tuum in luctum, et plange Dominum tuum: vel si non vis eum plangere, plange saltem mortuum tuum.
Mortuus tuus spiritus tuus est, multitudine scelerum tanquam plagis multis extinctus: Mortuus, inquam, non quia
subito casu comparuit, sed cui tu causam mortis intulisti. Nec est hic mortuus quatriduanus in sepulchro, qui a
memoria tua jam exciderit: non est mortuus in porta qui jam evanescat ab oculis tuis, sed est in domo tua prae
oculis tuis, ut semper eum videas, et horrore concutiaris, et indesinenter plangas mortuum, cui [0135D] viventi
parcere noluisti. Judicium aequum a te postulo, tu ne detraxeris veritati. Quidam vir nobilis, et ejus servus
contumax in custodia tibi dati sunt hac lege, ut servum pane et aqua more servi, nobilem autem secundum
dignitatem natalium suorum splendide procurares. Tu vero in contrarium operatus es, qui nobilem virum fame et
siti multisque aliis injuriis confectum subegisti: servum vero omni deliciarum genere fecisti insolentem et
superbum, qui insurgens in Dominum suum confossum vulneribus multis occidit eum. Quid respondebis ei, qui
utrunque tibi commendavit? Tu hoc crudelis fecisti, tu, inquam, nobilem virum occidisti, qui spiritum tuum
nullis virtutibus, nulla pinguedine devotionis, vel bonorum operum refecisti. Tu [0136A] servum contumacem
nutrivisti delicate, quando carnem tuam comessationibus, et ebrietatibus, caeterisque voluptatibus vitae hujus
delectasti. Propterea te porrigente manum auxilii caro insurrexit in spiritum, cum vitiis carnis, hoc est luxuriae et
immundiciae, eum servire coegit. Et o utinam tibi sufficeret occidisse tantum virum et non illuderes mortuo, non
saevires in extinctum, non infligeres vulnera vulneribus, quod faciunt omnes qui peccatum peccato adjiciunt.
Revoca ad memoriam famosos peccatores hujus seculi, qui monstruosis vitiis, contumeliis naturae, passionibus
ignominiae spiritum affligunt: Simoniacos Spiritus sancti praedones, qui patrimonium Crucifixi duplici
sacrilegio, id est male acquirendo et male vivendo, possident: tales omnes [0136B] grassantur in animam
extinctam, in Creatoris injuriam.
Resipisce ergo, o anima misera, sede sub umbra Christi, conformare deformitati ejus, macera carnem
tuam jejuniis et abstinentia voluptatum: quoniam per ista spiritus etiam extinctus reviviscit. Si enim umbra Petri
potuit suscitare mortuos (Act. V), non poterit hoc ipsum facere umbra Christi? Certe si laborares infirmitate
aliqua corporali, et mandaret tibi Hippocrates vel Galenus per clientulum suum abstinere a vino et saginatis,
modicas oblationes sumere, libenter obedires pro consequenda sanitate corporis. Mandat tibi eadem Deus Pater
per Christum suum, ut saneris in anima, et [0136C] non exaudis: At magis oportebat Deo obedire, quam
hominibus, sicut Petrus dicit (Act. V). Ne dicas: volo sedere sub umbra Christi, sed non comparet deformitas vel
ignominia passionis ejus. Respice omnes tribulatos, infirmos, incarceratos, pauperes fame et siti horridos, in his
omnibus Christum vides umbrosum et repletum despectione. Sede ergo sub umbra Christi per proximi
compassionem, ut vestias nudum, frangas esurienti panem tuum. Da eleemosynam necessitatem patienti, da,
inquam, patienti: imo potius reserva tibi, quia in futuro centuplum accipies, et vitam aeternam possidebis. Si
potens aliquis divitias multas tibi contulisset, et insurgerent in te inimici, qui propter tollendam pecuniam etiam
vitam vellent auferre, et diceret [0136D] tibi is, qui te ditavit: Commenda mihi pecuniam tuam, liberabo te ab
hostibus, conservabo tibi vitam tuam, et pecuniam ad integrum resignabo, nonne multas gratias agens
acquiesceres illi? Ecce bona temporalia accepisti a Christo, insurgat in te luxuria, partem illorum sibi vult
vendicare, et vitam tibi auferre: hoc ipsum facit gula, comessationes et ebrietates appetendo: facit hoc superbia,
luxum vestium et pompam secularem ambiendo. Da ergo pauperi bona temporalia, imo Christo in paupere ea
commenda, quo facto vitam conservasti tibi, et recipies ea in die necessitatis. Et ne forte grave videatur diu sub
umbra Christi residere, et conformari passionibus ejus, scito quia non solum in umbra, sed etiam in speculo, et
quandoque in facie se [0137A] exhibet cernendum. Speculum sacra Scriptura est, in qua imaginem suam
speciosam valde ostendit nobis ad consolationem. In speculo isto videt anima, quam sit pura Christi divinitas,
quam dulcis ejus bonitas, quam diuturna ejus aeternitas, quam inaestimabile gaudium, quod pro se patientibus
repromittit. Nondum in speculo isto videtur species ejus sicuti est: ex parte enim cognoscimus, et ex parte
prophetamus, sicut dicit Apostolus. Res siquidem, cujus imaginem in speculo videmus, retro nos est (I Cor.
XIV). Sic et Christus cujus speciem in sacra Scriptura videmus, adhuc in magna gloria venturus est, quando
videbimus eum facie ad faciem. Sed eamus ergo modico tempore sub umbra passionis ejus per imitationem,
videamus formam ejus [0137B] in speculo ad consolationem: ut tandem videamus eum in decore suo gaudium
percipientes, quod nec voce exprimi, nec corde excogitari potest, quod nec luctu obumbrabitur, nec defectu
finem accipiet, praestante Domino nostro Jesu Christo, cujus regnum et imperium permanet in secula seculorum.
Amen.
62

