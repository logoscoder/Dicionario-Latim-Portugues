sed potius secundum spiritum, qui de sursum est, ambulare [0290B] nos expedit. Ut ergo, o homo, ab his
tentationibus possis eripi, ad ipsum recurre qui non permittit te tentari supra id quod poterit, et dicas: Sub umbra
alarum tuarum protege me (Psal. XVI): prius tege, ut inimicum lateam: postea protege, ne sustineam violentiam.
Tege quantum ad meam iniquitatem, protege quantum ad tuam pietatem. Si enim non subvenis, fovet perdix
quae non peperit.
Primo fovet, secundo educit, tertio nutrit. Dum fovet, partus adhuc latet: dum educit, jam apparet: dum
editos nutrit, foetus manifestus est. In his si sit qui attendat, tria tentationum genera nobis sunt significata. Prima
enim est occulta, secunda apparens, tertia manifesta. Prima est, cum offendimus et nescimus: secunda, cum
partim [0290C] culpam cognoscimus, partim ignoramus: tertia est, cum culpam cognoscentes libere peccamus, et
tamen resistere non possumus. Prima igitur tentatione circumveniuntur illi, qui zelum Dei habent, sed non
secundum scientiam, qui dum nimio zelo obsequium se Deo praestare credunt, vineam in labruscam, argentum
suum in scoriam convertunt. Dum enim omnes homines sibi similes secundum Paulum esse volunt, infirmos
corripiunt, debiles impellunt, ea quae charitate sustinenda essent, per impatientiam fratribus suis objiciunt. Audi
quid tibi praecipitur (Exod. XXIII): Si videris bovem aut asinum fratris tui cecidisse in via, non despicies, sed
sublevabis cum eo. In casu asini infirmitas corporis, [0290D] et in ruina bovis defectus bonae operationis potest
intelligi. Ne ergo despicias, sed subleves cum eo, quia corporali infirmitati fratris tui obsequio et solatio debes
subvenire, et infirmitatem animae exhortando, confortando qualiter potes, et verbo et opere curare. Sed nec aliter
tu offerre potes sacrificium Deo gratuitum, cum etiam alio loco (Deut. XVII) praecipiatur tibi: Non offeres
Domino Deo bovem, et ovem habentem maculam, aut quippiam alterius vitii: est enim abominatio Domini. In
bove igitur operatio studiosa, in ove vero puri cordis innocentia intelligitur. Si ergo dum tibi innocens in oculis
tuis videris, alienum servum in anima tua judicare praesumis, jam ovem habentem maculam, id est innocentiam
tuam offers Domino [0291A] in sacrificium, et te reum trangressionis constituens, in ipsa tua oblatione facis te
poenae obligatum. Similiter si dum te aliquid fortiter agere aestimas alios provocare, imo scandalizare volueris,
jam obscuratur aurum tuum, mutatur color optimus: quia jam tuo sacrificio habente maculam, Non est tale
sacrificium quod elegi, dicit Dominus. Ut si forte aliquis vestrum jugum Domini ab adolescentia sua portaverit,
fortis robore, potens et pondus diei et aestus sustinere, consiliatur in locutorio, litigat in claustro, clamat in
capitulo: hunc queritur minus psallere, illum plus quam oportet claustro abesse, alium horae non interfuisse: et
tanquam criminale aliquid commiserit, subversorem vocat ordinis, si forte processioni non interfuit, [0291B]
sicque evenit dum magister ordinis videri appetit, efficitur turbo et auctor murmurationis.
Meminisse igitur debet qui talis est illius patrisfamilias, qui peregre profectus divisit suis servis bona
sua, unicuique secundum propriam virtutem: uni dans quinque talenta, alii duo, alii vero unum. Sunt itaque
quinque talenta quae Paterfamilias servis suis distribuit (Matth. XXV): Primum est ut possis, secundum ut velis,
tertium ut diligas, quartum ut facias, ultimum ut perseveres. Quae omnia uni tribuit, dum voluntate et
possibilitate bene operandi concessa bene operatur quis ex dilectione, et in bono perseverans, in virum perfectum
consummatur sine boni operis intermissione. Duo vero tribuit, dum quis habita bona voluntate bona [0291C]
quidem opera facit, sed dum possibilitate virium destituitur, ad perfectionem consummationis nequaquam
pervenit. Is vero qui potest et non vult, est ille qui accepto uno talento abscondit pecuniam Domini sui, quam
quia ad usuram non exposuit, ligatis manibus et pedibus in tenebras exteriores retrudi meruit (Matth. XXV).
Quilibet ergo acceptam pecuniam studeat multiplicare, nec ei qui minus accepit velit onerosus esse: ne
si nimium curiose alienum servum judicare praesumat, sui ipsius immemor, de talentis acceptis in reditu Domini
sui rationem reddere non valeat Sed et hoc potest contingere, quia si ille est fortior corpore, ille quem causatur sit
sanior [0291D] mente: si hic clamosior in choro, ille devotior in cordis cubiculo: hic per impatientiam in diversa
scinditur, ille habens patientiam in infirmitatibus suis gloriatur: hic per superbiam omnibus se anteponit, ille per
humilitatem omnibus se subjicit. Probemus igitur, fratres, spiritus utrum ex Deo sint an non. Si videamus nos
habere aemulationem Dei, advertamus an sit secundum scientiam, si surgit calumniandi motus in animo,
consideremus originem unde surgat, attendamus finem ad quem tendat. Investigemus in nobis an si in statu illius
quem arguimus constituti essemus, nos de similibus juste calumniari possemus: et sic proprio judicio animi
possumus dicere, quam fraudulenta sit ista inimici tentatio, qua nos impugnat tam occulte.
[0292A] Est alius tentationis modus, qui fit quasi a latere: quod a latere nobis est partim videmus,
partim non videmus simili sunt quaedam tentationes diaboli, quas quidem advertimus, quoniam vitium est talia
agere, sed quoniam non esse mortalia arbitramur, negligimus ea corrigere: potius respicientes Dei misericordiam
quae remittit, quam ejus justiciam quae pro offensis juste punit. Ut si forte homini abjicienti seculum in furore
mentis suae gratia intelligendi Scripturam data fuerit, si acumen ingenii in divisione gratiarum acceperit,
frequenter plus appetit revolvere numerum quaestionum quam librum confessionum: plus versutias sophismatum
inquirere, quam ruinas mentis circuire: frequentius disputare, quam orare: plus legere [0292B] quam canere, et
(ut breviter dicam) legem vult habere in corde, non cor in lege: verba ejus bestiali more ruminans, saporem
140

