oculos in terram defigit, ita et iste pro lucris terrenis, pro bonis hujus vitae transitoriis oculos mentis semper ad
terrena convertit. Qui hujusmodi est, non solum Dei, imo etiam sui ipsius oblitus est. Nec enim homo brutum
animal, sed rationale [0085C] mortale diffinitur. Animal dicitur, ut animam se habere cognoscat: rationale, ut
recolens coelestis suae dignitatissursum ad Deum respiciat: mortale, ut in brevi se moriturum intelligens, bona
hujus seculi non concupiscat. De interius per concupiscentiam visus mentis impeditur quia ipsa in homine
habitat, et in ipso nascitur, sicut Paulus dicit: Video aliam legem in membris meis repugnantem legi Dei,
captivantem me in legem peccati (Rom. VII). Dum ergo anima intus per pravas cogitationes, per illicita desideria
aestuat, velut glutino quodam pravae delectationis intercipitur visus mentis, ne per sanctum desiderium in Deum
dirigatur. Unde David propheta conqueritur dicens: Quoniam humiliata est in pulvere anima nostra,
conglutinatus est in [0085D] terra venter noster (Psal. XLIII). Prius enim anima per pulverem malarum
cogitationum humiliatur, postea sensualitas conglutinatur in terra, hoc est in carnalibus desideriis, ne ad
spiritalem devotionem possit assurgere. De exterius per letalem tristitiam visus mentis impeditur, quando pro
adversitate hujus seculi ita anima misera absorbetur tristitia, ut gaudiorum futurae vitae immemor ad Deum
respirare non possit. Sed purgato mentis oculo filii matris Ecclesiae, tanquam nullo obstaculo impediente, visum
spiritalem libere in Christum dirigunt.
Vidimus stellam ejus in oriente et venimus adorare eum. Sicut visus pertinet ad exercitium mentis, ita
venire pertinet ad corporis operationem. Et [0086A] quoniam non omnes bene operando veniunt, dicamus quia
alii veniunt, et stellam respiciunt: alii non veniunt, et stellam respiciunt. Primi sunt qui vitam suam tam sancte
instituerunt, ut incedentes in omnibus mandatis Domini sine querela a via justitiae non exorbitent et in dies
seipsis meliores effecti per bona opera Deo appropinquant. Unde et venire dicuntur, non venisse: quia obliti
eorum quae retro sunt in anteriora se extendunt. Secundi id est illi qui non veniunt et stellam respiciunt, sunt qui
multa vident et non custodiunt, qui dicunt et non faciunt, videntes Christum in libris et in conscientiis suis nihil
invenientes. De quibus Propheta dicit: Fiat mensa eorum, id est Scriptura, coram ipsis in laqueum, et in
scandalum (Psal. [0086B] LXVIII). Isti sunt ficulnea illa sterilis, in qua cum Dominus fructum quaereret, non
nisi folia invenit. Habent enim folia verborum tantum sine fructu bonorum operum. Sed vereor ne tunc sero
fructum facere velint cum sententia erit prolata a Domino: Jam non nascatur ex te fructus (Marc. XI). Dic, anima
misera quae cognoscis Deum, et non sicut Deum glorificas, ubi est fons ille hortorum et puteus aquarum quae
fluunt impetu de Libano? (Cant. IV.) Aquae siquidem sacrae Scripturae, quae fons dicitur, ubi est plana, et
puteus ubi est profunda? Fluere de Libano, hoc est, de candore bonae conscientiae, non de immunditia vitae:
quod Joannes in Apocalypsi confirmat dicens: Et vox quam audivi tanquam [0086C] citharedorum
citharizantium in citharis suis (Apo. XIV). Cujus enim vox docendo vel praedicando auditur, citharizare debet in
cithara corporis sui, ut sonum vocis sequatur testimonium boni operis: sic enim veniet in comitatu fidelium
adorare eum. Si dixerimus, quod adorare est Deo spiritaliter propter semetipsum servire, non errabimus. Quia
tamen finem verbi simplicioribus fratribus volumus proponere, quid sit adorare, vel quomodo adorari debeat
simpliciter dicemus: adorare igitur est orando salutem, vel ea quae ad salutem pertinent, devote a Deo postulare.
Tu ergo, vir bone, cum vis adorare Deum tria debes considerare, videlicet quis petat, quem petat et quid petat.
Circa eum qui petit duo consideranda sunt, id est culpa et miseria. [0086D] Culpa, ut pro peccatis suis is qui
petit, ante oculos divinae majestatis semper se reum statuat, sicut scriptum est: Justus in principio accusator est
sui (Prov. XVIII); et in psalmo: Cogitavi vias et converti pedes meos in testimonia tua (Psal. CXVIII). Debet
etiam is qui petit ante oculos ponere miseriam suam, ut defectu virium suarum consideratio de se ipso nihil
praesumat, et sic his duobus id est culpa et miseria ante oculos positis, adorabit humiliter. Similiter circa eum
quem petit, is qui adorat duo attendere debet, id est bonitatem et potestatem. Bonitatem, quia justis precibus
semper promptus est ad exaudiendum: potestatem, quia potens est ad tribuendum. Et haec duo, id est bonitas Dei
et potestas, faciunt nos orare fiducialiter. [0087A] Circa id quod petitur similiter duo consideranda sunt, quid sit
bonum, et quid sit necessarium, et haec duo faciunt orare perseveranter. Juxta tenorem ergo praedictorum, fratres
charissimi, nos qui Christo in carne apparente gaudemus, mente illustrata videamus stellam ejus, et in oriente
vereremur ipsius nativitatem, veniamus per bonam operationem, adoremus humiliter, fiducialiter, perseveranter
ab ipso petendo salutem, ut is qui operatus est salutem in medio terrae, operetur salutem nostram in sua
aeternitate Jesus Christus Dominus noster, cujus regnum et imperium permanet in secula seculorum. Amen.

SERMO XIV. IN PURIFICATIONE BEATAE MARIAE.
[0087B] Gaude et laetare Sion occurrens Deo tuo. Qui majoris gratiae donum acceperunt a Domino,
hodie cum sancto Simeone puerum Jesum portant in manibus, vel cum ipso ad templum sanctum suum venientes
offerunt par turturum, aut duos pullos columbarum. Ego vero adhuc longe a Deo positus, et vetusta peccatorum
rubigine adustus, e vicino ad ipsum accedere non praesumo: non dico ut accipiam eum in ulnas meas, sed neque
ut tangam fimbriam vestimenti ejus.
37

