considerare, qui gratia Dei in hac [via] praeventi sunt, quibus modis vitam suam regere debeant, ut ad mercedem
aeternae gloriae possint pervenire.
[0286B] Omnis ergo vir bonus recte Deo militans circa vitam suam quatuor circunspectiones habere
debet. Primo, ut in expectatione finis sui sit suspensus: secundo, ut pro satisfactione peccatorum suorum sit
timoratus: tertio, ut in opere Dei sit devotus: quarto, ut in multiplicatione talenti sit solicitus. Debet, inquam, esse
in expectatione finis sui suspensus, et quia hora mortis nil est incertius, dicere in corde suo: Ecce dies mei
praetereunt, hodie vel cras moriar, venit jam Judex ille supremus. Vigilabo ergo, vigilabo, praeparabo me in
occursum ejus, ne cum venerit inveniat me imparatum. Vigilabo prima noctis vigilia, ut praeterita peccamina
dolore et poenitentia diluam: vigilabo secunda noctis [0286C] vigilia, ut per bona opera Deo meo satisfaciam:
vigilabo tertia noctis vigilia, ut caute in futuro similia non committam. Quod si venerit in prima vigilia, etsi in
secunda vel tertia venerit, et ita invenerit, beatus est servus iste. Debet etiam vir justus pro satisfactione
criminum suorum esse timoratus, dicens intra se: O quoties Deum offendi, quot crimina commisi, credo quia
nondum plene confessus sum, nondum satis planxi, adhuc projiciam me ad pedes Domini, et cum Publicano
percutiam pectus meum, cum Petro negante flebo amare, ut ubertate fletuum abluam maculam peccati mei. Sit
etiam vir bonus in opere Dei devotus, ut in omni actione sua, quam propter Deum facere [debet], affectu
devotionis ad ipsum respiciat, ne opus Dei [0286D] maculent prava desideria, curiositas et vana gloria
confundant, sed potius ad illum dirigatur operis intentio, a quo expectat operis retributionem.
Sane affectus devotionis oculus animae est, quo ad Deum respicere debet, de quo dicitur: Melius est
tibi cum uno oculo intrare ad vitam, quam duos oculos habentem mitti in gehennam ignis (Matth. V). Imo potius
duo sunt animae oculi, videlicet intellectus, et affectus, quorum altero, id est intellectu Deum videre debet per
cognitionem, altero, id est affectu, per devotionem. Primus ergo animae oculus illos scandalizat, qui cum multa
de Deo cognoscant, prava conversatione ab ipso recedunt, de qualibus scriptum est: Qui cum cognovissent
[0287A] Deum, non sicut Deum glorificaverunt, et ideo stulti facti sunt et evanuerunt in cogitationibus suis
(Rom. I): quibus utique melius esset uno oculo. hoc est simplici affectu devotionis ad vitam intrare, quam duos
oculos habentes mitti in gehennam ignis.
Multiplicatio etiam talenti necessaria est his, qui volunt ad vitam intrare. Talentum est omne Dei
donum, sive corporale sive spiritale, quo homo salutem suam potest operari, quod tanquam pecuniam suam
Dominus nobis committit, ut exinde a nobis usuras bonorum operum recipiat: sicut de servis fidelibus in
Evangelio legitur (Matth. XXV), quoniam alius quinque talenta, alius duo superlucratus est. Sed sicut pecunia
est a Domino, ita et usura bonorum esse a nobis debet. Qui ergo [0287B] accepit divitias hujus mundi, sit
solicitus in subveniendo egenis: qui potentiam, in subveniendo oppressis; qui accepit justitiam, in causa Dei det
rectum judicium: qui prudentiam, det bonum consilium: qui charitatem, ostendat eam per exhibitionem boni
operis: ne si in aliquo Dei dono multiplicando minus sit solicitus, improperium servi illius nequam audiat a
Domino: Quare non dedisti pecuniam meam ad mensam, ut cum usuris utique exegissem illam (ibid.). Quoniam
ergo continuatio bonorum operum necessaria est, nemo in praeterita vita sua confidat, dicens: Fortiter operatus
sum, modo quiescam. Fortis enim David, qui ursum et leonem manu propria interfecerat: blanditiis mulieris
dejectus est Sampson, qui in mandibula [0287C] asini mille viros stravit, oculis orbatus, privatus virtute ad
molam ductus est. Filius mulieris viduae, quem Helias suscitavit, in multa sanctitate nutritus, in sinu mulieris
defunctus est. Quibus omnibus significatur quoniam multi bene inchoantes miserabiliter consumantur, et
propterea multiplicatio talenti usque in finem exigitur Salomone dicente: Quicquid potest manus tua, incessanter
operare (Eccle. IX), et maxime Domino praecipiente: Negotiamini, dum venio (Matth. XXV). Qui istis
circunspectionibus vitam suam munierit, sicut a laboribus sanctorum alienus non est, ita et mercedis illorum
particeps erit. Sed quid est illud gloriae, quod in mercede sanctorum [0287D] justi in hac vita tantum desiderant,
quo in futura tanto cumulo felicitatis beatificantur.
Tria plane summe bona in illa mercede electi praestolantur, videlicet summam voluptatem, internam
sacietatem, aeternam jocunditatem. Tria dico summe bona, propter triplicem fruitionis experientiam, non propter
rei essentiam, secundum quam unum solum summe bonum est, secundum quem modum septem dicuntur
beatitudines, cum non nisi una beatitudo sit. Habent enim sancti in coelesti patria summam voluptatem, ut
deliciis Dei fruentes nulla amplius amaritudine exasperentur. Sicut scriptum est: Delectationes in dextera Dei
usque in finem (Psal. XV). In sinistra Dei, hoc est in praesenti vita, sunt quaedam delectationes, sed [0288A] non
usque in finem: quia omnis delectatio vitae istius amaritudine terminatur. Sed in dextera Dei delectationes sunt
usque in finem, amaritudinem consummantem, non deficientem, eo quod nulla amaritudine subsequente
finiantur. Est enim finis sub fine et finis extra finem, sicut scholares dicere solent. Habent etiam sancti internam
sacietatem, quia replentur in bonis donis Dei, et omne desiderium suum in seipsis habentem nullius rei defectu
angustiantur. De hac societate Propheta dicit: Satiabor cum apparuerit gloria tua (Psal. XVI). Et in Canticis:
Comedite, amici, et inebriamini charissimi (Cant. V). Laetantur etiam aeterna jocunditate, quae nullo dolore vel
138

