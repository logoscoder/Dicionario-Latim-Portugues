quibus tormenta pertulerunt. Tripliciter ergo pro sanctis martyribus solennizat Ecclesia. In vigilia, in natali, in
octavis eorum pro causis quas diximus. Venerunt ergo ex magna tribulatione.
Magna tribulatio martyrum appellatur, respectu aliarum tribulationum hujus seculi, quae respectu
martyrii omnes parvae non immerito esse dicuntur. [0243A] Dicitur autem poena martyrii magna tribulatio, non
propter diuturnitatem temporis, quia multae aliae poenae tempore longiores sunt, sed dicitur magna, tum propter
acerbitatem, quia in hac vita nulla poena acerbior est martyrio, tum propter effectum, quia nulla alia poena seculi
hujus tam efficax est ad peccatorum purgationem. Quantumcunque enim criminosus quis fuerit, si contritus
corde et in fide Jesu Christi martyrium pertulerit, statim resecato per gladium martyrii quicquid in eo purgandum
fuit, transit ad gloriam aeternae beatitudinis, quod in nullo alio genere supplicii generare invenitur.
Sed quid causae esse potest, quod in poena ignis purgatorii, quae incomparabiliter major est quolibet
[0243B] martyrio, etiam illi qui minus peccaverunt non tam cito purgantur, sicut qui plus peccaverunt, et tamen
per poenam martyrii quae multo minor est purgatorio, statim liberantur. Sed attendendum quod poena martyrii
purgatoria est, et meritoria, poena purgatorii ignis purgatoria, et non meritoria: poena gehennae nec purgatoria
nec meritoria. Poena martyrii purgatoria est propter passionem, quam martyr patitur: meritoria est propter
actionem, qua sustinet martyrium. Sustinere enim agere est. Nec est alia actio tam efficax ad merendum, quam
homo statim in ipso martyrio meretur purgari, et consummato martyrio ad gloriam transferri. Sed ignis
purgatoria purgatorii quidem est, quia purgatur quis eam patiendo, sed non est meritoria, [0243C] quia nihil
meretur quis, qui sustinet eam agendo, cum post hanc vitam non sit locus merendi: et ideo aliquem liberari de
poena purgatorii, non est de merito hominis, sed de sola ordinatione divinae voluntatis. Quod vero poena
gehennae nec purgatoria nec meritoria est, constat, quia nemo qui poenae illi addictus fuerit, ab ea potest ultra
liberari.
Sicut ergo praediximus: Venerunt ex magna tribulatione, et laverunt stolas suas. Stola genus vestimenti,
et possumus triplicem stolam distinguere. Quia est stola poenitentialis, stola nuptialis, stola triumphalis. Stola
poenitentialis est satisfactio peccati, de qua dicitur: Cito proferte stolam primam, et induite illum (Luc. XV).
Stola nuptialis est dilectio Dei et proximi, de qua stola scriptum est [0243D] de Juda: Lavabit in vino stolam
suam, et in sanguine uvae pallium suum (Gene. XLIX). Stola vero triumphalis in qua sancti martyres
triumphaverunt, indumentum est corporis, de qua hic dicitur: Laverunt stolas suas in sanguine Agni. Stola
poenitentialis lavatur aqua, quando peccator peccata sua plangit, et ubertate lachrymarum praevenit futurum
fletum et stridorem dentium. Stola nuptialis lavatur in vino, cum sanctus vir diligens Deum et proximum, per
fervorem spiritus devotior et magis ardens efficitur. Fervor enim spiritus vinum illud est, de quo architriclinus in
Evangelio dicit: Tu autem servasti vinum bonum usque adhuc (Joan. II). Dicitur autem charitas lavari vino, non
ut macula [0244A] charitatis diluatur, sed ut per fervorem spiritus sincerior et purior efficiatur. Stolam vero
triumphalem sancti martyres sanguine laverunt, quando passionis Christi imitatores effecti, pro ipso sanguinem
suum fuderunt. Et attende, quia sicut dicitur: quod Judas lavit in vino stolam suam, ita dici potest, quod Judas
lavit in aqua stolam suam: similiter et quod Judas lavit in sanguine stolam suam. Cum enim Judas confitens
interpretatur, triplicem confessionem distinguere possumus, confessionem criminis, confessionem laudis, et
confessionem fidei. Judas ergo qui est confessor criminis lavit in aqua stolam suam. Judas, qui est confessor
laudis et pro acceptis virtutibus Deum laudat et gratias agit, lavat in vino stolam suam. Judas vero [0244B] qui
est confessor fidei utpote beatus Victor et alii martyres, qui ante reges et praesides fidem Christi confessi sunt,
laverunt in sanguine stolas suas.
Utrumque notandum est, quia dicitur laverunt stolas suas et dealbaverunt eas, lavatio enim spectat ad
peccatorum remissionem. Siquidem tunc remissionem peccatorum consecuti sunt, cum in passionibus suis
corpora sua in sanguine suo abluerunt. Dealbatio vero spectat ad glorificationem corporum, quam sancti
martyres expectant in futuro. Hanc etenim glorificationem sanguinem suum fundendo meruerunt, et propterea
dealbaverunt stolas suas in sanguine Agni. Illud forte movere potest aliquem quod dicitur: Laverunt stolas suas
in sanguine Agni, cum potius in proprio sanguine laverunt et [0244C] dealbaverunt eas; sed non immerito
sanguis sanctorum martyrum, sanguis Agni, sive Christi esse dicitur, qui sunt membra Christi. Sicut enim
sanguis qui fluit de manu tua vel de latere, vel quocunque alio membro, vere sanguis tuus dicitur esse, ita et
sanguis ille qui fluxit de membris Christi, scilicet beato Victore, et aliis martyribus vere sanguis Agni esse
perhibetur. Vel ideo sanguis sanctorum martyrum, sanguis Agni esse dicitur, quia in martyrio eum Christo
obtulerunt. Potest etiam per sanguinem Agni intelligi virtus passionis Christi cum dicitur: Laverunt stolas suas in
sanguine Agni. Merito etenim passionis Christi abluti sunt sancti martyres, id est, a peccatis suis mundati.
Ejusdem [0244D] etiam passionis merito dealbati sunt, quia per eam glorificationem corporum in futura vita
consequentur. Et hoc est quod dicitur, laverunt stolas suas et dealbaverunt eas in sanguine Agni, id est in virtute
passionis Christi, cujus merito et in praesenti peccatorum remissionem, et in futuro glorificationem corporum
assecuti sunt.
116

