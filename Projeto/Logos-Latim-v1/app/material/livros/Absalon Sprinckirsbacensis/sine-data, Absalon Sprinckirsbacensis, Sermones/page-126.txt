dilectorem suum. Recogita, quaeso, et reduc ad memoriam quae frequenter audisti et vidisti, quia loca florida et
amoena frequenter ad fructum minus idonea sunt: imo sub specie florum quandoque latent scorpiones, lacertae,
et serpentes, et dum volueris capere florem, calcabis serpentem. Si ergo delectat te recreatio floris, terreat
suspitio veneni: quia admodum fugienda est delectatio quae periculo veneni comparanda est. Quod si sub flore
isto venenum quandoque expertus es, cave tibi, et sollicitus esto ne quid deterius contingat, [0262D] quia et
pisciculi curiosius escas declinant, in quibus quandoque fallacis hami cauterium deprehenderunt. Si vero in
delitiis hujus mundi adhuc innocenter vivis, doceant te exempla multorum, qui per talia abierunt in exterminium,
doceant, inquam exempla, quoniam pestilente flagellato semper sapiens corrigitur, et verbera minus sentiuntur in
dorso alieno.
Credisne ita esse ut dico? an adhuc vis exemplo doceri quam umbratilis sit felicitas hujus mundi, et
quam miserabilis consummatio illius? Respice navem onerariam in multa superbia mare transvolantem, vides
eam mercibus et deliciis opulentam, velo et remigiis diligenter munitam, nautarum [0263A] studio prudenter
gubernatam, nec aliquod periculum metuentem sibi imminere. Et ecce vento irruente turbatum est mare, et
procellae insurgentes allisae sunt navi illi, et absorbuit illam mare in profundum, usque adeo quod nulla navis
illius indicia super faciem maris inspectantibus appareret. Nonne recte navi huic videntur tibi comparari, qui in
voluptatibus hujus vitae consummati sunt, et hanc partem suam aestimaverunt uti delitiis, et frui bonis, non
cogitantes indicium mortis et adventum gloriae magni Dei? Ideoque absque sui nominis memoria in profundum
inferni descenderunt. Quod si aliqua illorum superest memoria, certe non in benedictione, sed in maledictione
remansit. Quoniam ergo speciosa istius mundi ad fructum vitae [0263B] non proficiunt, excinde illa et funditus
evelle, ut terra tua fructum faciat, ut segetes multas afferat, et in te eluceat fortitudo bovis laborantis, quia, ut
dicit Salomon: Ubi plurimae segetes, ibi manifesta fortitudo bovis (Prov. XIV).
Veruntamen et cum in terra tua fructum vis facere, considera quem in ea fructum facias: quia non
omnis terra uni et eidem fructui convenit, sed haec fructum unum, et illa alium melius facit: Est enim terra aspera
et inculta, conveniens hordeo quo pascuntur servi: est et terra delicata conveniens frumento quo pascuntur
domini: est et terra mediocris, conveniens semitritico, quo pascuntur illi qui neque ad delitias dominorum
ascenderunt, neque ad conditionem servorum dejecti sunt. Sunt [0263C] autem terra aspera et inculta, peccatores
sero ad poenitentiam vocati: terra delicata, sunt viri contemplativi: terra mediocris, sunt activi. Item hordeum,
labores accipe poenitentiae: frumentum, fructus vitae contemplativae: semitriticum, opera misericordiae. Terra
ergo aspera fructificare debet hordeum, quoniam peccatores laboribus poenitentiae, scilicet vigiliis, jejuniis, et
aliis castigationibus onerandi sunt: onus enim et palea asino, virga et opus servo debentur. Terra delicata
fructificare debet frumentum, quoniam viri contemplativi fructus debent facere vitae contemplativae, scilicet
orare, legere, meditari, et his similia, terra mediocris ferre debet semitriticum, quia activi debent facere opera
misericordiae, scilicet pascere [0263D] egenos, vestire nudos etc., quae in Evangelio describuntur (Matth.
XXV).
Liquet, ni fallor, quomodo ea quae de proprietate bovis dicta sunt, venerabili Patri Augustino
conveniant. Est adhuc aliud in bove quod eidem Augustino specialius assignari possit. Bos etiam escas devoratas
iterum in os revocat, et ruminando subtilius eas comminuit, ut eas magis nutritivas efficiat. Haec autem
multiplex ruminatio multa et subtilis est Scripturarum disquisitio. In qua Augustinus caeteris Ecclesiae
doctoribus praeeminuit. Quadripartita enim Scripturarum serie tanquam quatuor paradisi fluminibus faciem
terrae irrigavit, quas si nominibus velis distinguere, alia naturalis, alia juridicialis, [0264A] alia speculativa, alia
disciplinalis, potest appellari. Naturalis ad artes liberales pertinet, quae omnes excepta grammatica et rhetorica
naturales sunt, eo quod naturali quadam rerum connexione sibi cohaereant. Juridicialis est rhetorica, quae ad
legem fori, et controversias causarum pertinet, pro qua de Augustino dictum est, quia discipulos suos sine dolo
docebat dolos. Speculativa est per quam scholares docuit divinae legis veritatem. Disciplinalis est, per quam
claustrales docuit religionis virtutem. Duae priores sunt ancillae, sequentes vero duae sunt dominae, eo quod
illae doceant hominem scire, istae vero vivere.
Ex his autem studiis tam diversis, diversa imitatoribus suis studia Augustinus reliquit. Sunt enim
[0264B] alii qui discunt bene vivere et non scire, alii semper discunt scire et nunquam bene vivere, alii et scire et
vivere discunt. Qui discunt vivere et non scire, sunt sancti et simplices viri, magis sanctitatis quam scientiae
cupidi, eo quod in multa scientia multa sit indignatio. Ideoque discunt ab alio humilitatem, ab alio patientiam, ab
alio mansuetudinem. Ille docet eos silentium, ille gravitatem, alius frequens ministerium, sicque in schola
virtutum exercitati, legem Domini immaculatam et convertentem animas, virtutibus non literis scribunt in
cordibus suis. Istae ni fallor sunt asinae de quibus dictum est: Boves arabant, et asinae pascebantur juxta illos.
Asinae siquidem sunt tales, quia primo mane intrantes vineam Domini portant pondus diei et aestus sine [0264C]
murmure et simulatione. Asinae sunt, quia patientes in injuriis sustinent omnia pro eo cui se probaverunt. Asini
126

