Sicut enim per aurum sapientia, ita per argentum eloquentia designatur. Non enim debent rectores
ecclesiarum vacare eloquentiae, allegationibus studere, tumultus causarum procurare, litibus a mane usque ad
vesperum interesse, totum se aliis [0165C] impendere nil sibi, quae omnia magis Justiniani quam Augustini
decent imitatorem. Jubentur autem vectes per quatuor anulos aureos induci.
Quatuor anuli aurei, quatuor sunt exercitia praelatorum in Ecclesia Dei: legimus enim in Levitico
quatuor fuisse officia sacerdotum, scilicet imolare carnes animalium, aromata accendere, orare pro populo, semel
in anno cum sanguine intrare in Sancta sanctorum. Is ergo qui praeest primo debet carnes imolare per
macerationem carnis, ut offerat corpus suum hostiam sanctam viventem, Deo placentem, ut castiget corpus suum
et in servitutem redigat, ne cum aliis praedicaverit ipse reprobus efficiatur. Ad hoc valet experiri diaetam
refectorii, [0165D] duritiam lectuli in dormitorio, longos tractus matutinorum, assiduitatem claustri, vestium
asperitatem, et caetera hujusmodi quibus domatur corpus, et animae subjicitur imperio. Debet etiam praelatus
aromata accendere, hoc est, virtutes animi igne charitatis inflammare, ut dum omnes virtutes animi charitate
moventur interius, reddant odorem suavissimum quo delectetur Deus. Et attende quoniam aromata quandoque
accensa in altari, quandoque in manu gestata, quandoque pilo contrita in pulverem, odorem reddunt. Igne
accensa reddunt odorem in altari, quando charitate cooperante, virtutes in mente moventur affectu devotionis: in
manu gestata reddunt odorem, quando foris moventur ad fructum bonae operationis: pilo vero [0166A] contrita
reddunt odorem, quando homo virtutibus acceptis seipsum parvulum et humilem computat, et propria
aestimatione in pulverem se redigit, ut Paulus: Venit, inquit, Jesus in hunc mundum peccatores salvos facere,
quorum primus ego sum (I Tim. I). Et Propheta: Ego sum vermis et non homo (Psal. XXI). Tertium praelati
officium est, orare pro populo, ut sit mediator Dei et hominum et orando avertat indignationem illius ab eis.
Talem ergo se exhibere debet is, qui praeest ut delectetur Deus in orationibus ejus, et postulata tanquam filio
delicato libenter tribuat, sive pro se, sive pro populo oranti. Nam scriptum est: Si is qui displicet ad
intercedendum mittitur, irati animus ad deteriora provocatur. Quartum praelati exercitium est, [0166B] cum
sanguine intrare in Sancta sanctorum, quod est sanguine fuso pro Christo regnum coelorum obtinere. Sicut enim
scriptum est: Bonus pastor animam suam ponit pro ovibus suis (Joan. X), ut tempore tentationis imminente ipse
magis velit mori in corpore quam permittat aliquem de subditis suis anima perire. Unde Beatus Gregorius
exponens illum locum Apostoli, qui episcopatum desiderat, bonum opus desiderat (I Tim. III), dicit per bonum
opus ibi martyrium designari. In primitiva enim Ecclesia tantae perfectionis erant praelati, ut in ecclesiasticis
dignitatibus magis coronam martyrii quam culmen honoris affectarent. Praedictis ergo anulis aureis vectes inseri
jubentur, ut nunquam abstrahantur ab eis: quia praelato non sufficit vita [0166C] interrasilis, id est, vita intercisa,
ut modo bonus, modo malus sit, sed semper formam sanctitatis et bonorum operum debet habere, in quibus
subditi eum imitentur.
Per quatuor angulos arcae perfectos viros, qui in corpore sunt Ecclesiae, per quos firmius consistit,
intelligere debemus, qui etiam et ipsi quatuor spiritalibus vacant exercitiis quos superius praelatis assignavimus.
Vel per quatuor angulos, quatuor principales virtutes accipiendae sunt, scilicet prudentia, temperantia, fortitudo,
justicia. Istae enim roborant Ecclesiam contra quatuor vitia, quae illam impugnant, quae sunt ignorantia boni,
immoderata delectatio seculi, timor adversitatis, affectus inordinatae [0166D] dilectionis. Sunt enim aliqui, qui
tenebris ignorantiae caecati, viam vitae ignorant, et ideo nec diligunt, nec sequuntur eam: quibus prudentia
necessaria est, quae illis depulsa ignorantia viam salutis et cognitionem veritatis, ostendit. Alii sunt, qui rebus
hujus seculi ad usum sibi concessis immoderata delectatione abutentes in voluptates noxias dejiciuntur, quibus
temperantia necessaria est, per quam rebus licitis utendo ad sobrietatem revocantur. Sunt etiam plerique, qui
fracti adversitatibus hujus seculi, scilicet infirmitate corporis, sine damno rerum temporalium, vel quacunque alia
tribulatione quae in mundo sunt, intus virtutibus animi deficiunt: et istis fortitudo necessaria est, quae ad
toleranda adversa constantiam animi in eis [0167A] operatur. Trahuntur alii dilectione inordinata illorum qui
natura sive affinitate, vel quocunque familiaritatis vinculo ipsis conjuncti sunt, et ideo a via rectitudinis deviant:
quibus justitia necessaria est, quae in neutram partem declinans unicuique quod suum est tribuit, et illibatum
custodit.
Nec praeterire debemus, quod non solum vectes, sed et ipsa arca erat de lignis setim, quod non solum
praelati, imo tota Ecclesia subditorum immunes a vitiis, et imputribiles virtutibus esse debent. Legimus autem
(Hebr. IX) quod in arca foederis tria haec reposita erant, videlicet tabulae testamenti, virga Aaron quae floruit,
manna quod de coelo descendit. Cum autem per arcam, quantum ad aedificationem nostram, Ecclesiam, quae
nos [0167B] sumus, possumus intelligere, non incongrue per tabulas testamenti duplex statutum ordinis
accipiemus, quorum unum velut tabula una praecepta continet, quae sunt ad solatium: alterum vero, velut alia
tabula secunda, continet praecepta ordinis ad aedificationem mentis. Qui carnales sunt, in prima tabula legunt
victus, vestitus, aliorumque quae ad solatium corporis pertinent, scilicet loquendi, spaciandi quaerunt
abundantiam, saepe fabulis magis quam canticis, ferculis quam jejuniis operam impendentes. Nam quod in
secunda tabula est spiritale, vel in modico vel in nullo respiciunt, in qua studiosissime legunt viri spiritales, qui
77

