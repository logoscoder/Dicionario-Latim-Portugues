lucem inaccessibilem satis congruere videtur caereorum bajulatio, quos hodie portat in manibus sancta Ecclesia,
tum quia caereus Salvatorem nostrum significat, tum quia in caereo status humani conditio nobis ad memoriam
revocatur. Quomodo caereus figuram Salvatoris nostri teneat, tanquam notum breviter pertranseo: quoniam caera
ad humanitatem, stupeum ad mortalitatem, flamma ad divinitatem, lux quae circumquaque diffunditur, ad
virtutum illuminationem, quae ab ipso est, cognoscitur pertinere. Illud magis intuendum qualiter in caereo vitae
nostrae processus significatus sit. Caera [0091D] virginea et munda primum statum humanae conditionis nobis
repraesentat, in quo homo per innocentiam similis Deo factus est. Stupeum quod fragile est, mortalitatem
nostram significat, per quam homo propter transgressionem punitus est: Lux quae de flamma procedit,
reparationem nostram figurat, quae per Jesum Christum facta est: Flamma quae naturaliter sursum tendit,
gloriam futuram significat, quae sanctis praeparata est, Cum ergo, homo, vides caeram virgineam, recole
dignitatem tuam in qua creatus es: cum vides stupeum incinerari, plange peccata tua propter quae in
condemnationem mortis projectus es. Quando luce irradiaris, lauda et gratias age Deo, per quem misericorditer
reparatus es. Cum flammam intueris, festina ad illam gloriam [0092A] quae tibi in coelis praeparata est, largiente
Domino nostro Jesu Christo, cui est honor et gloria in secula seculorum. Amen.

SERMO XV. IN PURIFICATIONE BEATAE MARIAE.
Postquam ablactaverat Anna puerum, adduxit eum ad domum Domini in Silo (I Reg. I). Verba quae
proposui sumpta de libro Samuelis, Annae loquuntur historiam, quae diu infoecunda et sterilis multo desiderio et
precum instantia filium petivit a Domino, quem susceptum et ablactatum adduxit eum in Silo ad domum Domini,
ut maneret ibi jugiter.
Spiritaliter tamen intellecta hodiernae festivitati possunt adaptari, eo quod adductio Samuelis ad
domum Domini oblationem Jesu Christi in templo [0092B] congrue designet, sed et Anna, quae gratia
interpraetatur, sanctam Ecclesiam. Samuel vero, qui postulatio Dei dicitur, Christum signat, sicut diligenti
Patrum explanatione manifestum est. Sicut enim Anna filium, ita et Ecclesia, quae a primo Abel justo inchoata
est, ante Christi Incarnationem, ferventissimo desiderio petivit a Domino dari sibi Sanctum sanctorum, virum
unicae felicitatis, singularis sanctitatis, in quo tolleretur praevaricatio, et auferretur peccatum, et veniret justitia
sempiterna. Jam enim omnes voces prophetarum obmutuerant: quia diuturnis clamoribus jam raucae factae, non
poterant exhibere eum quem promiserant: et ideo omnium vota, universorum desideria in Christum inhiabant,
[0092C] cui repositum erat, qui et ipse erat expectatio gentium (Isa. LXIII). Non tamen adhuc videre cupiebant
in ea forma qua est speciosus prae filiis hominum, non formosum in stola sua ascendentem in coelum in
multitudine virtutis suae, non proficiscentem ad illa speciosa deserti, ad flores rosarum et lilia convallium, sed
potius desiderabant eum accipere, cum Isaia, despectum et novissimum virorum (Isa. LIII), et scientem
infirmitates, cum Zacharia, sordidis indutum vestibus (Zach. III): qualem propheta David eum praenunciat (Psal.
LXVIII), ubi ex persona ejus dicit: Ego sum pauper et dolens, salus tua Deus suscepit me. Qualem denique vir
justus ex persona Ecclesiae in libro Sapientiae sibi dari postulat cum dicit: Mitte illam de sede magnitudinis tuae,
ut mecum [0092D] sit et mecum laboret (Sap. IX). Mecum sit, inquit, per similitudinem humanitatis, et mecum
laboret, per experientiam passionis.
Ecce tantis motus precibus Dei Filius inclinavit coelos et descendit, et in carne mortali mundo apparens
nobis, imo universis datus est, si tamen diu desideratus cum desiderio suscipiatur. An non recte illum nobis
datum dixerim, qui pro nobis est natus, pro nobis hodie in templo oblatus, pro nobis tandem mortuus? vis videre
quomodo haec omnia pro nobis? Certe nativitas nostra erat immunda, vita perversa, mors periculosa. Natus est
ergo pro nobis, ut per suam nativitatem nostrae nativitatis immundiciam purgaret: oblatus est in templo pro
nobis, ut legi subjectus vitam nostram obediendo informaret: [0093A] mortuus est pro nobis, ut sua morte
mortem nostram destrueret. O anima misera, quae tantum Dei gratiam in vacuum recipis, et Salvatorem tuum tibi
oblatum male vivendo a te repellis, erubesce et confundere in temetipsa. Nam et si sanctorum desideria duritiam
cordis tui flectere non possunt, saltem ipsa dignatio Filii Dei te monere debuit, sed et inaestimabilis illa Patris
dilectio, qua, ut servum redimeret, Filium unigenitum exposuit passioni. Resipisce ergo, resipisce, et cum
parvulo efficere parvulus, cum oblato subditus, et mortuo commoriaris ut carnem tuam crucifigas cum vitiis et
concupiscentiis, ut cum Paulo dicere possis: Mortui sumus cum Christo, et vita nostra abscondita est cum ipso in
Deo (Colos. III). Et ut superficiem capituli [0093B] quod propositum est ab initio prosequamur, pro nobis etiam
Christus ablactatus est, hoc est, a lacte separatus. A quo lacte? Testimonio Scripturarum lac triplex distinguere
possumus. Lac humanae naturae, de quo Sponsus ad sponsam in Canticis: Mel et lac sub lingua tua (Cant. IV),
hoc est, divinitas et humanitas sub carne tua. Lac simplicis doctrinae, de quo Paulus: Tanquam parvulis lac
potum dedi vobis, non escam (I Cor. III). Lac mundanae oblectationis, de quo carnali Judaeorum populo per
Dominum fit repromissio cum dicitur (Deut. VI): Dabo vobis terram lacte et melle manantem. Ut autem de lacte
40

