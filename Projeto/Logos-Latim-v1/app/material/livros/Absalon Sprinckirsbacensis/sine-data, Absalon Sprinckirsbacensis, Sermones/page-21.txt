Christianus vere Deum confitens, potest ad eruditionem suam assumere, rasis tamen unguibus et capillis, hoc est
praecisis figmentis et superfluitatibus, quae in melle dulcorato ab Emmanuele nostro reprobata sunt, utpote quae
subversioni audientium magis proficiunt quam utilitati. Quid enim habet in se utile de ideis Platonis disputare,
Somnium Scipionis revolvere, aut certe illa popularis sophismatum implicatio et cognitio rerum subtilium, in
quibus multi finem in debitum statuentes perierunt et exterminati sunt? et omnia palato non sano licet amara sint,
dulcia videntur, usque adeo quod amplius [0052D] redditibus, spatioso patrimonio, et demum vitae discrimine
velint ea comparare. O Graeci! Graeci, semper pueri estis, nec ulla in vobis cana scientia est. An nescitis quia
stultam fecit Deus hujus mundi sapientiam (I Cor. I), in qua pueris tantum radices proponuntur discendi, non
provectis forma bene vivendi? Mel etenim dulcoratum permittitur parvulis, mel dulcedinis datur infirmis, mel
dulce apponitur pueris, mel dulcedo reservatur beatis, qui in futuro oculis carnis videbunt eum ad gloriam, et
spiritalibus oculis videbunt eum ad laeticiam, quam nobis praestare dignetur Jesu Christus Dominus noster qui
vivit et regnat, etc.

SERMO VIII. IN NATALI DOMINI. [0053A]
Verbum caro factum est et habitavit in nobis(Joan. I).
Satis est pro materia gaudiorum quod coelestis Regis unicus Filius, hodierna die, de sinu Patris
egressus, homo factus venit in hunc mundum quaerere et salvum facere quod perierat: et quod humanum genus
de meritis suis apud Deum invenire non potuit, ille hoc in thesauro indeficienti misericordiae suae clementer
invenit. Vere ad reformandam pacem inter Deum et hominem Christus Jesus mediator idoneus, qui divinam
naturam et humanam in unam personam socians, tanquam inter duo extrema sibi adversantia, medium se
interposuit, in quo medio [0053B] dum ipsa extrema, videlicet Deus et homo, per unionem concorditer
convenerunt, Deus Pater humano generi quasi quoddam reconciliationis porrexit osculum. Nam ut loquamur
juxta rerum similitudines, verbum Dei os Patris est, in quo locutus est mundo: homo assumptus, os est humani
generis, qui secundum naturam humanam advocatus est hominis, et interpellat pro nobis. Os ergo ori
conjungitur, et efficitur osculum: quia natura humana verbo personaliter unitur, et consummatur Incarnationis
mysterium. Propter hanc mediationem etiam Filius Dei recte Verbum appellatus est: quia sicut in rebus gerendis
et in causis diffiniendis verbum humanum intercurrit medium, sic in causa Dei et hominis Dei Filius mediator
fuit: quia, solutis [0053C] inimicitiis, Deum Patrem et hominem ad concordiam reduxit. Vel alia ratione Filius
Dei Verbum appellatus est. Verbum enim in sua natura non visu, sed auditu percipitur.
Videamus ergo qualiter Verbum istud multipliciter sonuit, et per auditum usque ad cor humanum
pervenit. Sonuit enim quandoque in secreto susurrio in mentibus Patrum per spiritalem revelationem, quibus
mysterium Incarnationis Christi revelatum est, quod caeteri carnales audire non potuerunt. Sonuit verbum istud
quandoque in jubilo, utpote in illis angelicis spiritibus, qui ab initio gaudio inenarrabili in Verbo Dei
exultaverunt. Nam et jubilus sonus est spiritalis laeticiae, qui prae magnitudine [0053D] verbis explicari non
potest. Unde Dominus in Job: Ubi eras, inquit, cum me omnes filii Dei laudarent, et jubilarent astra matutina?
(Job XXXVIII.) Sonat hodierna die in cantico, cum sancta Ecclesia exultat et cantat spiritale canticum, de
generatione Verbi Dei non solum aeterna, sed etiam temporali. Siquidem de aeterna ejus generatione vigiliis
nocturnis canticum Ecclesiae audivimus cum psallebat: Dominus dixit ad me, Filius meus es tu (Psal. II). Et
alibi: Tecum principium in die virtutis tuae in splendoribus sanctorum (Psal. CIX). Similiter et de humana ejus
generatione canticum audivimus Ecclesiae dicentis: Puer natus est nobis, et filius datus est nobis (Isa. IX). Et ibi:
Apparuit benignitas et humanitas Salvatoris nostri Dei (Tit. [0054A] III). Omnes denique Filii Dei hodierna die
cantant hoc canticum, qui spiritaliter gaudent de Christi nativitate. Nam qui gaudent inepta laeticia mundi hujus,
utpote de voluptatibus carnis, de commessationibus, de fastu et superbia vitae hujus, cantant vetus canticum, non
novum, in quo non Filio Dei nato, sed inimico humani generis obsequium persolvunt.
Hoc igitur Verbum de quo diximus caro factum est. Nomine carnis, non solum homo sed infirmus
homo significatur, ratione similitudinis. Caro enim res fragilis est, de facili subjacens corruptioni, utpote quae
modo inciditur, modo crematur, modo atteritur, vel quacunque alia deficit passione. Sic et Verbum Dei caro, id
est homo [0054B] infirmus, factum est nobis, infirmis consimilis, quod formam nostrae fragilitatis assumpsit.
Nec aliam formam decebat eum assumere: quia ad visitandum infirmos in hunc mundum venerat. Sicut peritus
medicus qui ad visitandum aegrotum ingreditur, formam assumit compatientis ut aeger relevetur. Nam si cum
risu, cum plausu manuum, cum inepta laeticia ad infirmum ingrediatur, non curat eum sed aggravat. Alia etiam
ratione ad hominem languidum venit, magis in forma compatientis quam in forma majestatis. Forma siquidem
majestatis terribilis est, et signum exigendae ultionis. Forma vero humilitatis signum est piae compassionis. Sed
compassio de fonte misericordiae Dei naturaliter procedit: ultio vero de justitia Dei tanquam [0054C] a remoto
21

