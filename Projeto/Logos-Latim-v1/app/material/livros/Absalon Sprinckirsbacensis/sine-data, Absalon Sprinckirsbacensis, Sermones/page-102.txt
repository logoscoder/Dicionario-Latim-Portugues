spiritu compassionis: terra perfectorum quae pinguis et fecunda est, repletur spiritu adoptionis. Ad spiritum
compunctionis pertinent suspiria et gemitus, afflictio corporalis, ubertas lacrymarum, labores poenitentiae, et
luctus illi, pro quibus beatitudo et consolatio repromittitur, ubi dicitur: Beati qui lugent, quoniam ipsi
consolabuntur (Matth. V). Ad spiritum compassionis pertinet subvenire anxietatibus infirmantium, calamitatibus
oppressorum, necessitatibus pauperum, sed et omnia opera misericordiae quae misericordes impendunt miseris,
quibus et ipsi misericordiam consequentur. [0215A] Spiritus vero adoptionis perfectorum est, et specialiter filios
Dei facit sicut Apostolus dicit: Non accepistis iterum spiritum servitutis in timore, sed spiritum adoptionis
filiorum, hoc est, per quem adoptati estis in filios, et arram aeternae haereditatis accepistis. Habet iste spiritus
opera sua, quae sunt gaudere laetitia spiritali, fervere spiritu, devote orare, vigilanter insistere lectioni, et sancta
meditatione rimari coelestia et alia hujusmodi, quibus in tantum dulcoratur anima, ut vilescat ei mundus cum
delectationibus suis. Si spiritalia cum corporalibus velimus comparare, dicemus quia spiritus compunctionis
ferramentum est: spiritus compassionis, unguentum: spiritus adoptionis, electuarium. Spiritus compunctionis
ferramento comparatur, [0215B] quia sicut medicinale ferrum morbum corporis pungit et praecidit, ita et spiritus
compunctionis morbum animae pungit per dolorem et quodam modo expellit per humilem confessionem.
Spiritus compassionis unguento comparatur, quoniam, sicut unguentum ad mitigandos dolores corporis foris
apponitur, ita ad sublevandas necessitates miserorum opera misericordiae exterius apponuntur. Spiritus
adoptionis recte dicitur electuarium, quod ex speciebus aromaticis conficitur et dulce est palato, et
conservativum sanitatis; quia prae caeteris spiritalium gratiarum habet abundantiam, quibus anima dulcoratur, et
vigorem accipit internae sanitatis, sicut Paulus dicit: Fructus autem spiritus est charitas, gaudium, pax, patientia,
longanimitas, [0215C] bonitas, mansuetudo, fides, modestia, continentia, castitas (Gal. V). Et, quoniam hanc
multifariam plenitudinem unus Spiritus operatur in Ecclesiis Dei, dictum est:
Spiritus Domini replevit orbem terrarum. Hoc est Ecclesiarum universitatem. Quod dicitur replevit,
praeteritum pro futuro positum intellige, propter certitudinem adimplendae promissionis, sicut alibi legitur:
Omnia quaecunque audivi a Patre meo, nota feci vobis (Joan. V), et in multis aliis locis simile invenitur. Attende
quia spiritus ab initio non orbem terrarum, sed angulos quosdam hujus mundi implevit. Angulos autem terrarum
mundi dixerim viros justos, patriarchas videlicet et alios, qui fuerunt [0215D] in antiquis seculis paucitate rari, et
obscuri prae multitudine malorum inter quos conversabantur. In quibus spiritus Dei manens dum neque
prophetali voce, neque miraculorum signis foras prodibat, finibus interioris conscientiae contentus, velut angulos
quosdam replebat. Antiquis ergo temporibus Spiritus sanctus parcus quodammodo fuit, ne dicam avarus, quia
tunc nobis thesaurizavit et congregavit divitias, ut tempore gratiae illas exponeret, et fons divinae bonitatis per
gratiam abundantius emanaret: et unctio spiritalium charismatum cum omni plenitudine in filios Ecclesiae
descenderet. Quomodo enim non descenderet? In vertice montis positum erat, ad cujus radicem campi et valles
undique, accessit ignis, et liquefactum [0216A] est unguentum, sicque ad omnia mentis confinia decucurrit
[decurrit]. Mons siquidem Christus erat; mons, inquam, ille coagulatus et pinguis, in quo misericordia et veritas
obviaverunt sibi, justitia et pax osculatae sunt: in quo unctio spiritalium charismatum posita fuit cum omni
plenitudine. Accedente autem igne Spiritus sancti unguentum hoc a vertice montis in plana descendit, quia pro
operationem sancti Spiritus a Christo in omnes Ecclesiae filios Spiritus sancti gratia effusa est. Hoc denique est
unguentum unctionis, quo tabernaculum et omnia vasa ejus inunctum est (Exod. XXX), hoc est unguentum quod
a capite in barbam Aaron, et inde in oram vestimenti ejus descendit (Psal. CXXXII). Merito utique descendit a
barba in oram vestimenti, [0216B] quia unguentum non erat barbae sed capitis. Caput autem non tantum barbae,
sed omnium membrorum erat: ideoque unguentum recte a capite in barbam, et a barba in caetera membra debuit
effluere.
Videtis, ut opinor, quomodo Spiritus Domini replevit orbem terrarum spiritalium charismatum
plenitudine, qui sive dicatur spiritus Domini, hoc est, Dei Patris, vel Domini, id est, Christi, una veritas est. Si
verba praedicta generalissimam contineant promissionem, tunc per orbem terrarum universitas creaturarum est
intelligenda, et sic illa universitas distinguenda est, ut dicamus: quia est terra mundanae fabricae, est terra
praesentis Ecclesiae, est terra coelestis patriae. De prima dicitur: In principio [0216C] creavit Deus coelum et
terram etc. (Gen. I). De secunda dicitur: Visitasti terram, et inebriasti eam, multiplicasti locupletare eam (Psal.
LXIV). Et in Job: Qui extendit aquilonem super vacuum et appendit terram super nihili (Job. XXVI). Terram
siquidem super nihili appendere, est Ecclesiam super gentes dilatare, quae nihilum in Isaia appellantur ubi
dicitur: Omnes gentes quasi non sint sic sunt in conspectu Dei, et tanquam nihilum et inane reputatae sunt (Isa.
XL). De terra coelestis patriae scriptum est in psalmo: Credo videre bona Domini in terra viventium (Psal.
XXVI). Si vis scire quomodo haec terrarum universitas repleta sit, considera opera Dei: quia sunt opera
conditionis, opera restaurationis, opera reparationis. Opera [0216D] conditionis sunt, coelum et terra et
quaecunque continentur in illis; opera restaurationis sunt, per quae homo in sanctitatem vitae reformatur, ad quae
pertinent Christi incarnatio, passio, resurrectio, et omnia opera interiora, quae electi faciunt a tempore
incarnationis Christi, usque ad finem seculi; opera reparationis sunt, quae totum innovant hominem in futura
vita, ad quae pertinent glorificatio corporis, jocunditas mentis, et felicitas gaudiorum, quae nec oculus vidit, nec
102

