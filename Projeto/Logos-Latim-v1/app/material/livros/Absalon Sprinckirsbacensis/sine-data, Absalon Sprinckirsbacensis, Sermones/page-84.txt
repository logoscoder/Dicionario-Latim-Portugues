virtutum, de qua dicitur, quia is qui plus diligit. Et alibi: Sapientia quae de sursum est, primo quidem pudica est,
deinde pacifica (Jac. III). Ista sapientia est quae docet hominem non docte perorare, non grammatice loqui, non
solvere problemata Aristotelis, sed potius detestari vitia, [0179B] mundare conscientiam, regere mores, ordinare
vitam, servare disciplinam. Vere sapientia ista preciosa est, imo, sicut Sapiens dicit, preciosior est cunctis opibus,
et omnia quae desiderantur in terra, non valent ei comparari (Prov. III). Dicet forte aliquis honoris hujus seculi
cupidus, multam sapientiam literarum sapientia virtutum magis esse preciosam. Nam si in praesenti vir doctus et
vir sanctus nobis superveniat, magis honoris et reverentiae exhibemus ei qui multa novit, quam ei qui sancte
vivit. Sed haec distinctio habenda est in vocabulo preciositatis, quia scientia literarum preciosior est in praesenti
Ecclesia, id est honorabilior, sed sapientia virtutum preciosior est, id est simpliciter melior, sicut miles strennuus
qui quotidie [0179C] mactat et perdit, inter seculares homines magis bonoratur, quam vir sanctus, cum tamen ille
isto incomparabiliter sit melior. Ergo, sicut diximus, praelati tenentur esse puri in mente, lucentes in opere, et
sapientes per saporem affectus spiritalis.
Et vide quoniam calami quos praelatos significare diximus, de hastili ipsius candelabri procedunt et illi
inhaerent; sic et illi qui praesunt, et caeteri justi per fidem catholicam Christo inserti esse debent, sine qua
impossibile est placere Deo, quia justus ex fide vivit (Rom. I). Sicut enim pes truncatus pes quidem est, sed
inutilis, et manus praecisa de corpore manus quidem est, sed nullum habet usum [0179D] operis; sic et ille qui
spiritum Christi non habet et fidem, in eo mortuus est, et omnino infructuosus. Hastili ergo calami inhaerentes
sursum eriguntur, et lucernas portant, id est donis Spiritus sancti accenduntur, in quibus lucernis oleum, flammae
fomentum apponitur, dum per opera misericordiae, quae per oleum intelliguntur, ignis charitatis in praelatis
nutritur. Nec praetereundum puto, quod calamus musicum instrumentum est, et ideo praelatorum figuram tenet,
quoniam voce praedicationis resonare debet, sicut de his dicitur: Super montem excelsum ascende tu qui
evangelizas Sion (Isa. XL). Et alibi: Clama, ne cesses, quasi tuba exalta vocem tuam (Isa. LVIII).
Utilis ergo pastor Ecclesiae verbum vitae denuncians, [0180A] modo gravem, modo dulcem, modo
subtilem, modo acutum sonum reddere debet. Gravem, aspera voce increpationis corripiendo impios; dulcem,
leni exhortatione consolando justos; subtilem, diligenti investigatione perscrutans angulos conscientiarum;
acutum, repromittens gaudia coelestium praemiorum. Et attende quod usum calamorum pastores non in urbibus
et frequentia hominum, sed in desertis locis adinvenerunt, ut carentes solatio secularium hominum, musico
modulamine sibi ipsi solatium facerent, quo levius ferrent deserti loci solitudinem. Eodem modo vox pastorum
Ecclesiae non in contentionibus causarum, non in curiis principum, non in civitatibus vel plateis quantum eis
possibile est audiri debet, sed in desertis, id est [0180B] in claustris, vocem suam debent emittere, quae et sibi
ipsi sit solatium, et subditis ad profectum.
Consequenter videamus, quoniam per scyphos aureos qui sunt in candelabro, viri literati capaces verbi
Dei, qui aliis Scripturas disserendo potum vitae propinare tenentur, intelligendi sunt. Quod utique faciunt,
quando per mandata Dei accendunt caeteros ad charitatem, per praecepta erudiunt ad justificationem, per consilia
promovent ad perfectionem, per testimonia, quae sunt de futura vita, extollunt ad coelestium contemplationem;
et sic caeteros vino spiritalis doctrinae inebriante operantur in eis oblivionem hujus mundi. Quicunque ergo
scyphus aureus esse cupis, et verbum vitae contines, semina [0180C] verbum Dei, porrige potum fratri tuo
sitienti, et sine invidia communica quod gratis accepisti. Scientia enim nobilis possessio est, ut quidam dixit,
quae avarum dedignata possessorem, nisi publicetur, elabitur. Nec decet scyphum aureum aquam vel mustum
fece mixtum, sed vinum meracissimum continere. Ad virum siquidem religiosum non pertinet vacare literis
secularis scientiae, quae per aquam intelligitur. Sicut quibusdam per improperium dicitur: Vinum tuum mixtum
est aqua. Non sit ergo claustralis solicitus, quomodo Tullius perorat in causis, quid Plato scrutetur in astris, quid
Euclides metiatur in lineis, quid Boetius concordet in musicis, qualiter distinguat Donatus partes orationis, sed
potius in cellam vinariam sacrae Scripturae ingressus [0180D] inde hauriat quod spiritalibus spiritalia possit
comparare. Sed neque vinum fece mixtum in scypho aureo decet contineri, quia vir religiosus omnem
ambitionem, vanam gloriam, et laudem humanam, cum verbum Dei praedicat et docet, debet exsufflare, ne
similis efficiatur illis qui viderunt Filium Dei (quia verbum Dei Filius Dei est) et audiat hoc improperium a
Domino: Recepisti mercedem tuam (Matth. V). Hac fece infecti fuerunt illi, de quibus Apostolus dicit: Qui cum
cognovissent Deum, non sicut Deum glorificaverunt, et ideo stulti facti sunt, et evanuerunt in cogitationibus suis
(Rom. I). Quoniam potius vinum purum scyphi isti aurei debent continere, ut illi qui literati sunt in claustris,
simplici oculo et pura intentione doceant et praedicent [0181A] verba vitae, illum solum fructum praestolantes,
quem promisit Deus diligentibus se.
In candelabro etiam, de quo diximus, scyphi in nucis modum facti esse describuntur, ac si diceretur,
quia operculum habere debet, quod scypho modo superponi, modo auferri possit. In quo significatur literatos
viros quandoque clausam habere scientiam suam sibi ipsis ad consolationem, quandoque manifestare aliis ad
aedificationem. Sphaerulae quae sunt in candelabro volubiles sunt, et rotundam formam habent, et significant
84

