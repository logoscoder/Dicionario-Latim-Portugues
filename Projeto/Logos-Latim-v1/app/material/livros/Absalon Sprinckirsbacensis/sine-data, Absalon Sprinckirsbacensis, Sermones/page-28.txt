paci contrarius suo infert Creatori contumeliam. O superbia, peccatum maximum, pestis mortifera, malum
singulare! A te omnis peccati est initium (Eccle. X), in te etiam Christi sanguine redempti, aut poenae omnes
paciuntur recidivum. Quaelibet enim alia iniquitas, exercetur in malis operibus ut fiant, tu vero in bonis insidiaris
operibus ut et pereant. Sicut enim ramusculus trunco superplantatus omnem terrae humorem, omnem virtutem
arboris ad se attrahens, totius arboris fructum ad suam naturam reducit: sic quaecunque bona opera facias, si
planta superbiae adfuerit, totam massam corrumpit. Primum igitur [0067A] pacis et concordiae vivum exemplum
formica reliquit, quae suam comparem forte plus justo oneratam, naturali quadam charitate alleviat, ne supra
vires grandi pressum onere modicum corpus deficiat. Sic grues in aere disposito ordine literato praecedentem, et
quasi venti portantem impetum, sociali quadam benignitate reficiunt, dum illam jam lassatam ponentes in locum
posteriorem, et a violentia ventorum, quasi sub alis suis protegunt. Sicut cervorum multitudo dum loca mutare
appetit, quilibet dorso alterius caput suum superponit, ut antecedens omnes sustineat, postremus ab omnibus
videatur sustentari, et in hunc modum sibi invicem succedentes alterius portantes onera suo modo implent legem
Christi. Conformemur in hoc articulo [0067B] bestiis terrae, ut quod cor nostrum impoenitens ex beneficio sui
Creatoris non vult accipere, saltem in suam confusionem, in re inferiori possit invenire. Vis tamen exemplo tui
Salvatoris admoneri. Audi eum dicentem: Quod perierat requiram, quod abjectum fuerat reducam, quod
confractum alligabo, quod infirmum sanabo (Ezech. XXXIV). Et Isaias de ipso: Ecce Salvator tuus venit et
merces ejus cum eo (Isa. LXII). Ergo, fratres dilectissimi, tot exemplis admoniti tanta mercede invitati non
blandiatur consideratio propriae virtutis, non extollat nota alienae infirmitatis, non distrahat studium inimicae
detractionis. Consideratio enim propriae virtutis non vult habere socium, nota alienae infirmitatis parit
contemptum, virus detractionis [0067C] pullulat in odium. Discamus pro Dei beneficiis humiliari, alienis
infirmitatibus misereri, desperantes in Domino consolari, ut sic habitare possimus unius moris in domo. Ecce
habemus aliquid de servanda innocentia similiter de pace et concordia.
Tertium dicendorum fuit dilectio Dei, in qua omnis virtutis est consummatio. Unde volenti vitam
aeternam possidere, primum mandatum dilectionis insinuatum est a Domino, cum dixit: Diliges Dominum Deum
tuum ex toto corde tuo, et tota anima tua, tota virtute tua, et tota mente tua (Deut. VI). Haec inquit Dominus, fac
et vives (Luc. X). Vide quomodo in his vita, cor, anima, virtus, mens quatuor sunt: Et corde quidem de peccatis
conterimur, [0067D] anima vivificamur, virtute exercemur, mente sursum elevamur. Et qui toto corde Deum
diligit, qui omni cordis affectu peccata sua deflet et plangit nihil inconcussum secundum prophetae consilium:
Effunde sicut aquam cor tuum coram Domino (Thren. III). Sicut enim aqua cum effunditur, nihil remanet in
vase, sic ubi vera contritio, nihil remanere debet in occulto conscientiae. Similiter tota virtute Deum diligit, qui
totis viribus bonis operibus insistit, non improvidus inchoando, non tepidus agendo, non negligens omittendo, ne
forte cum spiritu inchoaverit, carne consummatur. Ex qualium persona dicitur: Ascendunt usque ad coelos et
descendunt usque ad abyssos. Tota mente Deum diligit, [0068A] qui quasi altior seculo effectus calcatis terrenis
omnibus tantum ad ea quae Dei sunt toto mentis desiderio se convertit. Sed non omnes capiunt verbum hoc. Tota
anima Deum diligit, qui in sancta conversatione perseverat quamdiu vivit. Anima enim vivimus, sicut jam dixi.
Haec quatuor sunt gradus quidam quibus in coelum ascenditur: cordis enim contritio a peccato liberat, operatio
virtutis offensam Dei placat, elevatio mentis sive contemplatio gustu suavitatis confortat, perseverantia boni
confirmat, ut neque angeli, neque principatus, neque potestates, neque fames, neque gladius, neque instantia,
neque profundum, neque creatura aliqua possit separare a charitate Dei (Rom. IX), quousque comprehendamus
cum omnibus sanctis ubi regnat [0068B] cum Patre et Spiritu sancto, per omnia saecula saeculorum, Amen.

SERMO XI. IN EPIPHANIA DOMINI.
Habemus ex Scripturis sanctis (I Cor. II), quod adulti solido cibo, sed parvuli lacte nutriendi sunt, et
inde nobis significatur, quoniam simplicium corda simplici sermone, qui vero subtilium sunt ingeniorum et
magnis eruditi scientiis, altiori quadam verbi Dei virtute sunt erudiendi. Et quoniam multi ex vobis per multam
Scripturarum scientiam parvulorum intellectum abunde excessistis, libet ad praesens humili loquendi modo
parvulis verbi Dei panem frangere: quoniam sicut non indigentibus dare supervacuum est, ita et indigentibus
subtrahere [0068C] avarum. Nec rusticitas eloquii cuiquam contemptum pariat, vel prurientem indignatione
auditum: siquidem scrinia contemptibilia thesaurum quandoque preciosum continent, et vasa fictilia cibos
delicatos, et sermo incompositus multa aedificationis suavitate et spiritali dulcedine quandoque repletus est. Sed
neque praemiatoris summi donativa potest minuere defectus eloquii, si non sit in affectu syncerae voluntatis
defectus, qui trium magorum parem devotionem pari coronavit praemio, cum tamen munera quae obtulerunt
videlicet aurum, thus et myrrham inaequalis essent aestimationis, et in his quidem muneribus si loquendi
sumamus initium, multam nobis praebent materiam laxandi retia in capturam, [0068D] eo quod plena sint
mysteriis divinis. Nam auro rex, thure Deus, myrrha homo mortalis, ipse qui de Virgine natus est Christus Jesus,
mystice designatur. Intuere modo, o anima, tuum Salvatorem, quam sublimis est, quam humilis, qui, in se rex
28

