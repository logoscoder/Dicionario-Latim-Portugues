quibusdam mediantibus a se invicem solent distingui. Verum hodie rationabili quadam discordia tempus flendi et
tempus ridendi pariter conveniunt, dum facies Ecclesiae modo dilatatur gaudio, nunc contrahitur dolore, ipso
autore temporum per ea quae circa ipsum gesta sunt, hujus varietatis causam nobis exhibente. Quia enim hac die
Domino ingrediente in sanctam civitatem, pueri Hebraeorum exierunt obviam clamantes: Hosanna filio [0143C]
David, aliis caedentibus ramos de arboribus, aliis sternentibus vestimenta sua in via (Matth. XXI): inde gaudium
festivae processionis. Et recordatione vero Dominicae passionis, in qua nobis revocatur ad memoriam quando is,
qui peccatum nec fecit, neque inventus est dolus in ore ejus, saturatus est opprobriis: et ipse autor vitae, qui morti
nihil debebat, pro nobis gustavit mortem: inde causa doloris. Quamvis enim Christus hodierna die historialiter
passus non sit, tamen hodie passio ipsius merito recolitur, eo quod ipse voluntarius hac die venit inter manus
peccatorum, ipso Patre illum exponente passioni, qui proprio Filio non pepercit, sed pro nobis omnibus tradidit
illum. Non incongrue [0143D] tamen dicere possumus unam rem, scilicet passionem Domini, diversis de causis
simul esse materiam doloris et laetitiae. Doloris, quia nos illi fuimus causa mortis: laetitiae, quia ejus passio fuit
nobis causa salutis. An non etiam ad gaudendum in passione Domini nos invitat typica illa et legalis historia,
quae narrat agno paschali imolato populum Israel liberatum fuisse de Aegypto? Pharao siquidem ipse est
diabolus, decem plagis, hoc est, decem mandatis divinae legis percussus, ad plenum superatus non est, sed adhuc
populum Dei in captivitate tenuit, quousque agno paschali imolato, hoc est, Christi sanguine effuso, populus Dei
cum gaudio egreditur de domo servitutis in terram promissionis, sicut David propheta dicit: et eduxit [0144A]
populum suum in exultatione, et electos suos in laetitia (Psal. CIV).
Sic et mulier Sunamitis non gaudet de filio suo resuscitato, quousque Helisaeus magnus ille propheta
contrahitur ad mensuram pueri mortui, quo incumbente super puerum ille vitalem spiritum recepit. (IV Reg. IV)
Helisaeus etenim magnus ille propheta, hoc est, Christus, in natura suae divinitatis immensus et infinitus, ad
mensuram pueri mortui contractus est, quando pro nobis mortalis fieri, imo pro nobis in natura humana mori
voluit: ipsoque incumbente super puerum, hoc est, passionibus humani generis communicante, ipse puer,
videlicet genus humanum, vitalem spiritum recepit: oscitavitque septies quando in multiplices Dei laudes
prorupit. Unde [0144B] et mulier Sunamitis, hoc est, mater Ecclesia gavisa est. Symphonia quoque et chorus non
audiuntur in domo patrisfamilias, donec, redeunte filio prodigo, vitulus saginatus occisus est (Luc. XVII): quia
Deus Pater gentili populo nonnisi in morte unigeniti Filii sui reconciliatur. His igitur exemplis quaelibet anima
ad laetandum in cruce Deum invitata dicat:
Mihi autem absit gloriari, nisi in cruce Domini nostri Jesu Christi. Ibi enim ancora spei nostrae, pretium
redemptionis, cataplasma vulneris, medicina sanitatis. Quis demum infirmus non gaudet de praesentia medici,
aut vulneratus de medicina sanitatis? Vere ipsa Domini passio medicina fuit non solum sanativa, sed etiam
penetrativa, et purgativa, Penetrativa, [0144C] quia in morte ejus velum templi scissum est, terra mota est, et
petrae scissae sunt, et monimenta aperta. Penetrativa, quia portae mortis per illam confractae sunt, et cathenae
ferreae, et vincula illa durissima, quibus captivi in inferno tenebantur, rupta sunt. Et carcer tenebrosus apertus
est, quando dictum est his, qui in vinculis erant, exite, et his qui in tenebris erant, revelamini. Miror ego si et tu
aliquando vim penetrativam hujus medicinae non es expertus: tu, inquam, homo peccator, qui jacebas sepultus in
sepulchro mordacis conscientiae, et eras ligatus institis peccatorum, faciem habens velatam sudario illo pessimo
oblivionis Dei, cum Lazaro jam foetens in monimento (Joan. XI). Haec [0144D] siquidem medicina penetrativa
effodit te de sepulchro turpis conscientiae per contritionem cordis, rupit vincula peccatorum quibus ligatus eras
per remissionem peccati: Sudarium vero abstulit, quando velamen iniquitatis, quod tanquam chaos magnum inter
Deum et te positum fuerat, misericorditer removit, ut revelata facie ad Deum respiceres, qui aliquando oblitus
fueras Domini creatoris tui. Omnis ergo anima Deo devota, qui passionem Domini fide tenet, et pio affectu
veneratur, dicat:
Mihi autem absit gloriari, nisi, etc. Et quamvis omnes gloriari debeamus in cruce Domini, tamen sunt
aliqui qui specialiter gloriantur in Domino, alii qui specialiter gloriantur in cruce Domini. Qui [0145A]
specialiter in Domino gloriantur, sunt viri sancti et perfecti, quibus familiaritas ausum accedendi ad Deum
contemptus rerum temporalium praebuit, etium et aspiratio divinae gratiae dulcoravit affectum. Qui
contemplantur naturam divinitatis, tanguntur spiritali dulcedine, oratione loquuntur cum Deo, devotione pulsant
coelos, et intersunt secretis coelestibus, et cum Paulo dicere possunt: Nostra autem conversatio in coelis est
(Philipp. III). Sunt alii, qui rubigine peccatorum adhuc obscuratam habent conscientiam, et illicitis desideriis
tracti a contemplatione Dei repelluntur, quos tantis delitiis indignos judicat Dominus, ut suavitate
contemplationis futurae vitae gaudia possint praegustare.
Isti ergo tanquam infirmi devote respiciunt Christi [0145B] humanitatem, in qua suae salutis causam
recognoscunt: stant juxta crucem Domini, et cum Thoma mittunt manum suam in loca clavorum, et devotissime
suscipiunt sanguinem, qui effusus est in ablutionem peccatorum. Accedat igitur ad crucem Domini omnis, qui
conscientia pavidus coram Deo reus assistit. Quo enim securius confugere poterit, quam ad refugium crucis? Ubi
66

