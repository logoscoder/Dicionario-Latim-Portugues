est punientur pelles terrae Madian, id est opera iniquorum, qui jam per judicium sententiam aeternae damnationis
acceperunt. Hoc enim, id est praesumere de misericordia vel desperare de venia, peccatum est, quod scribitur
stilo ferreo et ungue adamantino [0208D] quod neque dimittitur hic, neque in futuro, nisi in sonitu spiritus
vehementis, id est vae adimentis, qui solus illustrat cor peccatoris ad poenitentiam. Ipse enim ubi vult spirat, et a
medio Babylonis peccatis servientem ad libertatem gratiae revocat. Revertamur ergo, fratres dilectissimi, ad cor,
quaeramus hunc spiritum dum inveniri potest, invocemus eum dum prope est. Quaeramus eum per humilitatem
poenitentiae et confessionis, invocemus eum per instantiam devotae orationis. Ecce enim prope est. Jam Spiritus
Domini replet orbem terrarum, replet hodierna die corda fidelium. Supplicemus huic Spiritui veritatis, ut qui
orbem terrarum replet per sui praesentiam, corda nostra visitet per inhabitantem gratiam, donec eum quem
videmus [0209A] per fidem, in futuro cognoscamus per speciem, Dominum nostrum Jesum Christum, cujus
regnum et imperium permanet in secula seculorum. Amen.

SERMO XXXVI. IN FESTO PENTECOSTES.
Surge, aquilo, et veni, auster, perfla hortum meum, et fluent aromata illius (Cant. IV). Inter caetera
amoris cantica hoc magis videtur congruere solemnitati hodiernae ubi sponsa dilecti sui desiderio fatigata, non
jam quaerit sicut a principio, ut ipse osculetur eam osculo oris sui, sed ne absentia ejus pariat divortium. Pignus
amoris postulat spiritum oris sui, parvum ne pignus existimas spiritum oris ejus? Des aurum, des argentum,
quidquid humano satis est desiderio, parum est. Unum est quod amanti [0209B] sufficit, dum sponsus veniat,
spiritus oris ejus. Sed quid sibi vult quod tam aspera increpatione contra aquilonem erigitur, cum dicit: Surge,
aquilo! quasi diceret, recede, tuum fugio consortium, detestor praesentiam, pavesco duritiam, laboravi sustinens.
Credo quod in aliquo molestus ei fuit, quem tanto conamine a se repellere contendit. Quid mirum si molestus?
Sicut enim austri nomine Spiritus sanctus, ita nomine aquilonis, si ejus proprietates velimus advertere, spiritus
malignus intelligitur. Est enim aquilo ventus frigidus, violentus, et siccus. In frigore vero gelu infidelitatis, in
violentia aestus persecutionis, in siccitate defectus gratiae spiritalis intelligitur. Quis enim alius ventus fuit de
quo in beato Job legitur: Quia ventus irruit regione deserti, et concussit [0209C] quatuor angulos domus, et
oppressit filios Job et mortui sunt (Job I). Quatuor profecto angulos domus scilicet Ecclesiae, quibus Ecclesia
contra spiritalia nequitiae roboratur, sunt incarnatio Verbi, passio, resurrectio, ascensio: qui anguli per
impietatem infidelitatis flante aquilone, id est suggerente diabolo corruerunt, quando filii Job, id est hi, quos
Deus in filios adoptaverat, fidem Verbi incarnati non receperunt. Ideoque sub ruina suffocati sunt, qui in
infidelitate sua morientes secum nihil praeter peccata portaverunt. Vis videre violentiam turbinis? Et vidi, inquit
Ezechiel, et ecce ventus turbinis venit ab aquilone (Ezech. I). Quando? Quando alii ludibria et verbera experti,
alii eculeo [0209D] suspensi, alii ignibus traditi, alii in occisione gladii mortui sunt. De siccitate vero aquilonis
dicit Salomon: Quia ventus aquilo dissipat nubes (Prov. XXI). Et quae sunt istae nubes, nisi spiritalis
intelligentia legis, et prophetarum? Certe istae nubes per aquilonem dissipatae sunt, quando, sicut dicit Scriptura,
tenentes legem nescierunt (Jer. II), et ea quae secundum spiritum de Christo praenuntiata fuerant, omnino
evacuantes, ab omni pinguedine spiritali, quae in lege continebatur, sicci et vacui remanserunt. Intellexit charitas
vestra qualiter ventus aquilonis Ecclesiae adhuc infideli contrarius extitit, sed postea praedicatione apostolorum
edocta, miraculis excitata, promissione erecta, clamat ad Dominum a facie tribulationis, et [0210A] jam se nil
scire judicans, nisi Dominum Jesum, et eumdem crucifixum (I Cor. II), quem praesentem habere non potest in
corpore, praesentem in spiritu vult habere cum dicit: Veni, auster. Austri nomine, si ejus proprietates advertantur,
Spiritus sanctus recte intelligitur. Est enim ventus humidus, lenis et calidus. Haec tria sunt quae omnem terrae
fructum enutriunt: calore siquidem et humore omnia procreantur, lenitate sive temperie conservantur. Fomentum
enim est ex humore, incrementum ex calore, firmamentum vero habent ex temperie. His tribus, triplex Spiritus
sancti donum accipitur. Primum purgans, quod significatur per calorem: secundum inflammans, quod
significatur per humorem: tertium pacificans, quod significatur per lenitatem [0210B] sive per temperiem. Et
primum quidem peccata abluit, secundum per sancta desideria sursum rapit, tertium per quietem animi cor
hominis in pace disponit. Et ut de primo gratiae dono loquar, quod purgans appellatur, datum est illud aliis in
effusione proprii sanguinis, aliis in fonte baptismatis, aliis in sola contritione cordis. In primitiva Ecclesia,
apostolis et martyribus per effusionem proprii sanguinis sui: et si quid maculae fragilitas humanae conditionis
intulit, totum pii cruoris effusio detersit, emundavit. Et apostolorum et martyrum filiis collatum est hoc donum in
fonte baptismatis, qui ex aqua et Spiritu sancto renati, remissionem peccatorum consecuti sunt, et vestem
innocentiae sancta conversatione immaculatam servaverunt. [0210C] Nobis vero qui post regenerationem
baptismi, recidivum passi sumus, datur hoc munus gratiae in contritione cordis. Non enim nostri temporis est
palma martyrii, non iteratur remedium sacramenti. Unicum igitur nobis superest remedium, poenitentiae et
compunctionis.

99

