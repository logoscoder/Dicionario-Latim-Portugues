VI). Et a verbo quidem, quod proposui secundum congruentiam solennitatis, congruum mihi videbor sumpsisse
exordium. A prophetico illo eloquio [0119B] Verbi dicitur: Virgam virtutis tuae emittet Dominus ex Sion, etc.
Quaenam putas alia est virga, nisi beata Dei Genitrix, de qua processit flos ille campi, flos (dico) fructu, odore,
pulchritudine singularis? De cujus fructu amica sponsi in Cantico amoris satiata, gratulabunda proclamat dicens:
Sub umbra illius quem desiderabam sedi, et fructus ejus dulcis gutturi meo (Cant. II): fructum appellans
charismatum dona. O fructus dulcis, o fructus suavis, quem appetit esuries sine tormento, manducat sine fastidio,
quo satiatur sine superfluo, sanatur sine recidivo! O fructus bone, fructus sapidissime, omne habens
delectamentum, omnem saporem suavitatis, his tamen qui gustaverunt, quam suavis Dominus! In aliis siquidem
est manna propter dulcedinem, [0119C] in aliis lignum vitae propter aeternitatem, in aliis panis propter
fortitudinem, in aliis vinum propter compunctionem, in plerisque autem oleum propter spiritus consolationem.
De odore autem istius floris in Canticis scriptum est, ubi fidelis anima loquitur ad Deum dicens: Trahe me post
te, curremus in odore unguentorum tuorum (Cant. I). Et alibi: Ecce odor filii mei sicut odor agri pleni, cui
benedixit Deus (Gen. XXVII). Odor super omnia necessarius, utpote infirmis purgativus, proficientibus
confortativus, perfectis vero sanativus. Ecce, inquit, odor filii mei sicut odor agri pleni. Nonne vides agrum istius
mundi hoc odore plenum, cum videas alios justitia fortes, charitate ferventes, alios promptos ad obediendum et
humilitatis obsequium, [0119D] hos lachrymis irriguos, et ad eleemosynas profusos, plerosque in laudem
prorumpere, non solum pro eo quod veniam consecuti sunt, sed etiam pro eo quod gratiam pro gratia receperunt?
De pulchritudine vero floris illius sancta Ecclesia sibi applaudit in Canticis dicens: Dilectus meus candidus est et
rubicundus (Cant. V): vere pulcher, vere speciosus, qui, licet rubicundus fuerit in passione, candidus tamen in
essentia divinitatis permansit. Cujus etiam pulchritudinem Daniel propheta commemorans ait: Vestimenta ejus
candida sicut nix, capilli albi sicut lana munda, corpus ejus sicut chrysolithus, thronus sicut flamma ignis (Dan.
VII).
Hujus ergo floris fructu, odore, pulchritudine [0120A] tam praeclari, virga beata Dei Genitrix fuit,
cujus sementem angelus Gabriel hodierna die jecit, quando Christum Dei virtutem, Spiritus sancti operatione de
ipsa nasciturum annunciavit. Unde Propheta virgam virtutis ejus eam appellat (Psal. CIX): quia ipse Filius, qui
est Dei virtus et Dei sapientia, sicut flos de virga, sic de beatae Virginis natura secundum carnem processit. Vel
virga virtutis appellata est, quia in humanitate, quam assumpsit de illa, hostem illum antiquum potenter
prostravit: sicut et Abacuc propheta testatur dicens: Cornua in manibus ejus (crucis subintellige), ibi abscondita
est fortitudo ejus (Habac. III). Dicit ergo propheta: O Christe Dominus emittet ex Sion, hoc est, de gente
Judaeorum, virgam virtutis suae, videlicet beatam [0120B] virginem Mariam: Haec est virga illa Moysi, quae
dracones Aegyptiorum devoravit. Quippe beata Dei Genitrix quae praenunciata est a Moyse et prophetis, venena
peccatorum et tenebras hujus mundi per solem justitiae de se procedentem illuminavit. Unde et in laudem ejus
dicitur: quia cunctas haereses sola interemisti in universo mundo. Ipsa est virga Aaron, quae in tabernaculo
posita, inter caeteras tribuum Israel virgas floruit, et germinavit amygdala. Floruit plane pariendo Christum:
germinavit amygdala, quando multa justorum millia suo exemplo ad vitae novitatem convertit. Quod si diligenti
oculo velimus advertere, quare Maria virga sit appellata, in hoc virgae similitudinem videmus ei convenire, quia
virga est flexibilis, gracilis, recta, [0120C] eminens, statura uniformis: uniformis dico, non ramis vel foliis
circunquaque diffusa. Certe sicut scriptum est: Iniquitas sedet super talentum plumbi: ponderosa enim est, non
gracilis, non subtilis. Quoniam ergo beata Dei Genitrix ab hac ponderositate peccati Spiritus sancti virtute
liberata est, recte per gracilitatem virgae puritas innocentiae ejus intelligitur: cujus caro sic purificata per
prophetam nubes levis appellatur, cum dicit: Ecce Dominus ascendit super nubem levem (Isa. IX). In virgae
autem flexibilitate, virtus obedientiae accipitur, quam in Maria invenies ubi dicit: Ecce ancilla Domini, fiat mihi
secundum verbum tuum (Luc. I).
Disce, o radix peccatrix, favilla ignis aeterni, [0120D] disce, inquam, exemplo Mariae Deo humiliari, et
esse subjecta omni humanae creaturae propter Deum! An nescis quid Esaias clamat de superbis, qui ambulant in
mirabilibus super se: Pro eo, inquit, quia elevatae sunt filiae Sion, et ambulaverunt extento collo, decalcabit
Dominus verticem earum, et crinem nudabit (Isa. III). Digne sic punitur superbia, quia, sicut dicit Clarae illius
vallis magister Bernardus, Nec etiam virginitas Mariae sine humilitate Deo placuisset. In virgae autem
rectitudine opera justitiae, in longitudine virtutis perseverantia, in eo quod uniformis, morum concordia figuratur.
Ecce virga, quae omni petenti patriam proponitur imitanda, videat unusquisque an velit eam imitari: quoniam in
virga furoris flagellabit Dominus eos, [0121A] qui illam contempserint. Sunt enim et aliae virgae Domini,
quaedam ad justificationem bonorum, quaedam ad vindictam malorum. Est enim alia virtutis virga, alia virga
haereditatis, alia virga directionis, alia virga furoris.
Virga haereditatis est, generatio rectorum, qui sunt haeredes regni, et participes futurae beatitudinis, de
qua Psalmista dicit: Redemisti virgam haereditatis tuae (Psal. LXXIII). Haec virga significata est in illo facto
Jacob, quando sumpsit virgas populeas et amygdalinas et ex platanis, partimque eas decorticavit, et quasdam
unius coloris retinuit, ut oves in aspectu earum, modo varios, modo uniformes conciperent foetus (Gen. XXX).
54

