et hostia factus pro peccato. Sed attende, homo qualem te invenit, quam durae addictum servituti, quam ingratum
collatis beneficiis, et vix mirari sufficies, quod tam vilis res, et tam abjecta, talem ac tantum meruit
redemptorem. Quis enim tuam considerans perfidiam vel dignum [0015C] venia te judicaret, qui abjectus
Domino tuo, alienae servituti te subdidisti, et in spontaneam te dejiciens miseriam, collata tibi beneficia
abjecisti? Volens enim redemptor tuus te feliciter vivere, tria bona tibi proposuerat:
Primum, innocentiam conditionis. Secundum, locum voluptatis. Tertium, beatitudinem aeternitatis.
Duo prima contulerat in re, ne aliquo egens a Deo tuo recederes. Tertium vero contulerat in spe, ut per
magnitudinem rei promissae firmius ei adhaereres. Sed ecce: Adam ubi es? Domine, inquit, audivi vocem tuam
et abscondi me, eo quod nudus essem (Gen. II). Vere nudus, id est, ab illa innocentiae veste spoliatus in tantam
iniquitatis fecem te immersisti, ut vix meminisse possis quam benigna [0015D] circa te extitit liberalitas tui
creatoris. Locus quoque voluptatis in exilium commutatus est: quod testantur quotidianae calamitates, videlicet
angustiae mentis, corporis infirmitates, pericula foris, pestilentiae irruentes desuper, defectus immortalitatis, et
ad ultimum expectatio mortis. Post haec omnia, ipsa beatitudo promissa in supplicium erat commutanda, nisi
quia misericordia et veritas obviaverunt sibi, et tempore propitiationis imminente justitia et pax osculatae sunt
(Psal. LXXXIV). In nativitate enim Christi veritate apparente secundum promissum Dei, subsecuta est
misericordia deliberationis peccatoris; sicque justitia et pax osculatae sunt, quando homo per gratiam Dei
justificatus, [0016A] sublato pariete inimicitiarum, qui erat inter ipsum et Deum, Deo est reconciliatus (Ephes.
II). Veniens ergo redemptor noster infirmitates nostras sanare, tria secum medicinalia detulit, scilicet unguentum,
cauterium, et antidotum. Fuit enim quasi unguentum superpositum vulneri verbum unicum nostrae mortalitati.
Attende hujus unguenti artificem, attende apothecam, attende materiam. Artifex enim ejus fuit Spiritus
sanctus: apotheca, beata Dei Genitrix: materia vero, flos assumptae naturae et adeps divinitatis. Nonne videtur
tibi artifex iste in apothecam hanc descendisse, quando dictum est Mariae ab angelo: Spiritus sanctus superveniet
in te, et virtus Altissimi obumbrabit tibi (Luc. I). Ibi artifex iste [0016B] hoc unguentum confecit, quando Filius
Dei totum suscepit quod erat hominis, et assumptae naturae plenitudo divinitatis corporaliter se infudit. Miror
ego si non et tu miraris in isto unguento tria haec, odorem, dulcorem, et liquorem. Odore enim hujus unguenti
homines naturalis legis recreati sunt, quia a Christo nascituro adhuc longe positi, sola fidei devotione, quasi
odore quodam de longe veniente, ipsum expectabant. Dulcore vero hujus unguenti homines scriptae legis
delectati sunt, qui quasi in limine nascentis Christi positi, suavitatem promissionis in lege et prophetis
acceperant, et in sacrificiis Christum figurantibus spiritalem dulcedinem rei significatae intelligebant. Liquore
vero hujus unguenti [0016C] sanati sunt homines gratiae, quibus non solum Christus corporaliter est exhibitus,
sed etiam sacramentis quae de latere ejus effluxerunt, salubriter perfusi sunt, utpote baptismate ad
sanctificationem, caeteris ad confirmationem. Hoc est illud unguentum quod in alabastro repositum mulier
peccatrix effudit super caput Jesu recumbentis, et domus impleta est odore unguenti (Matth. XXVI). Siquidem
unguentum in alabastro repositum, Verbum carni unitum fuit. Sed fracto alabastro, id est, Christi humanitate per
passionem consummata, mulier peccatrix unguentum super caput Jesu effudit, quando Ecclesia prius peccatorum
sordibus foedata, sed in sanguine Christi mundata, fidem Verbi incarnati Deo Patri obtulit. Caput enim Christi
Deus est, sicut [0016D] dicit Apostolus (I Cor. II). Domus vero Ecclesiae repleta est ex odore unguenti, quando
Christus Deus dona gratiarum filiis Ecclesiae divisit. Unguentum super omnia necessarium, sine quo nec vulnera
nostra curari, nec primae praevaricationis delictum expiari poterat. Neque enim qualitas morbi qui per primum
hominem super nos venerat (Gen. II), aliam viam medicinae videtur potuisse admittere, quam per Incarnationem
Verbi: Quia si debitae satisfactionis ad culpam fiat collatio, congruum fuisse aestimabitur ab aliquo, ut sicut
homo usque ad Deum superbiendo est elatus (voluit enim esse sicut Deus) ita in condigna satisfactione criminis
Deus usque ad hominem fieret humiliatus. Qui ergo forte [0017A] aliter redimere non potuit, potuit tamen
liberare aliter, ut solo jussu, vel eo quo voluisset modo captivitatem tolleret, et repelleret invasorem (fuit enim
alius modus Deo possibilis, sicut scriptum est (Matth. XIX), sed haec possibilitas ad potentiam liberatoris magis
respicit, quam ad aequitatem redemptionis: ut in redemptione intelligas et justam satisfactionem delicti, et
pretium captivitatis. Redimere enim est rei alienatae sub aestimatione aequipollentiae pretium dare. Sunt adhuc
alia duo medicinalia a redemptore nostro nobis exhibita, videlicet cauterium, et antidotum. Cauterium quo nociva
resecantur, amaritudo est tribulationum. Antidotum vero quod contra venena datur, est illud singulare vitiorum
remedium, scilicet virtus humilitatis. [0017B] Ista duo in formam vitae nobis proposuit, quia non satis erat
libertatem reddere, nisi per vitae sanctitatem custodiretur: sed nec aliunde ad patriam pater reditus, nisi in
conversatione humili et patientia tribulationum.
Sed videmus multos Verbum incarnatum fide amplectentes, qui formam vitae ejus imitari nolunt,
quibus si ostendas loca clavorum, si mittant manus in latus ejus, dicunt cum Thoma: Dominus meus et Deus
meus (Joan. XX): si autem ad passiones eos invitaveris et humilitatem, dicunt Domino Deo: recede a nobis,
scientiam viarum tuarum nolumus (Sap. III). Comprobant hoc plurimi studentes divitiis et honoribus, sive
scientiae potius quam conscientiae, non ut abjecti et humiles, sed potius ne [0017C] tales reputentur: ut honorati
3

