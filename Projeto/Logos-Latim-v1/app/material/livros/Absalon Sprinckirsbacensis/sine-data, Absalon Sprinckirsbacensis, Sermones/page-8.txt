voluntatis cognitionem, nunc autem oculus meus videt te per mentis contemplationem: et quia video te, idcirco
ipse [0026B] me reprehendo. Me inquit, non te. Sic enim omnis vir spiritalis quanto magis ad Deum accedit,
tanto magis quid sit ex se ante oculos statuit, quo amplius se per gratiam illuminatum recognoscit. His tamen
omnibus quae dixi, non damno zelum religionis, qui ab omnibus bonis et amandus et tenendus est, sed arguo et
reprehendo livorem detractionis. Quia ergo, fratres dilectissimi, non coronatur nisi qui legitime certaverit (II
Tim. II), assumat formidolosus virtutem, carnalis pudicitiam, curiosus animi quietem: et conversationem bonam
habentes in charitate Dei, et patientia Christi inimicis nostris spiritalibus obviemus, quos non strepitu armorum
sed virtutibus et bonis operibus [0026C] oportet repugnari. Fortis quidem pugna sed magna victoriae reponuntur
praemia ubi luctus in gaudium, labor in quietem, paupertas in affluentiam, miseria in jocunditatem, mortalitas in
aeternitatem convertitur: ubi sancti regnant cum Deo, et agnus Dei cum illis. Pari ergo desiderio, voto unanimi
studeamus regi nostro militare, qui quamvis in adventu suo humili, tribulationis nos faciat participes, in secundo
adventu cum venerit in majestate sua cum angelis suis regni sempiterni nos faciet haeredes, quod nos perducere
dignetur ipse rex noster Jesus Christus dominus noster, cujus regnum et imperium permanet in secula seculorum.
Amen.

SERMO III. IN ADVENTU DOMINI.
[0026D] In illa die erit germen Domini in magnificentia et gloria, et fructus terrae sublimis (Isai. IV).
Diem adventus Christi diu multumque desideratam, quam propheta non poterat demonstrare digito, ardenti
desiderio demonstrat dicens: In illa die, etc. Ac si diceret: Non loquor diem illam angustiae et tribulationis, cum
erunt signa in sole et luna et stellis arescentibus hominibus prae timore et expectatione quae supervenient
universo orbi (Luc. XXI). Non denique diem illam desolationis, quando rupti sunt fontes abyssi magnae et
cataractae coeli apertae sunt, ut inundatione facta delerent omnem animam viventem. Illam potius loquor diem,
quando rorantibus coelis desuper illuxerunt coruscationes gratiae orbi terrae, et Dei Filius in carnis trabea
apparens [0027A] mortis foedere sublato pacem mundo intulit, non qualemcunque dico, sed eam ut (mirabile
dictu) habitaret lupus cum agno, et delectaretur infans super foramine aspidis, et manum ablactatus mitteret in
cavernam reguli (Isa. XI). In illa die tam solemni tantum expectata erit germen Domini in magnificentia, etc.
Quod germen? Illud plane cujus semen Spiritus sanctus ejecit, angelus florem protulit, Maria fructum edidit,
mater Ecclesia saporem suscepit. Et recte in angelo floruisse hoc germen dixerim, qui mysterium absconditum a
seculis Virgini denuncians in ipso salutationis verbo monstravit, et quod in arcano divini consilii latuerat, quasi
in flore fructum, ita et in salutatione virginis Christum promisit nasciturum. Ave (inquit) [0027B] Maria gratia
plena (Luc. I). Quis in flore tam suavis colloquii germen desperet proventurum, quod dispensavit bonitas,
promisit veritas, evangelizavit fortitudo? Sed hoc dignum admiratione videbitur, quia non herbam, non plantam,
non ramum denique vel arborem dicit fore in magnificentia, sed germen, quod non solum magnum non esse
solet, sed mortui seminis vix erumpens germen modicum futuri fructus indicium. Veruntamen per quantitatem
seminis germinis hujus magnificentiam pensare possumus. Quippe sicut in germine Verbi incarnati
conceptionem, ita et semen Spiritus sancti operationem recte possumus intelligere. Quid enim magnificentius
esse potest illo germine quod perfusum est gratia Spiritus sancti? Unde et de Spiritu [0027C] sancto conceptus
esse dicitur Christus. Sicut enim quod de carne nascitur, caro est: ita quod de Spiritu sancto natus est, totum
(dico) spirituale est (Joan. III); totum dico non secundum naturam spiritualem tantum: imo etiam secundum
naturam carnis. Ut eum dicam quod verum esse credo, Christus secundum affectiones carnis adeo fuit spiritalis
quantum Paulus, ea virtutis celsitudine qua non potuit separari a charitate Christi. Propterea germem istud alibi
non solum monti, sed coagulato et pingui comparatur, coagulato propter humanitatis et Verbi unionem, pingui
propter charismatum plenitudinem. In hoc siquidem germen septiformis gratiae non tanquam gutta modica,
[0027D] sed tanquam fluvius ingens corporaliter descendit, a quo ad viros spiritales tanquam rivulus, et ab illis
ad infima Ecclesiae membra tanquam stillicidium emanavit. Quid demum aliud significat Salomonis illud
solium, cui in universis regnis aliud natura vel artificio non poterat comparari, quam illius germinis
magnificentiam? Natura quippe assumpti hominis, in quo summa majestas tanquam in solio resedit, omnibus
caeteris fuit supereminens propter puritatem humanitatis, et gratiarum plenitudinem: quasi quodam Spiritus
sancti artificio prae caeteris filiis hominum insignita extitit. Quam etiam donorum plenitudinem figurabat
lecythus olei ille, qui replens omnia viduae vasa ipse non est imminutus: quin potius filios illius liberatos a
creditoribus de [0028A] sui superabundantia sustentavit, Sancta quippe Ecclesia jam olim vidua, utpote in qua
Deus per infidelitatem extinctus fuerat Heliseo, hoc est, Deo patre benedicente lecythum oleo plenum (IV Reg.
IV), Christum videlicet septiformi perfusum gratia suscepit quo distillante gratiam in filios Ecclesiae, eosdem
non solum ab exactore diabolo liberavit, sed etiam his qui in Dei filios adoptati fuerant, quo pie viverent de sua
plenitudine copiosum gratiae munus infudit. O felix illa anima quae de tanta plenitudine gustavit ad modicum, et
in die adventus Christi arram suae visitationis accepit, ne cum populo illo perfido audire mereatur: Cognovit
hirundo nidum suum, et ciconia tempus adventus sui, Israel autem me non cognovit (Jer. VIII). O munda
8

