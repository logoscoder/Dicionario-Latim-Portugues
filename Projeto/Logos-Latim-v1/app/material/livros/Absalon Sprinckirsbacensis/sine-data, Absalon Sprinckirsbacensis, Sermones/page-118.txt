excellentem, Christum videlicet de se protulit qui dicit: Ego sum flos campi, et lilium convallium (Cant. II). In
hujus ortu impinguata est locusta, quia instabilis gentilitas foecunda est per gratiam: et dissipatus est caparis,
quia Judaea aculeis peccatorum spinosa, a pinguedine spiritali vacua permansit. Sic in arca testamenti, quae
operiebatur auro purissimo significata est, ut ita loquar, Maria et ejus virginitas. In rubo ardente et non adusto,
Maria et ejus foecunditas. In throno Salomonis, cui alius in universis regnis comparari non poterat, significata est
Mariae regalis sublimitas. Tot ergo [0247A] rebus mysticis, et vaticiniis designatam Salomon videns in Spiritu,
in vocem admirationis erumpit, dicens: Quae est ista quae progreditur, etc. Possunt tria ista, aurora, luna, sol,
Mariae sic adaptari, ut aurora ejus nativitatem, luna illam Spiritus sancti, quae in ipsa fuit obumbrationem, sol
vero gloriosam ejus assumptionem respiciat. Ideo autem aurora nativitati ejus congruit, quia illa surgente
quodammodo, et nox lucida, et dies videtur obscura. Et solet plerunque per noctem mortalis vitae fragilitas
designari, sicut scriptum est: Anima mea desideravit te in nocte (Psal. XLI). Et per diem divinae gratiae
illuminatio, teste Paulo, qui dicit: Nox praecessit, dies autem appropinquavit (Rom. XIII). Nascente ergo Maria
quasi aurora quaedam surrexit, quia et [0247B] nox humanae fragilitatis in ea fuit lucida per gratiam, et dies
divinae gratiae quodammodo obscuratus fuit per fragilem naturam. Pulchra quoque ut luna propter hoc esse
dicitur, quoniam sicut luna in se naturaliter obscura suscepto in se solis radio, alieno lumine accenditur; sic
Maria in mortali adhuc corpore constituta, suscepto in se Spiritu sancto, tanquam summae illius majestatis radio,
vero lumine Dei Filio foecundatur; luna lucet de nocte, et tenebras ejus imminuit, et Maria Spiritu sancto
foecundata tenebras peccatorum abstergit. Sicut autem luna lucet de nocte, ita et sol lucet de die. Per diem autem
quandoque claritas futurae vitae designatur, ut ibi: Quoniam melior dies una in atriis tuis [0247C] super millia
(Psal. LXXXIII). Recte ergo electa ut sol esse dicitur beata virgo Maria, quia sicut sol claritate luminis et
majoritate caeteris syderibus antefertur, sic in coelestis vitae gaudio illa sanctis omnibus jocunditate et gloria
supraponitur. Fuit ergo quasi aurora consurgens in nativitate, pulchra ut luna in illa Spiritus sancti obumbratione,
electa ut sol in sua assumptione.
Sed adhuc modicum auroram istam inspiciamus. Invenimus in ea tria quaedam quae nostrae
aedificationi proficiant, scilicet terminum soporis, principium operis, et indicium sereni. Solent enim fortes
operarii, surgente aurora, de somno surgere, et quasi sereno illucescente exire ad opus suum, ne forte veniens
Paterfamilias inveniat eos stantes in foro [0247D] ociosos. Unde rex Salomon hac aurora ponit finem sopori, et
exit ad opus suum, intuetur speciosam, miratur immaculatam, laudat Mariam, dicens: Quae est ista quae
progreditur et caetera. Ut autem moraliter tria ista intelligamus, potest referri terminus soporis ad poenitentiam,
principium operis ad activam, indicium sereni ad contemplativam. Si vis habere formam poenitentis in Maria,
lege eam stantem juxta crucem. Si vis habere formam activi, lege illam Elizabeth visitantem. Si vis habere
formam contemplativi, lege eam cum apostolis orantem in coenaculo, cum Gabriele colloquentem in cubiculo.
Quicunque ergo criminum sopore jaces depressus, exemplo regis Israel pone et tu finem sopori, expergiscere et
huc usque dormisse sufficiat, sta cum [0248A] Maria matre juxta crucem, et per labores poenitentiae passionem
Christi quantum vales imitare, a te ipso cruciatibus exigens, quod male vivendo crucifixum denegasti. Intuere
delicta tua, et memento unde excideris, sic tamen ea respice, ne tristicia vel diffidentia absorbearis; sic porta
crucem latronis, ut paradisum expectes de promisso Salvatoris. Sunt enim nonnulli, qui peccata sua nimia luce
intuentur, et hi prae magnitudine scelerum desperant de venia.
Alii sunt qui minima ea luce respiciunt, et dum prava vel nulla ea reputant, semper durant in culpa. Sed
vere poenitentes temperata luce debent peccata sua intueri, ut sic per lamenta ea defleant, ut spem concipiendo
poenitentiae praemium se assecuturos [0248B] confidant.
Hanc poenitentiae formam praesignavit nobis patriarcha Jacob, qui benedictionem patris volens
haereditare, tulit de grege duos hoedos optimos, pelliculasque eorum circumdedit manibus, et colli nuda protexit,
indutusque vestibus Esau valde bonis, ad patrem ingressus est; a quo attrectatus, et tandem benedictione est
confirmatus (Gen. XXVII). Hoedi quippe opera sunt poenitentiae, quibus Deus Pater libenter vescitur, qui debent
decoqui aqua lachrymarum et igne tribulationis. Pelliculae hoedorum sunt mortificatio carnis, et abjectio
propriae voluntatis, quas Jacob debet circundare manibus: quia verus supplantator vitiorum nihil debet habere in
operibus poenitentiae, quod carni placeat, vel quod [0248C] propriam delectat voluntatem. Protectio colli,
cautela est futuri. Vestes vero Esau id est peccatoris, vitiis criminum hispidi et pilosi, quibus Jacob debet indui,
sunt honestas vitae, et maturitas disciplinae. Qui enim vere vult supplantare vitia, oportet ut per honestatem
vitae, quod carnale est in se occidat, et matura conversatione proximorum oculos foris non offendat. Quibus
gestis ad patrem ingreditur affectu devotionis, attrectatur a patre instinctu secretae inspirationis, tandem
benedicitur ab illo praemio aeternae remunerationis.
Habes nunc in aurora nostra terminum soporis, vide nunc principium operis. Est autem principium
operis in aurora exemplum vitae activae in Maria, [0248D] idoneum valde hujus rei exemplum. In illa est quae
triplici activae vitae genere invenitur enituisse, quorum primum jocundum, secundum curiosum, tertium
118

