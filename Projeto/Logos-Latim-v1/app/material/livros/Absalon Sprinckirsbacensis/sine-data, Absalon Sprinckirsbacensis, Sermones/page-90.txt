admissi sunt. Ideo autem futurae vitae gloria coenae comparatur, quia sicut coenam alia non sequitur refectio, ita
et futurae vitae alia non succedit. Ecce, fratres dilectissimi, nuptiae istae praeparatae sunt, ad quas Christus
hodierna die cum beatis spiritibus hominum et angelorum recedit, nos similiter ad illas invitans, dummodo
evestigio viam, per quam ad illas ascendit, tenere velimus.
Et quidem via, qua exaltatus est, via fuit orientis, sicut de eo scriptum est: Qui ascendit super coelum
coeli ad orientem (Psal. LVII). Unde et omnes qui ad nuptias illas cum ipso discumbere volunt, [0191B] per
viam orientis oportet eum imitari. Consideret ergo unusquisque viam suam per quam ambulat, ne forte gradiatur
in invio, et non in via: quia sicut diversa sunt hominum genera, ita et diversae vivendi viae reperiuntur. Alii enim
tenent viam orientis, alii viam meridiei, alii viam occidentis, alii aquilonis. Via orientis bona est, eo quod
securior, rectior, et brevior fit caeteris: via meridiei periculosa est, quia nimio calore viatorem suum exurit, et
debilitatum deficere facit in via: via occidentis periculosior, quia tenebrae ab occidente emergentes claritatem
diei tollunt, ut is qui per illam graditur, pedibus offendat: via aquilonis periculosissima, quoniam frigus nimium
ab illa coeli plaga veniens, adeo induratum et pigrum reddit gradientem, ut [0191C] nec etiam aspirare velit ad
viam illam rectam, quae respicit ad orientem. Est autem via orientis, via Salvatoris, quia de eo scriptum est: Ecce
vir oriens nomen illi (Zach. VI). Via meridiei, delectatio carnis, ut in Canticis dicitur: Indica mihi ubi pascas in
meridie (Cant. I). Via occidentis caecitas est ignorantiae, ut per Salomonem dicitur: Oritur sol et occidit, et ad
locum suum revertitur (Eccl. I). Via aquilonis frigus est malitiae, sicut in Ezechiele dicitur: Vidi, et ecce ventus
turbinis veniebat ab aquilone (Ezech. I).
Qui ergo per viam meridiei gradiuntur sunt hi, qui amant carnis suae desideria et voluptates hujus vitae,
vacantes comessationibus et ebrietatibus, omnibus hujus mundi delitiis, quae ad delectationem [0191D] corporis
pertinent, se totos offerentes, ex qua voluptate calor immoderatus accenditur, videlicet affectiones malae,
carnales voluptates, luxuriae et immundiciae, quae ita exurunt animam miseram, ut nulla consolatione vel
delectatione spiritali recreari possit. Nam sicut spiritus et caro inter se contraria sunt, sic delectatio carnalis et
delectatio spiritalis, in tantum, ut quantum augetur in anima spiritalis delectatio, minuatur in illa delectatio
carnalis, et quantum crescit in illa delectatio carnalis, minuatur delectatio spiritalis. Hinc est quod hujus viae
sectatores magis carnales homines quam spiritales diligunt, jocos magis quam seria, turpia verba quam honesta
magis accepta habent: quia unusquisque [0192A] id magis diligit, quod moribus suis magis aptum esse
cognoscit.
Qui vero per viam occidentis gradiuntur, hi sunt, qui mala sua non vident, et ideo non poenitent, neque
bona cognoscunt: et ideo non diligunt illi, qui periculosius errant quam caeteri, eo quod nesciant quaerere viam
salutis: sicut in aegro videmus accidere, quod hi qui morbum suum non sentiunt, et ideo non quaerunt remedium
sanitatis, periculosius laborant quam illi qui graviter quidem infirmantur, sed morbo cognito subvenire student
consilio medicinae. De hoc genere hominum sunt hi qui errantes in tenebris impios justificare, et pios opprimere
student, mortificantes animas quae non moriuntur, vivificantes animas quae non vivunt. Inter caeteras [0192B]
vero ignorantias illa deterior est, dum homo vult ignorare quod potest et debet scire: ut si avertat quis aurem a
mandatis Dei, ne, cum intellexerit, obnoxius sit ea adimplere: vel cum vult ignorare delictum proximi sui, quia
[non] vult illum corrigere: vel gratiam ipsius negligit, quia non vult illum commendare.
Qui vero ad aquilonem vadunt, hi sunt, qui malitia cordis, id est, odio, invidia, rancore animi, adeo
indurati sunt, quod proximum suum, sicut Deus praecipit, amare non possunt, tota intentione in id semper
tendentes, ut aliis noceant, et illos supplantent: quod si forte non possunt in opere, tamen id faciunt studio
perversae voluntatis, de quibus dicit beatus Augustinus: Videmus in quibusdam vitia [0192C] cessare, non
deesse. Cessant in eis, dum non implent ea opere, quia non valent: nec tamen in eis desunt, quia perversae
voluntatis studio illa amant et cupiunt. Tales ergo recte ab aquilone veniunt, quippe ab illa coeli plaga quandoque
et ver serenus, et ventus frigidus perpenditur. Sic et hujus viae amatores exterius plerunque speciem bonae
conversationis protendunt, sed intus frigore iniquitatis astricti adeo projecti sunt, ut nihil horum acceptum
habeant, quae bona videntur in exteriori conversatione. Sicut enim potens homo obsequium exterius et studiosum
ministri sui contemnit, quem erga se habere cognoscit odii affectum, ita et Deus illos judicat, qui for is
obsequium se ei praestare simulant [0192D] et per cordis malitiam longe ab eo sunt separati. Ecce tres vias
habemus distinctas, quae ducunt hominem ad perditionem. Nec volo ut aliquis me austeritatis arguat, eo quod
illas distinguendo asperius forte quam debui sum locutus. Sicut enim ille qui virgam tortuosam vult dirigere,
quandoque in alteram plus justo eam reducit, quia reflexum metuit: et ita illi qui vitia persequuntur, quandoque
plus justo invehuntur in illa, quia timent recidivum.
Restat ut viam teneamus orientis, id est, vitam imitemur Salvatoris nostri. Vita autem ipsius fuit,
seipsum abjicere et alios exaltare. Quomodo autem se ipsum abjecerit, cognosces si in qua paupertate natus, si
quales persecutiones et contradictiones [0193A] sustinuit, si deinde improperium crucis velis attendere. Similiter
90

