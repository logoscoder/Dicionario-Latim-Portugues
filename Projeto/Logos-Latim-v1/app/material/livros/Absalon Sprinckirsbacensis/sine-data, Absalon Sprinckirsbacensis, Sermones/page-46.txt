utroque deficientes, illud improperium puerorum ludentium in foro suscipimus, qui dicunt: Cantavimus vobis
tibiis, et non saltastis: lamentavimus, [0103C] et non plorastis (Luc. VII). Videns tamen propheta in spiritu per
dies paenitentiae reparandam esse peccatoribus viam salutis, repromissionem solatii seculis supervenientibus
confidenter denunciabat dicens: Adhuc quadraginta et caetera. Quasi diceret: Ducat jam in bonis dies suos,
affluat delitiis, sequatur voluptates: adhuc tamen venient quadraginta dies in quibus Ninive subvertetur: Ninive,
inquam, illa ampla et spaciosa itinere dierum trium, portis et muris similiter extructa, inclyta in regnis, caput
imperii, domina populorum, talis, inquam, et tanta quadraginta dierum numero subvertenda est. Videamus primo,
si placet, qualiter civitas ista sit extructa, postea quibus modis subvertenda.
Cum ergo per Niniven, quae speciosa est interpretata, [0103D] mundus iste accipiatur, quatuor sunt
portae per quas omnes in amorem hujus mundi ingrediuntur. Prima est, secularis sublimitas: secunda, corporalis
voluptas: tertia, habendi cupiditas: quarta, transitoria prosperitas. Nonne vides quomodo haec quatuor omnia
trahant ad se, qualiter currant et festinent omnes ingredi per portas has?
Ut enim de prima porta loquar, quae est secularis sublimitas, jam non datur sanctitati reverentia, non
honor defertur scientiae aut virtuti: quin studiis et obsequiis unusquisque honorem sibi velit assumere, ne vilis et
abjectus esse videatur: parumque est Deo fieri contemptibilem, dummodo sublimis in gloria mundi appareat. Et
multi quidem [0104A] per hanc portam intrant, sed plures per eam, quam diximus corporalem voluptatem: eo
quod ingressus patentior, via planior et suavior quae ducit ad illam: quod probant hi qui in comessationibus et
ebrietatibus, in cubilibus et impudicitiis consumunt dies suos: qui induuntur purpura et bysso et epulantur
quotidie splendide sternentes lectos suos et triclinia tapetibus ex Aegypto: qui varia oblectamenta foris sensibus
ingerunt, et intus per illicita desideria distrahuntur. Videmus alios siti et cupiditate habendi aestuantes quaestum
reputare pietatem, et nullam acquirendi avertere justitiam, dummodo quaesita possint adipisci (I Tit. VI),
furantes idola Laban, id est Satanae, quae sunt cupiditas et avaricia: non ut more Rachelis sedeant desuper
operientes ea per humilem confessionem (Gen. XXXI), [0104B] sed ut adorent ea et venerentur, et faciant inde
deos suos: et hi sunt qui intrant per tertiam portam, quam habendi cupiditatem appellavimus. Successu quoque
terrenae prosperitatis nonnulli radices altius figunt in seculo, dum cuncta prospera et salubria illis proveniunt: eo
ipso projecti a Domino, quod non visitantur flagellis infirmitatum, nec foris aliquibus vexationibus pulsantur,
arridet mundus, impendit solatia, gaudia multiplicat, ut transitoria prosperitate sepulti, obliviscantur maculas
suas tergere, mundare conscientiam, componere mores, ordinare opera, regere vitam, disciplinam servare.
Ecce quatuor portae Ninivae, sed adhuc murus [0104C] in circuitu ejus undique est, ne aliquis potens
viribus in magnitudine virtutis suae illam expugnare possit. Primum latus muri erigit corrupta sensualitas, quae
tantum vana et transitoria sensibus exterioribus percepta appetit. Secundum latus muri construit excaecata ratio,
quae tenebris ignorantiae et pondere peccatorum depressa, miseriam suam non valet discernere. Tertium
perniciosa securitas, quae in profundum vitiorum veniens impunitatem sibi promittit. Quartum indurata
perversitas, quae tantis stipata periculis correctionem non admittit.
Et haec civitas spaciosa itinere dierum trium. Iter primae diei est, mundi lascivia, quae per
delectationem homines sibi attrahit: iter secundae diei [0104D] facit insidiosa fallacia, quae attractos falsa
felicitate decipit: iter tertiae diei facit finalis malicia, quae consummatos in malis sine misericordia ad tormenta
transmittit. Habemus jam civitatem illam refugii, Niniven loquor, ad quam omnes rei et criminosi confugiunt,
non ut salventur in ea, sed potius ut perdant animas suas. Et ecce adsunt quadraginta dies illi, in quibus
subvertenda est, bona tamen subversione: ut destruatur in ea regnum peccati, et convertatur ad Dominum Deum
suum.
Accedant ergo viri fortes, et praelientur bella Dei sui, portas effringant, destruant muros, habitatores
ducant in captivitatem, ne ultra gloriari possit in veneficiis et impietatibus suis. In prima [0105A] acie stare
debent viri religiosi, tanquam primi certaminis potentes, corrigendo vitia exemplo innocentiae et sanctitatis: ut
ipsi qui in specula hujus mundi sunt positi, coram Deo ambulent in justitia et sanctitate omnibus diebus suis:
quatenus etiam ipsi peccatores et abundantes in seculo eorum bona conversatione aedificati glorificent Deum
Patrem qui in coelis est, dicentes, quoniam vere Deus est qui habitat in illis. Ad hoc hortatur eos religiosus
habitus, secretum solitariae conversationis, locus ipse Deo sanctificatus, in quo tanquam ad spiritales nuptias
invitatus mansionem sibi praeelegit. Vis videre quomodo manet cum illis? In oratorio per devotionem orationis,
in claustro per studium lectionis, in capitulo per humilem confessionem, in refectorio [0105B] per abstinentiae
parcitatem, in xenodochio per hospitalitatem, in infirmaria per fraternam compassionem, in eleemosyna per
misericordiam, intus et foris per regularem disciplinam. Attende ergo vir bone, et circunspectus esto si operaris
ad quod venisti: pone juxta sancti viri illius consilium, rationem cum operibus tuis, et vide si vitam tuam, imo
diem transigis sine invidia, sine superbia, sine murmuratione vel detractione, si cibo vel potu, somno vel otio est
resolutus, si minus legis, minus oras, minus plangis quam oportet, si incipientem aliquo exemplo tuo destruxisti,
46

