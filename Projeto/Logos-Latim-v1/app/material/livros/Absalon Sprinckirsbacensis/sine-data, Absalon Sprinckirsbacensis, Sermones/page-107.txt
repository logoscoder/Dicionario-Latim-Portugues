omnis armatura fortium (Cant. IV). Propugnacula hujus turris, sunt perfecti viri et Ecclesiae doctores, qui in
sublimi constituti exemplo bonae vitae caeteros regunt et defendunt: clypei vero dependentes sunt quique
inferiores, qui scuto humilitatis et patientiae ab incursu hostium seipsos custodiunt. Domus etiam orationis
ecclesia dicitur, propter eos qui vel pro conscientia delicti, vel desiderio praemii obsecrationibus et orationibus
vacantes, non recedunt a templo Dei die ac nocte. De [0225A] qua domo scriptum est: Etenim passer invenit sibi
domum, et turtur nidum sibi ubi ponat pullos suos (Psal. LXXXIII). Ubi per passerem volatus contemplativi viri,
per turturem gemitus peccatoris designantur.
Haec est domus illa, in qua Christus cum Zachaeo vult manere dicens: Zachaee, festinans descende,
etc. Sed quae est arbor de qua jubetur descendere Zachaeus antequam recipiat Christum in domum suam? Ipsa
est sycomorus, ficus videlicet fatua exuberans, cortice et foliis fructum ferens inutilem. Et significat hujus vitae
delectationem ferentem ficus malas valde, ficus, inquam, voluptatis, corticem vanitatis et folia levitatis. Fructus
arboris hujus plenius noverunt, qui implicuerunt se voluptatibus [0225B] hujus vitae, ducentes in bonis dies suos,
et hanc sibi partem statuerunt uti deliciis et frui bonis. Sed, o Zachaee, quis te docuit de hac arbore descendere?
quis fugere a ventura ira. Ipse certe, qui te justificavit. Zachaeus enim justus vel justificatus interpretatur.
Justificatus plane, et hoc justicia triplici, scilicet justicia praecepti, justicia exempli, justicia consilii. Justicia
praecepti est, secundum mandata Dei vias suas dirigere, quod Zachaeus fecit, sicut de seipso dicit: Et si quid
aliquem defraudavi, reddo quadruplum. Justicia exempli est praeter mandata Dei ad exemplum virtutis imitandae
relinquere testimonium boni operis, ut ibi: Ecce dimidium bonorum meorum do pauperibus. Justicia vero
[0225C] consilii est, spretis rebus transitoriis Deo firmiter per contemplationem adhaerere, sicut de Zachaeo
scriptum est: Et descendit festinanter, et excepit illum gaudens. Et certe praedictis verbis nobis qui per Zachaeum
signati sumus, in Zachaeo loquitur Christus, jubens nos praedictis passibus justiciae de arbore sycomoro
descendere, ne aliqua remaneant in nobis vestigia voluptatis, vanitatis, sive levitatis, quibus domus nostra, id est
ecclesia sordidata advenientis offendat reverentiam majestatis.
Oportet ergo domum hanc in qua Christus vult manere triplici apparatu praeparari, ut sit domus
pulchra, mensa locuples, idonei ministrantes. Ad domus hujus pulchritudinem sufficit proponere, quod universus
lapis preciosus in structura ejus [0225D] locatur, jaspis, saphyrus, chalcedonius, smaragdus, sardonyx, sardius,
chrysolitus, beryllus, topazius, chrysoprasus, hyacinthus et amethystus. Jaspis qui colore est mediocriter viridis,
et in fundamento hujus domus primo ponitur, imperfectos quosque significat in Ecclesia, qui summam virtutum
viam nondum attingentes, sola fidei virent simplicitate, quibus scriptum est: Justus autem meus ex fide vivit
(Habac. II). Huic superponitur saphyrus, qui colorem habens aerium maculis quibusdam distinguitur, significans
eos qui plerumque rapiuntur desiderio coelestium, sed terrena sollicitudine et negotiis hujus seculi, quasi
quibusdam maculis afficiuntur. Tertium locum obtinet chalcedonius colorem habens rubeum, sed obscurum, qui
si cavatus fuerit, [0226A] eum colorem quem prius habebat obscurum exhibet clarissimum: significans eos qui
parati sunt ad omnia pro nomine Jesu sustinenda, tempore tranquillitatis obscuri, sed si aestus persecutionis eos
pupugerit, tunc quales intus latuerint, patientia et pugna manifestum faciunt. Quartus smaragdus fundamentum
perficit, qui colore usque adeo est viridis, quod circumjacentes herbas et folia viriditate sua afficit: significans
sanctos Ecclesiae doctores, qui fidei vigore perfecte virentes, verbo praedicationis et exhortationis caeteros
afficiunt, et ad viam veritatis convertunt. Quintus sardonyx hujus domus parietes erigere incipit, qui colore
candidus, et quodammodo vergens in colorem rubeum, figurat sanctos viros in Ecclesia, qui licet innocentia et
[0226B] puritate vitae sint candidi, tamen vigilando, jejunando, caeterisque tribulationibus voluntarium sibi
martyrium, quod per rubeum colorem exprimitur, propter Deum imposuerunt. Huic superponitur Sardius, qui
totus rubeus, significat sanctos martyres, qui per multas persecutiones et injurias, tandem hostiam vivam
sanguine suo perfusos seipsos Deo obtulerunt. Septimus chrysolitus totus est aureus, in auro vero coelestis
donum sapientiae exprimitur, et significat iste lapis eos qui hoc donum divinitus perceperunt, ut Joannes in
Apocalypsi, et Paulus qui per revelationem, et prophetae qui per inspirationem Christi et Ecclesiae mysteria
ordinaverunt. Octavus est beryllus eximiae claritatis colorem coeruleum habens admistum, viros significat
claustrales et religiosos, [0226C] qui sancta conversatione puri, tamen ne aliqua seculi contagione maculentur, se
ipsos a terrenis occupationibus, soli Deo vacantes, sequestraverunt. Parietibus vero consummatis, tectum domus
inchoat. Topazius, qui aerio et aureo colore intermistus, eos designat, qui in utraque vita perfecti, ab activa ad
contemplativam transierunt. Color enim aerius, qui et coelestis, designat contemplationem. Color vero aureus eo
quod ad rubeum accedat colorem vitae activae tribulationes, ut in isto loco: et quandoque fulgorem miraculorum
ut in sequentibus dicetur, designat. Decimus aut chrysoprasus viridi aureoque colore distinguitur, virtutem
habens (aiunt physici) medicinalem, [0226D] et significat eos, qui praeter fidei virtutem, etiam operationem
miraculorum acceperunt, ut illi qui sanare infirmitates, suscitare mortuos, fugare daemones meruerunt.
Undecimus est hyacinthus qui totus coelestis sive aerii coloris est, et significat viros summae contemplationi
deditos, solum Deum et ea quae Dei sunt meditantes, totique absorpti in spiritum, corpore sunt in terris et
conversatione in coelis. Duodecimus amethystus tectum consummat, purpureum habens colorem; purpura vero
regum ornamentum esse solet, et propterea per amethystum apostoli recte designantur, qui verbo et martyrio
107

