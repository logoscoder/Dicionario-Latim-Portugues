conscientia languente exterioris conversationis opera prava admodum sunt vel omnino infructuosa. Respiciamus
nunc ad radicem arboris, qua viridi et incolumi existente stipes ipsius robustus, rami extensi, densa folia
apparent: sed et flores et fructus idonei ex ipsa proveniunt tempore opportuno. Quod si radicem aridam habuerit
truncus arboris stat inutilis, rami sine foliis, et exsiccati sine spe florum et fructus proventuri.
Ut autem simile, quod induximus, nobis adaptemus, [0058D] bona radix, bona est conscientia: infirma
radix, infirma conscientia: haec Deum super omnia, illa mundum super omnia diligit. Infirmae conscientiae offer
paupertatem, sed eam non suscipit, quia amor mundi et paupertas non conveniunt: nec dolores et miserias
amplectitur, quia amatores mundi ista non appetunt. Rursus infirma conscientia humilitatem abjicit, quia in
mundo vult apparere sublimis: econtra bona conscientia paupertatem appetit, quia ejus desiderium non in divitiis,
sed in Deo est. Amat labores et molestias ferre propter Deum, quia non requiem quaerit hominum, sed eam quae
in Deo est. Amat etiam humilitatem, quia haec est via quae ad Deum ducit et quae ex Deo est. Ergo ad hoc ut
diligamus dona illa, quae Redemptor noster nobis praesentavit, necessarium est ut puram habeamus [0059A]
conscientiam. Quia qualis est radix, talis est et fructus: et qualis conscientia, tale est opus ejus. Munda
conscientia nunquam pravum opus facit, infirma conscientia nunquam opus magnum facit. Quia et si magna
videatur facere, magna tamen non sunt, eo quod non bono animo nec bona intentione fiant. Deus autem pensat
potius affectum quam censum, sicut scriptum est. Hinc est quod in vinea Domini (quae est Ecclesia) multi
multum laborant, multas faciunt eleemosynas, peregrinationes, orationes et jejunia, et tamen parum proficiunt.
Alii parum laborant, pauca foris faciunt, et tamen, quia mundi corde sunt, multum perficiunt, et (ut expressius
dicam quod sentio) multi gloriantes in operibus suis magis in profundum inferni demersi sunt, eo quod [0059B]
operum apparentiam magis quam munditiam conscientiae fuerint secuti. Ipsa enim puritas conscientiae apotheca
est virtutum et bonorum operum, de qua omnis qui Deo vult placere, dona debet proferre ad obsequium illius.
De qua etiam hodie tres magi sive reges, qui nato Domino primitias spiritus acceperunt, venientes ab
Oriente, aurum, thus et myrrham obtulerunt, nobisque eadem offerenda Deo docuerunt: quoniam non est
ignobile exemplum, quia regia autoritate nobis est commendatum. Obtulerunt, inquam, aurum preciosae
voluntatis, thus devotae orationis, myrrham laboriosae actionis. Haec enim tria per tria dona quae diximus hac
ratione intelliguntur. Aurum enim fulget, thus redolet, myrrha est amara. [0059C] Ergo per aurum recta voluntas
significatur, propter ignem in ea lucentis charitatis. Per thus oratio, propter odorem sive affectum devotionis. Per
myrrham bonum opus propter amaritudinem laboris. Tres reges munera ista offerunt, quorum primus est vigor
rationis, secundus est praeceptum sacrae eruditionis, tertius radius divinae aspirationis. Istis regibus in hac vita
mortali nos regi et gubernari expedit. Si quaeras a ratione quae Deo offerre debemus, respondet tibi, puram
voluntatem, sanctam orationem, bonam actionem. Idipsum mandatum Dei et gratia aspiratrix acclamabunt.
Reges isti veniunt ab Oriente, quia in ratione oritur nobis sol per juditium discretionis, in praecepto Dei oritur
nobis sol per illuminationem veritatis, in gratia aspirante [0059D] oritur nobis sol per infusionem virtutis. Quod
si aliquis reges istos a magnitudine scientiae magos velit appellare, non dissonat a praedictis: quoniam
quaecunque in notitiam nostram veniunt praecipue adminiculo rationis mandato Dei, et gratia aspirationis
innotescunt.
Nos ergo praedicta dona, scilicet aurum, thus et myrrham, Christo sic offerimus, ut corde, ore, et opere
Deus glorificetur a nobis: et juxta dictum beati Augustini: Psalmis et hymnis, cum oramus Deum, hoc teneamus
voluntate et corde quod ore proferimus, ne dissimilitudo in affectu cordis, tollat virtutem orationis. Verumtamen
cogitatio cordis quandoque est in eo quod ore dicitur, quandoque est [0060A] ad id quod dicitur, quandoque est
sub eo quod dicitur, quandoque est contra id quod est. Tunc autem cogitatio est in eo quod dicitur, quando
intentio orantis in virtute psalmi vel alterius orationis, et nihil aliud directe respicit: quae oratio animata est et
Deo accepta, meritum habens juxta mensuram devotionis. Quandoque cogitatio fertur non in id quod ore
profertur, sed ad aliud tantae vel majoris aestimationis utpote ad pascendum pauperem, ad vestiendum nudum,
ad ministrandum infirmo, quae cogitatio est ad id quod ore dicitur, quia id ipsum obtinere contendit: et quoniam
per Spiritum Dei promovetur, non minuit, sed auget frequenter meritum orationis. Sub eo vero quod ore dicitur
est cogitatio, dum servo Dei orante, cogitatio ipsius ad aliquam [0060B] necessitatem corporalem relabitur: ut si
post multum jejunium orans cogitet de refectione, post multas vigilias de somno, in infirmitate de proprio dolore.
Et haec cogitatio quia necessitate quadam absque peccato ingeritur, non tollit omnino virtutem orationis: quia
tamen ad naturalia respicit, et supra naturam non meretur, ex parte minuit meritum orantis. Ista cogitatio est sub
eo quod ore dicitur, quoniam haec de spiritu hominis, istud, id est dictum oris, de spiritu Dei procedit. Contra id
vero quod dicitur est cogitatio cordis, dum labiis Deum orantibus cor ad illicita et turpia cogitanda dejicitur,
qualia sunt odia, perjuria, carnales illecebrae, mendacia, simulationes. Neque tunc vox, quae ore profertur, oratio
bona, sed simulatio debet appellari: [0060C] quia simulata aequitas est duplex iniquitas, sic enim per simile
videamus qualiter affectus cordis cum voce convenire debet, sic se habent adinvicem cogitatio et oratio, sicut
vigil servans noctis vigilias ad eos qui sunt in castro. Si enim, hostili manu irruente, vigil ille solicite vociferetur
ad eos qui in castro sunt, clamans ut surgant, ut evigilent, ut armentur, et se defendant et illi qui deintus sunt nihil
24

