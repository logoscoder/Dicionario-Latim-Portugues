patiebatur fluxum sanguinis, id est effusa erat sicut aqua per illicita desideria carnis: tandem fimbriam vestimenti
ejus tetigit et sanata est (Marc. V). Vestimentum Christi, habitus est virtutis: fimbria vestimenti, fructus est
bonae operationis. Sicut enim fimbria exornat [0099C] vestem, sic bona operatio exornat virtutem. Mulier ergo
illa fimbriam vestimenti tetigit, quando anima peccatrix exemplo bonorum operum provocata, bene operando
pristinos errores derelinquit. Haec mulier tempus purgationis observare debet septem diebus, et triginta tribus,
quae in summa quadraginta constituunt. In quadraginta vero est denarius per quaternarium multiplicatus: quippe
quater decem quadraginta efficiunt. Per denarium ergo propter legis mandata accipimus legem, per quaternarium
quadripartitam legis observationem, id est historiae, tropologiae, anagoges, et allegoriae.
Siquidem legis mandata neminem ad perfectum perduxerunt sine spiritali intelligentia (Hebr. VII):
[0099D] nam litera occidit, spiritus autem vivificat (II Cor. III). Hinc est quod Moysi qui figuram legis gerit,
terra promissionis ostenditur (Deut. XXIV), sed in ipsam non introducitur: quia lex ostendebat per quam viam
homines legis ad veram et coelestem terram promissionis deberent incedere, sed tamen in ipsam eos minime
potuit introducere. Alibi quoque manus Moysi graves leguntur fuisse, sed auxilio Aaron sustentantur et eriguntur
(Exod. XVII), quia carnalia legis opera, quae per manus Moysi significata sunt, gravia erant et importabilia, nisi
cum Aaron noster sacerdos, tamen secundum ordinem Melchisedech, illa temperabat et erigebat spiritali
intelligentia. Ergo istorum quatuor observatio, id est historiae, tropologiae, anagoges, allegoriae, [0100A] quibus
anima debet purificari, quibus Deo debet reconciliari, necessaria est.
Historia siquidem per mandatum homines foris instruit: tropologia per morum informationem animam
intus regit: allegoria, quae est in contemplatione coelestium, ad perfectum perducit: historia viam bene operandi
demonstrat: tropologia voluntatem informat: allegoria per fidem cor mundat: anagoge interiorem hominem sola
ea quae Dei sunt, contemplando purificat. In historia, propter praeceptum invenitur obedientia: in tropologia,
disciplina: in allegoria, fidei sinceritas: in anagoge invenitur charitas. Docet te historia qualiter per obedientiam
ad superiorem vivas humiliter: tropologia, quomodo ad parem vel ad inferiorem socialiter: [0100B] allegoria
docet te credere fideliter; anagoge docet te amare perseveranter. Et duo prima, ostendunt viam justitiae ad
proximum: reliqua duo cultum pietatis ad Deum. Haec sunt quatuor alae cherubin, quarum duabus volant, et
duabus tegunt corpora sua (Ezech. I). Sancti enim viri qui sunt cherubin, id est plenitudine divinae scientiae
illuminati, duabus alis tegunt corpora, quando per historiam et tropologiam, praesentem informant
conversationem: duabus alis volant, quando allegoria et anagoge per fidem et charitatem sursum eriguntur ad
contemplationem. Istae sunt illae quatuor rotae, quibus arca Dei de terra Philistiim ad tabernaculum foederis
reducitur: et haec sunt illa quatuor [0100C] quibus anima a regione dissimilitudinis ad gremium matris Ecclesiae
revocatur. Hoc etiam per tempus purificationis ostenditur, ubi nominantur dies septem et triginta tres: et inprimis
quidem septem diebus admittitur ad consortium hominum, postmodum expletis triginta tribus diebus adducitur
ad templum. Per septem itaque dies, quibus universum tempus volvitur, universitatem temporis intellige, quibus
debemus ad communionem hominum admitti, hoc est, fraternae charitati studere. Vide quomodo, si non habes
quod tribuas, saltem quod potes, affectum pietatis omnibus benigne impendas. Esto misericors ad miseros,
compatiens ad infirmos, consolator ad desperatos. Neminem injusta operatione [0100D] concusseris, nulli
detrahendo calumniam intuleris, non alicui malum pro malo reddas, injuriam tibi illatam in tribulatione gaudens
patienter sustineas, benedic maledicentibus, ora pro persequentibus et calumniantibus, ut sis filius Patris tui qui
in coelis est. Semper in corde tuo habeto illam veritatis sententiam: In patientia vestra possidebitis animas vestras
(Luc. XXI). His et his similibus modis in hoc praesenti tempore purificaberis, si fraternae charitati operam
dederis per affectum misericordiae et pietatis. Per dies triginta tres illud beatae purificationis tempus
intelligendum puto, quando quasi triginta trium annorum occurremus omnes in virum perfectum juxta mensuram
aetatis plenitudinis Christi, quando ingrediemur in Sancta [0101A] sanctorum, id est in templum non
manufactum in coelestibus, quando, sicut scriptum est, purificabimur ab omni inquinamento carnis et spiritus (II
Cor. VII). Ibi fratres, plene cognoscentes et cogniti, lux vestra non lucebit in tenebris, sed manifesta luce operum
et cordium portabitis lucernas ardentes in manibus vestris: Lucernas dico non solum glorificati corporis, sed
conscientiae lumine divini amoris radiantis. Quod fortassis praefigurant luminaria quae hodie offertis ad mensam
Domini, hoc est ad altare, non sine lumine sed ardentia.
Attende, si placet, cerae operatricem apiculam qualiter operatur, quomodo negociatur. Volat per plana
camporum, per compita hortorum, et condensa nemorum, flores habentes in se sementem dulcedinis [0101B]
quaerit: postmodum inventis floribus ore mordaci virtutem saporis ex flore sugendo extrahit, et revertens ad
alvearia mirabili artificio favum id est ceram cum melle perducit, sed operatione aliena post modum melle a cera
sejuncto, in cereum cera formatur, qui accensus igne ad altare Christi praesentatur. Omnia haec, o anima fidelis,
in te invenies, omnia tibi possunt assignari. Per apiculam enim in te sanctam accipe meditationem, quae volando
huc illucque discurrit, dum misericordias Domini in praesenti seculo, praemia justorum et supplicia malorum in
futuro studiosa cogitatione retractat et revolvit. Haec igitur apicula, id est, sancta meditatio duas alas habet, id est
investigationem, et [0101C] admirationem. Sunt enim quaedam noscibilia Dei, quae a nobis in hac valle miseriae
44

