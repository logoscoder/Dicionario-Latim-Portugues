vestibulum et altare viginti quinque viri habentes dorsa contra templum, et facies ad orientem, et adorabant ad
ortum solis (Ezech. VIII). Per hos XXV viros, recte pusillanimes et ignavi figurantur, qui dum neque in templo
cordis thimiama sanctae devotionis, neque in altari corporis sacrificium boni operis offerunt, quasi inter templum
et altare positi otiosos se ostendunt. Unde congrue de his dicitur, quod habeant dorsa contra templum, et facies
ad orientem: quia et disciplinam humiliata mente suscipere nolunt, et tamen consolationis, quae per orientem
significatur, [0024B] participes esse volunt. Inde est quod adorant ad ortum solis adorare est in beneficiis et
consolationibus Deo gratias agere. Unde dicitur: Confitebitur tibi cum benefeceris ei (Psal. XLVIII). Et haec de
formidolosis. Nam per eos qui a bello domini separentur eo quod uxores ducant, significantur luxuriae dediti,
quae etiam sapientes infatuat, fortes prosternit, erectos incurvat, sublimes dejicit. Quis ergo tantae pestis non
caveat insidias? Quis ejus dolis non timeat seduci? Ecce, inquit beatus Job, hi qui serviunt ei, hoc est viri sancti,
sunt instabiles et in angelis suis reperit pravitatem, quanto magis nos qui inhabitamus domos luteas et terrenum
gerimus fundamentum (Job IV). Hostis iste [0024C] e vicino positus est, quod et si non semper praevaleat dum
suggerit, interdum tamen loci et temporis opportunitate seducit. Sic olim Sichem filius Hemor in Dina (Gen.
XXXIV), David in Bersabeae (II Reg. XI), senes Babylonis in Susanna (Dan. XIII), Holofernes in Judith captus
occubuit (Judith. XIII), quorum nullus in concupiscentiam exarsisset nisi concupiscendi occasio e vicino posita
se obtulisset. Attende ergo quam sit filia Babylonis, id est, carnis conditio, misera, utpote necessario moritura,
victura brevi, custos sepulchri, socianda vermibus, judicio addicta: et nisi misericorditer liberata fuerit in
aeternum peritura. Ut ergo liberemur ab hac servitute misera, sacrae Scripturae regamur magisterio, quae
amatorem suum a terrenis contagiis sursum [0024D] elevat, dum eum primo per disciplinam instruit, in habitu et
gestu corporis, secundo per scientiam in rebus agendis, tertio per prudentiam in moribus, quarto per sapientiam
in coelestibus, sive in contemplatione coelestium. Dum enim primo avertit oculos suos homo ne videant
vanitatem, non exaltat in risu vocem suam, non loquitur scurrilia, quae ad rem non pertinent, neque fert pedem
quo non licet: jam per disciplinam bonae vitae initium, videlicet formam religionis est assecutus. Postmodum
cum in operibus sive rebus agendis invenitur sollicitus, impiger, circumspectus, cautus, providus, jam
magistrante scientia ipso exercitio boni operis occasionem peccandi praescindit. Tertio, cum jam placent ea quae
dixi, paulatim incipit conscientia [0025A] purgari a vitiis, et subintrante prudentia ornari incipit virtutibus et
bonis moribus. Quarto, cum jam virtutes est adeptus, parum est ei abstinere a vitiis, sed per suavitatem divinae
sapientiae incipit sapere ea quae Dei sunt, ut jocundum sit ei fabulari cum Deo, rimari coelestia, dicendo cum
propheta: Mihi autem adhaerere Deo bonum est, ponere in domino Deo spem meam (Psal. LXXII). Hae sunt
quatuor rotae, quibus sacra pagina amatorem suum informat, et sursum evehit, docens eum offerre corpus suum
hostiam sanctam, viventem, Deo placentem (Rom. XII), et immaculatum se custodire ab hoc seculo (Jac. I). De
quibus in propheta dicitur: quia cum elevarentur animalia, elevabantur et rotae pariter juxta ea (Ezech. I). Quippe
sancti viri [0025B] non aliter per coelestia desideria ad Deum respiciunt, nisi hic virtutum quadriga eos fuerit
persecuta.
Per tertium genus hominum qui a bello domi separantur, eo quod domos aedificent, significantur
curiosi, plusquam oportet curis exterioribus intenti, quales sunt homines hujus seculi, qui faciunt in mari viam,
circumeunt terras, faciunt divitias et non in judicio, terminum copulant ad terminum, tanquam ipsi soli habitaturi
sint super terram (Isa. V). Sed quid nobis de his qui foris sunt judicare, qui hoc curiositatis malum in
nobismetipsis invenimus, et tanto periculosius quo amplius aliorum facta vel dicta magis quam nostra
discutimus. Quis enim nostrum de seipso adeo sollicitus, qui non curet exteriores administrationes et judicet
officia inordinata? [0025C] Hic dicat plus rigoris esse quam oportet, ibi plus dispensationis, imo (ut plenius
dicam quam sentio) dum plenius indagare volumus quae ab aliis fiant, fingendo ea quae non eveniunt, in
detractionis vitium praecipitamur. Inquit enim alter alteri: nunquid novisti quid ille loquitur in silentio? quid agit
in occulto? qualis est in incessu? qualis in habitu! veruntamen occultum teneas, donec res melius innotescat.
Quid tu radix peccatrix occultum vis fieri, qui sanguinem fratris tui jam effudisti? Ecce sanguis ejus clamat ad
dominum de terra (Gen. II). Jam causa ejus in aeterni regis palatio omnibus innotuit, plangunt eum Cherubin et
Seraphin: cui innocenti detraxisti, quem sanum vulnerasti, [0025D] cujus sanguinem injuste effudisti. Quid tibi
potest esse animi recta sapienti, quando frater tuus hoc meditatur in oratione, hoc in lectione, hoc in opere, imo
ubique locorum gemit cruentus vulnere quod tu injuste ei inflixisti? O consummata religio quae summam suae
perfectionis constituit in detractione alienae virtutis. Dicis forte, quia vir spiritalis es qui omnia judicas et a
nemine judicaris. Et ego tibi sine tui judicio illius ethnici versiculo respondebo: Quia omne animi vicium tanto
conspectius in se crimen habet, quanto major qui peccat habetur. Demum si spiritalis es et contemplativus. Si
contemplativus es, Deum vides. Non indigneris ergo si te interrogo, cum sim pulvis et cinis. Quando Deum
vides, in ipso quid vides? Nisi [0026A] visus tuus fallitur, dices quia humilitatem, mansuetudinem, charitatem,
patientiam ad omnes. Flecte oculum ad te ipsum, in te quid vides? Nisi te ipsum accusare erubescis, dices quia
superbiam, impatientiam, insuavitatem, diffidentiam ad omnes. Recto ergo usus consilio, te ipsum primo loco
reprehendis. Imo si justus es, in principio accusator es tui (Prov. XVIII), sicut quondam Job ille justus, cum
Deum oculo contemplationis respiceret, sua infirma intuens et accusans exclamavit dicens: Auditu auris audivi
te, nunc autem oculus meus vidit te, idcirco me reprehendo (Job XLII). Quasi diceret, primo audivi te per tuae
7

