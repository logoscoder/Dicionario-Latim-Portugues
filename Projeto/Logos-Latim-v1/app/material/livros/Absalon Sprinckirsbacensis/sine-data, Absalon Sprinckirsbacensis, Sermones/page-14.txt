Pater etenim misericordiarum annum benignitatis, diem remissionis, tempus miserendi annuncians,
imbrem matutinum et serotinum promittit in abundantia, ut in stillicidiis ejus foecundata aperiatur [0038C] terra
et germinet salvatorem. Descendere, inquit, faciam ad vos imbrem matutinum et serotinum: imbrem intellige non
corporalem sed spiritalem, de quo Propheta: Descendet sicut pluvia in vellus (Psal. LXIV). Et Isaias: Sicut imber
descendit de coelo et inebriat terram, et infundit eam, sic erit verbum quod egreditur de ore meo (Isa. LV).
Imbrem Verbum Dei, Filium Virginis significare voluit, qui instar pluviae criminosos lavat, novellas plantationes
in domo Dei educat, sitientes justitiam (viros perfectos loquor) potat. Lavat igitur in compunctione, educat in
provectione, potat in consummatione. Vis videre hunc imbrem lavantem? Accipe lacrymas Mariae peccatricis,
poenitentia Pauli persequentis, [0038D] confessionem Petri negantis, deprecationem latronis supplicantis. Si
abluerit, inquit propheta, sordes filiarum Sion, et sanguinem Jerusalem laverit de medio ejus in spiritu judicii et
spiritu ardoris (Isa. IV), quasi dicat, tunc sanctus vocabitur omnis qui relictus fuerit in Jerusalem. Attende, si
placet, consequenter educantem, et adjuvabit, inquit, eos Dominus, et liberabit eos, et eruet eos, a peccatoribus et
salvabit eos, quia speraverunt in eo (Marc. XIV). Quos adjuvabit? Eos utique quos segregavit a seculo, et vocavit
per gratiam suam, qui cum ipso ferventes spiritu stant in acie dicentes cum Petro: etiamsi oportuerit me mori
tecum, non te negabo: fortes quidem proposito sanctitatis, infirmi tamen constantia virtutis. Hos, inquam, adjuvat
[0039A] Dominus in pugna hostium, liberat a servitute vitiorum, eruit a peccatoribus, hoc est, a scandalo
proximorum: tandem salvabit eos, quia speraverunt in eo. O quam suavis est educatio haec, quae ducit a flore
primaevae conversationis usque ad fructum extremae remunerationis! Vis hunc imbrem videre potantem?
Recordare quantum ad historiam fontem Agar a facie dominae suae fugientis (Gen. XXI), vas aquae Heliam
reficientis (III Reg. XVII), aquas murmurantis populi in deserto (Exod. XV), aut demum nuptias architriclini
(Joan. II). Sic certe spiritaliter alios potat magnitudine revelationum, alios profunditate Scripturarum, quosdam
exercitio sanctae meditationis, alios suavitate devotionis. Et imber quidem talis est, sed ubi est ejus descensus?
[0039B] Sic enim dictum est: descendere faciam. Parvum ne descensum existimas Filium Dei pannis involvi,
pendere ad ubera matris, incarnari, demum crucifigi? Audi descensum: Similis, inquit, factus sum pellicano
solitudinis, factus sum sicut nycticorax in domicilio (Psal. CI). Pellicanus avis est macilenta, et corpore tenuis:
nycticorax avis est nocturna, et colore deformis. Et ipse quidem similis factus pellicano, quando nostrae naturae
assumpsit maciem: factus est sicut nycticorax, quando pependit in cruce non habens speciem nec decorem. Et
alibi: Traditus sum et non egrediebar, oculi mei languerunt prae inopia (Psal. LXXXVII): Traditus sum, id est,
expositus passioni, secundum infirmitatem corporis, non egrediebar demonstrando potentiam divinitatis.
[0039C] Magnus est iste descensus, magna humiliatio, magna demum dignatio medici intrare
infirmariam aegroti. Et multi quidem infirmi in ea jacebant, utpote socrus Petri (Luc. IV), filius reguli (Joan. IV),
puer centurionis (Matth. VIII), sed et multitudo magna languentium, caecorum, claudorum, aridorum (Joan. IV),
desiderantium salutaris medici adventum. An non vere caecus qui ait: Cor meum conturbatum est, dereliquit me
virtus mea, et lumen oculorum meorum, et ipsum non est mecum (Psal. XXXVII) Similiter et aridus qui dixit:
Dies mei sicut umbra declinaverunt, et ego sicut foenum arui (Psal. CI). Et alibi de claudis dicitur: Filii alieni
mentiti sunt mihi, filii alieni inveterati sunt, [0039D] et claudicaverunt a semitis suis (Psal. XVII). Et caeci
quidem ignorando Deum, claudi per defectum bonorum operum, aridi sine humore virtutum. Intravit itaque Dei
Filius hanc infirmariam, id est, nostrae mortalitatis miseriam, quando languores nostros ipse suscepit, et nostrae
naturae participium in beata Virgine sibi univit. Unde hujus infirmariae januam recte dixerim beatam virginem
Mariam: ipsa etenim est porta de qua propheta dicit: Porta haec clausa erit et non aperietur, et vir non transibit
per eam, quia Dominus exercituum ingressus est per eam (Ezech. XLIV). Sed quando, vel ubi introivit per hanc
portam? Interrogemus archangelum Gabrielem qui et ingressum diligenter observavit, et [0040A] fideliter
annunciavit: Ave, inquit, Maria, gratia plena, Dominus tecum (Luc. II). Dominus tecum per protectionem,
Dominus in te per inhabitationem, Dominus ex te per Incarnationem. Ecce ingressus paulo ante cum patre in
coelis, modo incarnatus in utero virginis: Ave Maria, inquit, gratia plena, Dominus tecum. Quid est ave? Forsitan
hoc est, sine vae. Eva mater praevaricationis, vae multiplex in poenam inobedientiae excepit. Et primum quidem
vae: Multiplicabo aerumnas tuas: secundum, in dolore paries filios: tertium, sub viri potestate eris (Gen. II). Et
quid horum in beata Virgine reperies? Neque aerumnam in conceptu, nec dolorem in partu, sed nec viro subdita
perpetuae virginitatis obtentu.
[0040B] Hoc est ergo quod dicit angelus: Ave Maria, hoc est, sine vae, quae gratia plena, id est Spiritu
sancto foecunda fuit: Plenam siquidem gratia esse expedivit per quam quasi per carnale quoddam fons divinae
gratiae ad universitatem humani generis redundavit. Ipsa etenim est terra de qua fons ille scaturivit, de quo in
Genesi scriptum est: Nondum enim Dominus pluerat super terram, nec erat homo qui operaretur terram, sed fons
ascendebat de terra qui irrigavit superficiem terrae (Gen. II). Fons equidem de terra ascendit, quando splendor
gloriae et fons vitae Dei Filius de beata Virgine nasci voluit. Superficiem terrae irrigavit, quando ipsos
peccatores et abundantes in seculo, tam Judaeos quam gentiles ad fidei gratiam convertit, et non [0040C] solum
convertit, verum etiam a laqueo mortis redemit, sicut scriptum est de ipso: Quia venit filius hominis quaerere et
salvum facere quod perierat: et animam suam dare in redemptionem pro multis (Luc. XIX). Et fortassis
14

