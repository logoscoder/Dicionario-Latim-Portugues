designatur, ut ibi: Quae est ista quae ascendit per desertum, sicut virgula fumi ex aromatibus myrrhae et thuris?
Quandoque vero fulgor iste ignem excitat in peccatoribus, ut quando audita vita illa beata [0268C] invisibilium
bonorum amore, velut igne quodam accenduntur, de quo igne Moysi praecipitur (Levit. VI.), ut in altari Domini
jugis sit ac perpetuus. Aliquando etiam fulgor iste in reprobis excitat caliginem, ut dum visa justorum ardua
conversatione, se ad illam ascendere posse diffidunt, et sic caligine desperationis excaecantur. De hac caligine in
Psalmo dictum est: Inclinavit coelos, et descendet et caligo sub pedibus ejus (Psal. XVII). Ex metu enim
extremae ultionis (quae per pedes Domini recte accipitur) in reproborum mentibus oritur caecitas desperationis.
Fulgebunt igitur justi, ut diximus, et tanquam scintillae in arundineto discurrent. Scintillae vero
[0268D] viros sanctos significant, qui foris lucent bono opere, et intus ardent charitate. Arundo vero peccatores
designat, qui omni virtutum humore siccati, merito suae iniquitatis ignibus aeternis sunt praeparati. Sed in
arundineto viri sancti, sicut scintillae discurrunt, quia sicut scintillae ignis arundines consumunt, et redigunt in
favillam, sic viri sancti exemplo bonae vitae, quod animale et vetustum est in peccatoribus destruunt, et stipulam
vitiorum adhibita flamma charitatis exurunt. Sic ergo mali inter bonos, sicut arundines juxta scintillas, et plateae
arentes juxta aquas positi sunt. Impii enim homines plateae illae sunt de quibus in planctu Hieremiae scriptum
est: Quomodo obscuratum est aurum, mutatus est color optimus, lapides sanctuarii dispersi sunt in capite
[0269A] omnium platearum (Jer. IV). Ex his plateis quaedam juxta aquam positae sunt. Sunt enim plerique
criminosi latas hujus seculi vias tenentes, qui aliquando per verba sanctae exhortationis, aliquando per virtutum
dona quae in aliis aspiciunt, aliquando ad lachrymas et gemitus vere poenitentium corde compunguntur. Qui ergo
verba sacrae Scripturae exhortationis devotus suscipit, etiam vitam praeteritam non deserens, juxta aquam sacri
eloquii positus est, de qua dicitur: Cibavit illum pane vitae et intellectus, et aqua sapientiae salutaris potavit illum
(Eccle. XV). Qui vero dona gratiarum quae in se non habet, in aliis veneratur et diligit, juxta aquam gratiae
spiritalis positus est, de qua dicitur: Effundam super vos aquam mundam et mundabimini ab omnibus [0269B]
inquinamentis vestris (Ezech. XXXVI). Qui ad lachrymas poenitentium in seipso erubescit et confunditur, juxta
poenitentiae aquam positus est, de qua scriptum est: Antequam comedam suspiro, et tanquam inundantis aquae,
sic rugitus meus (Job. III). Sic igitur et plateae sunt, et tamen quodammodo juxta aquas ponuntur, quoniam etsi
latas hujus vitae vias teneant, eo quod Dei dona venerantur in aliis et diligunt, suscipiendae gratiae habiliores et
promptiores fiunt.
Videre jam potes qualiter Virgo mater, quae prius comparata est olivae speciosae in campis, sit quasi
platanus exaltata juxta aquam in plateis, subintellige constitutis. Platanus siquidem arbor lata est, expansis ramis,
umbram faciens uberiorem, quae [0269C] idoneum est umbraculum his qui calore solis intemperato fuerint
fatigati. Umbra illius platani nihil aliud confidentius accipitur, quam incarnatio Verbi de qua dicitur: Et virtus
Altissimi obumbrabit tibi (Luc. I.). Si enim umbrae naturam enucleatius inspiciamus, ex lumine et corpore
efficitur. Tunc ergo platanus haec umbram copiosissimam reddidit, quando lumen incorporeae divinitatis in
beata Virgine assumpsit corpus nostrae humanitatis. In plateis autem umbra platani hujus diffusa est, quoniam
omnibus criminosis, et sub peccati onere gementibus, opem suae protectionis porrigit, omnibus, inquam, post
lapsum redeuntibus et desiderantibus viam salutis. Considerate modo omnes plantas, quae [0269D] de radice
matris Evae prodierunt, si aliqua tam sublimis sit, ut Maria, quae, et si pro conditione naturae aequalis sit
caeteris, tamen donis et meritis supra omnes exaltata est. Tribus plane modis eam super omnes filias Evae
videmus exaltari, videlicet per sanctificationem, qua exaltata est ab omni affectu terrenae corruptionis: per
cognitionis plenitudinem, qua exaltata est ab omni nubilo erroris: per summam contemplationem, qua exaltata
est ab omni tumultu mundanae actionis. Nobis igitur, fratres charissimi, qui ad hanc virtutum eminentiam
assurgere non possumus, sub umbra ejus pausandum est, ubi in aestu vitiorum refrigerium, in pressuris seculi
umbraculum, et in omnibus laboribus quae huic vitae fastidium ingerunt, quietem assequamur. Festinet [0270A]
ad umbram protectionis ejus qui longe est, teneat nec dimittat qui jam apprehendit: quia ipsa est dux securitatis
peregrinantibus, et pervenientibus ad viam portus salutis, quam nobis ejus interventu largiatur Jesus Christus
Dominus noster, cujus regnum et imperium permanet in secula seculorum. Amen.

SERMO XLVIII. IN FESTO OMNIUM SANCTORUM.
Fiant luminaria in firmamento coeli, et dividant diem et noctem, et luceant in firmamento coeli, et
illuminent terram (Gen. I).
Sicut ex Scripturis sanctis cognovimus, omnia opera Domini benedicunt ei, quoniam nulla creatura tam
despecta est quae non aliquo singulari [0270B] beneficio laudem Dei videatur continere. Excellentius tamen
benedictus est in firmamento coeli, non solum quia caeteris creaturis supereminet, verum etiam quoniam
stellarum aliorumque luminum ornatu multiplici, miram Dei potentiam mirabiliter ostendit: quae in eo posita
129

