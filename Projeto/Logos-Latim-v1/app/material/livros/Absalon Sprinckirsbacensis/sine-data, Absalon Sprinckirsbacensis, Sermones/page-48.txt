accidere, cui aqua infunditur ut abluantur sordes, ne vasi adhaereant per viscositatem: quae tamen postmodum
ejiciendae sunt, ne intus remaneant ad vasi impuritatem. Maceratio vero carnis dolorem mitigat, ne per carnis
curam vitia reviviscant in nobis: quin haec consuetudo [0107C] familiaris illius inimici, quem semper nobiscum
ducimus, scilicet nostri corporis, ut quanto ampliora beneficia ei impendimus, tanto acriorem in suggestione
vitiorum illum sentiamus. Correctio vero in opere sanitatem operatur, dum ea tantum facit homo, quae sibi
salubria, proximo utilia, et Deo scit esse accepta: cujus sanitatis conservativa est perseverantia virtutis, sine qua
omnis poenitentia imperfecta debet judicari.
Haec est vera illa poenitentia per quam Ninivitarum vitia subvertuntur, cujus verbum pervenit usque ad
regem, propter quam parcitur universae civitati. Ecce enim rex Ninivae, imo Rex coelorum et Dominus
descendens de solio paternae majestatis induitur [0107D] carnis cilicio, jejunat in deserto quadraginta diebus et
quadraginta noctibus, ut formam poenitentiae suo exemplo ipse demonstraret. Quis enim audiens Filium Dei
indutum cilicio, non metuat molli habitu et discoloribus indui? Quis audiens eum usque ad esuriem jejunasse,
non erubescat his diebus delitias et mensae voluptates? In deserto etiam jejunat, non in civitate, non in conspectu
hominum, ut doceat nos in bonis operibus inanem gloriam et laudes hominum declinare. Neque enim ideo
tentationes desunt nobis, quia tentator ipse invisibili specie non apparet nobis, quia verberibus et contumeliis nos
non afficit, sicut antiquos Christi agonistas impugnare solebat: imo idipsum in confusionem nostram respicit,
quod visibilem se non exhibet nobis: [0108A] eo quod tanquam abjectos et viles nomines indignos nos violenta
tentatione judicet, quos per superbiam et inanem gloriam, vel quibuscunque aliis etiam levibus vitiis a culmine
virtutum videt praecipitari. Ut ergo planctu et gemitu Niniven possimus subvertere formam poenitentiae, nobis,
praeostensam a Domino teneamus, abstinentes non solum a cibis sed etiam a peccatis, quatenus carnem nostram
crucifigentes cum vitiis per austeritatem poenitentiae, perveniamus ad delicias patriae coelestis, praestante
Domino nostro Jesu Christo, cujus regnum et imperium permanet in secula seculorum. Amen.

SERMO XVIII. IN QUADRAGESIMA, LAETARE.
[0108B] Initium vitae hominis aqua et panis et vestimentum et domus protegens turpitudinem ejus
(Eccl. XXV). Quid est hoc, fratres et domini mei charissimi? quid, inquam, est quod facere voluistis? Quare
hominem incircumcisum corde et auribus, in injuriam vestri dispensatorem verbi Dei constituistis? Non sum ego
medicus animarum et panis verbi Dei non est in domo mea (Isa. III), maxime vobis apponendus, qui pane suavi,
pane spiritali soletis refici: praeterea sacri temporis observantia, in quo non solum calamitatis nostrae, sed etiam
liberationis et laeticiae fit recordatio, sermonem vivum et efficacem exigeret pertingentem usque ad divisionem
animae et spiritus (Hebr. VII). In eo enim quod facies Ecclesiae immutatur tum in cultu, tum [0108C] in divini
obsequii varietate, tum in frequentia plangendi et jejunii universitate, nostrae miseriae, quia per primum
parentem incidimus, quasi captivitate suspirantes, recordamur. In eo vero quod vox hodie prorumpit in vocem
exultationis, et laeticiae, quasi liberata de exilio dicens: Laetare, Jerusalem, et conventum facite omnes qui
diligitis eam.
Memoria est illius jocunditatis, quam post hujus peregrinationis labores expectamus, transferendi in
libertatem gloriae filiorum Dei. Licet ergo ad hoc non sim idoneus, dicam tamen aliquid pro tempore, excusatus
obedientia, et vestris adjutus orationibus. Et ut de nostrae calamitatis initio loquendi sumam principium: Et quare
o Adam, homo perdite, induxisti [0108D] super te, et super filios tuos peccatum grande? Quare a deliciis paradisi
in has exilii sedes devenisti? Vere cum in honore esses, non intellexisti: quia cum in horto voluptatis omnia
optata tibi succederent, ecce labor te cruciat, inedia macerat, servitus premit, dolor urit, periculum angustat, mors
ad ultimum exterminat. Audi ergo, o fili hominis consilium, qualiter ad vitam redeas, qui in Adam mortis
sententiam excepisti. Initium vitae hominis, aqua et panis et vestimentum. Cibus per omnia jejunio et
poenitentiae congruus, aqua et panis. Sed sunt aquae quaedam nocturnae valde contrariae his, qui volunt
inchoare bonam vitam, de quibus sponsus in Canticis conqueritur dicens: Caput meum plenum est rore, et cicinni
mei guttis [0109A] noctium (Cant. V): signat ros iste sive guttae noctium affectiones carnalium desideriorum.
Est alia aqua maris salsa et impotabilis, quae non vivificat, de qua Propheta: In mari via tua, et semitae tuae in
aquis multis (Psal. LXVII): Et haec est amaritudo iniquae operationis.
Sed videmus alias aquas salubres, utpote quae a venis terrae ab imo sursum scaturiunt. Item alias quae
desursum, id est a nubibus coeli ad terram usque descendunt. Tertias quae super coelos suis sedibus constitutae
usque ad nos non perveniunt. In primis aquis, quae de terra sursum ebulliunt, significantur lachrymae
poenitentiae: quia, dum peccator quilibet malorum suorum reminiscitur, qualiter terrenis operibus semper
intentus fuerit, nil Deo, [0109B] totum se vixisse mundo, quandoque gratia Dei praeventus compungitur: et sic
evenit ut dum praeterita peccata lachrymis abluit, quasi ab imo terrae aquae fontem producit: Et istae aquae sunt
48

