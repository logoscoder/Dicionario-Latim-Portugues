initium vitae hominis. Per secundas aquas quae a nubibus ad terras distillant, accipimus exempla sanctae
conversationis, quae a viris justis ad nos usque perveniunt: quia dum eorum vitae peccatores bene agendo
student conformes fieri, quasi ab altitudine nubium usque ad terram aqua descendit. Per tertias vero aquas quae
super coelos sunt, affluentiam futurae gloriae intelligimus, de qua dicit Psalmista: Satiabor cum apparuerit gloria
tua (Psal. XVI): Istae etenim terris sunt incognitae: quippe quae nec oculus vidit, nec auris audivit, nec in cor
hominis ascendit, quae praeparavit Deus diligentibus [0109C] se (I Cor. II). Potest tamen alicui historialiter
videri, quod firmamentum aquas illas continens porosum sit, et per poros ejus guttae roris ad terras usque
perveniunt, in quo rore devotio mentis, quae est futurae vitae praelibatio, non incongrue figuratur. Sicut enim ros
quandoque figura est peccati, sicut supra diximus, sic et in bona significatione accipitur, ut ibi: Det tibi Deus de
rore coeli, et de pinguedine terrae abundantiam (Gen. XXVII).
De hac aqua tripartita prima humectat, secunda lavat, tertia inebriat. Sed videmus multos aquis
poenitentiae per contritionem cordis ad modicum humectari, qui secundis aquis non lavantur per studium boni
operis: ideoque nec tertiis quae [0109D] super coelos sunt inebriantur per adeptionem glorificationis. Ecce enim
mundi amatores hoc sacro tempore observantiae quodammodo tracti, statu temporis ad modicum compunguntur,
sed, dum peccata sua debent redimere jejuniis, orationibus et eleemosynis, victi sua prava consuetudine ad
pristina peccata revertuntur. Toto enim tempore jejunii animus eorum est in patinis, et si jejunant semel in die,
comedendo recompensant vices comestionum, tum praeveniendo horam coenae, tum immoderate sumendo, tum
lautioris cibi artificio, tum supra modum appetendo. Isti sunt quatuor satellites gastrimargiae sive gulae, quibus
jejunii meritum minuit, aut certe omnino inutile facit. Corporale siquidem jejunium quatuor haec observare
debet, [0110A] videlicet horam jejunii, sobrietatem abstinentiae, mediocritatem apparatus, et appetitus
mensuram. Considerare ergo debet jejunans utrum aliquod istorum sibi desit; quod si hoc est, non est hoc
jejunium quod elegit Dominus; quin potius sinistra dexterae commiscetur, potius jejunando ventri quam
sobrietati. Jam habemus aliquid de aqua, quae est initium vitae hominis, sed ubi est panis? Initium, inquit, vitae
hominis, aqua et panis, etc. (Eccli. XXIX.) Quatuor panum genera in sacra Scriptura invenimus autentica: primo
panem subcinericium, quem legitur Helias comedisse in deserto (III Reg. XIX). Item alios tres quod distinguit
Moyses in Levitico, videlicet panem coctum in clibano, panem assatum in craticula, et tertium frixum oleo in
sartagine (Lev. [0110B] II). Panis ergo subcinericius propter cinerem significat memoriam mortis, panis coctus
in clibano significat tolerantiam tribulationis; ignis enim tribulationis signum est. Panis in craticula, ubi craticula
inter ignem et panem media ponitur, affectum notat compassionis, quia dum aliorum calamitatibus viscera
compassionis adhibemus, quasi craticula interposita, ignem tribulationis eorum temperamus. Panis vero quartus
defrixus in oleo, dulcedinem notat divinae consolationis. Vere itaque poenitenti panis subcinericius admodum
necessarius est, hoc est memoria mortis, ut in omni opere suo memoretur novissima sua, quam sit interitus
festinus et dubius, quam mutabilis vita, quam sit hora incerta, ut semper memoria mortis praecidat voluptates,
[0110C] quas mundus administraverit. Secundus similiter panis qui coctus est in clibano, et tertius assatus in
craticula, ad bene vivendum pertinent, id est tolerantia tribulationis et compassionis affectus. Omnis enim volens
bene vivere ad hoc studere debet, ne in illatis injuriis per impatientiam statum suae mentis immutet, et ut etiam
proximorum injuriis compassionis affectu condescendat. Ergo si verbum increpationis, si correctionis flagellum,
si detractionis vel opprobrii jaculum per te transierit, patienter sustineas, quia quod in praesenti est
momentaneum et leve tribulationis nostrae, supra modum in sublimitate aeternae gloriae pondus operatur in
nobis (II Cor. IV). Vae, inquit [0110D] Scriptura, his qui perdiderunt sustinentiam (Eccli. II). Qui enim malos
patienter ferre non potuit, ipse sibi per impatientiam suam testis est, quia bonus non est. Vis audire affectum
compassionis? Quis infirmatur, dicit Apostolus, et ego non infirmor? quis scandalizatur, et ego non uror? (II Cor.
III.) Disce, homo, in membris corporis tui, quae sibi invicem subveniunt, qualiter compassionis visceribus
necessitate proximi tui debeas subvenire. Nunquid enim si aliquod de membris tuis infirmitate laboret, in
ministerium illius oculus negabit visum, auris auditum, pes gressum, manus obsequium? (I Cor. XII.)
Nequaquam. Vade ergo, et tu fac similiter erga proximum tuum. Sumus enim, sicut dicit Apostolus, alter alterius
membra (Rom. XII). Quartus [0111A] panis, qui oleo est defrixus, suavitas est divinae consolationis, qui non
solum ad bonae vitae initium, verum etiam ad consummationem est necessarius; quod vos caeterique viri sancti
bene nostis, qui gustatis quam suavis est Dominus. O panis delicate, o panis dulcissime, quis mihi det ut anima
mea esu tuo reficiatur, ut interioris hominis esuries te cibante satietur? Tu es enim ille panis, qui cor hominis
confirmas (Psal. CIII). Attendamus modo in quibus consistat panis hic spiritalis, videlicet suavitas divinae
consolationis.
Consistit plane in devotione sanctae orationis, in meditatione divinae lectionis, in promisso aeternae
felicitatis. Quid enim suavius esse potest homini, quam orationis affectu coelos pulsare, meditatione [0111B]
sancta secreta coelestia penetrare, et in promissione beatitudinis exultare? Primus subcinericius est sine oleo,
quia totus est in luctu; secundus, qui coquitur in clibano, et tertius qui ponitur in craticula, partim habent oleum,
quia, sicut dicit legislator, debent esse oleo liti. Nam tolerantia tribulationis partem habet gaudii, partem
moeroris, sicut de apostolis scribitur: Quia ibant gaudentes a conspectu concilii, quia digni habiti sunt pro
49

