efficiuntur, non noceat illis qui per sacramentum baptismi Christum induerunt: remedium confessionis contra
vae actuale institutum est, in qua peccata actualia relaxantur et restituuntur merita priora, ne remaneat macula
criminis, quam humilitas lacrymosae confessionis detersit. Remedium conversationis contra vae poenale
institutum [0221A] est, vae, inquam, ignis gehennalis, vel ignis purgatorii, ut hi qui, abjecta saeculari
conversatione, laboribus poenitentiae et bonorum operum exercitiis peccata sua in seipsis puniunt, et post
excessum vitae hujus nihil puniendum in se relinquentes, sine impedimento dirigant spiritum ad Deum qui fecit
illum.
Est etiam Ecclesia turris appellata in Canticis ubi comparatur turri, quae aedificata est cum
propugnaculis (Cant. IV). Et alibi: Vos qui in turribus estis, aperite portas, quia nobiscum Deus (Judith. XIII).
Comparatur autem turri propter tria, quia munita, quia sublimis, quia fortis. Munita est Ecclesia, non solum quia
super montem constructa, sed quia flumine et muro vallata est; supra montem, inquam, constructa est
coagulatum et pinguem, coagulatum [0221B] passione, pinguem charitate: de quo monte Esaias dicit: Venite,
ascendamus ad montem Domini et ad domum Dei Jacob, et docebit nos vias suas, et ambulabimus in semitis ejus
(Isa. I). Mons iste Christus est, in quo tanquam in fundamento Ecclesia fundata est, unde scriptum est:
Fundamentum aliud nemo potest ponere praeter id quod positum est, quod est Christus Jesus (I Cor. III). Flumen
quod Ecclesiam circuit, est spiritalium donorum abundantia, qua fideles irrigantur secundum mensuram
donationis Christi, de quo flumine Propheta dicit: Fluminis impetus laetificat civitatem Dei (Psal. XLV). Murus,
quo civitas ista ambitur, fortitudo est continentiae, qua in Ecclesia Dei sancti viri contra [0221C] desideria carnis
muniuntur. Sublimitas autem turris, quam Ecclesiam diximus, altitudo est ecclesiasticae dignitatis: fortitudo est
rigor ecclesiasticae severitatis. Tu ergo, anima proficiens, quae in hac turri vis defendi, sic in Ecclesia Dei
conservare, ut his qui in dignitate supra te positi sunt humilieris per obedientiam, in excessibus tuis corrigendis
disciplinae te subjicias per patientiam, insuper virtutibus munita vitae teneas innocentiam.
Est etiam Ecclesia domus orationis his, qui, relicto saeculari tumultu, soli Deo vacare desiderant, et,
purgata conscientia ab omni inquinamento carnis et spiritus, non solum voce, sed sancta devotione, pio mentis
affectu psallunt Deo in cordibus suis. Illis etenim Ecclesia spiritaliter est domus [0221D] orationis, qui linguam,
affectum, studium orationi impendunt, quos ipse Dominus in Evangelio (Joan. III) veros adoratores appellat, qui
adorant Patrem in spiritu et veritate. Tale profecto orationis genus propheta David postulabat, cum diceret: Sicut
adipe et pinguedine repleatur anima mea, et labiis exultationis laudabit os meum (Psal. LXII). Et alibi: Dirigatur
oratio mea sicut incensum in conspectu tuo (Psal. CXL). Quare sicut incensum? Incensum cum accenditur,
fumum, flammam, odorem ex se emittit: sic et oratio Deo grata, modo fumum compunctionis per recordationem
peccatorum, modo flammam charitatis per amorem coelestium, modo odorem devotionis per bonum mentis
affectum in Deum emittit. Quid enim valet littera sine spiritu, [0222A] vox sine sensu, cibus sine appetitu, oratio
sine affectu? Nam si spiritalium ad corporalia fiat comparatio, sicut cibus corporalis refectio est corporis, ita et
oratio cibus est animae. Certe, si absque appetitu cibum corporalem accipias, magis detrimentum quam
nutrimentum tibi acquiris, eo quod superflue infusum aut noxium fiet aut injucundum. Simili modo oratio sine
affectu, quae cibus debet esse animae, illam non reficit, quia sine fructu est oratio, quae immundis foedata
cogitationibus, et spiritalibus plagis odii, invidiae, elationis, et caeterorum talium sauciata, caret devotione. Tibi
ergo loquar nunc, o anima mea misera, quae in domo orationis, imo inter orandum, tot turpia, tot curiosa, tot
vana cogitasti, quid respondebis Deo tuo cum [0222B] tecum ponet rationem, quod opus suum feceris
fraudulenter? quid respondebis piis animabus, quarum peccata portare debueras, quarum bona percepisti in vita
tua, ut averteres indignationem Dei ab illis? quid demum angelicis spiritibus respondere poteris, quorum non es
reverita praesentiam, contempsisti auxilia, officia neglexisti? solent enim spiritus angelici orantibus assistere,
non solum ut defendant eos ab infestationibus inimici, sed etiam ut orationes illorum ante thronum Dei
repraesentent, sicut Propheta dicit: Praevenerunt principes conjuncti psallentibus in medio juvencularum
tympanistriarum (Psal. LXVII). Principes siquidem isti; qui sunt angelici spiritus, psallentes praeveniunt
[0222C] modo auxiliando, modo suggerendo quae postulent, et hoc in medio juvencularum tympanistriarum, id
est, Ecclesiarum, carnem suam per abstinentiae virtutem, et labores plurimos mortificantium. Et alibi in id ipsum
Propheta consonat, dicens: Principes Juda duces eorum, principes Zabulon, principes Neptalim (Psal. LXVII).
Angelici siquidem spiritus, qui aliis juste et pie viventibus principes sunt, regendo eos et auxilium praebendo,
orantibus etiam duces dicuntur, eo quod in hoc amplius veris oratoribus [vere orantibus] sint propitii, quod
illorum devotionem pariter et preces ante Deum dirigant et deducant. Unde dicitur quia principes Juda duces
eorum, id est, confitentium; principes Zabulon, hoc est, continentium; principes Nephtalim, hoc est,
contemplantium [0222D] sunt duces eorum, hoc est psallentium. Judas enim, qui interpretatur confitens,
significat confitentes: Zabulon, qui interpretatur habitaculum fortitudinis, significat continentes: Neptalim, qui
interpretatur cervus emissus, significat contemplantes. Istorum ergo principes sunt duces devote orantium in his
quae Deo placita sunt eos dirigentes. Timeo vehementer ne animas pias pro quibus fideliter non intercessisti,
invenias accusatrices tui ante Deum, angelos testes, ipsum Deum judicem experiaris, qui in divinis obsequiis tam
negligens tam indevota convinceris extitisse.
105

