protervitate, indignatione, irreverentia et majorum inobedientia. Gentem quoque pravam atque perversam secum
traxit voluptas, sicut impudicitiam, inhonestatem, inverecundiam, immodestiam, intemperantiam, prodigalitatem,
gulositatem, ebrietatem, scurrilitates et vaniloquia, quae omnia Christus forma paupertatis, exemplo humilitatis,
pacientia tribulationum in electis suis destruxit.
Sed respiciamus modo ad statum nostri temporis, utrum aliqui inveniantur qui cum Christo procedant,
[0077B] amore paupertatis contra cupiditatem dimicaturi: quia et ipse ad paupertatem vos invitat cum dicit: Vae
vobis qui in praesenti habetis consolationem vestram (Luc. VI). Et Paulus ad Timotheum scribens: praecipe,
inquit, divitibus hujus saeculi non superbe sapere, nec sperare in incerto divitiarum (I Tim. VI). Procedat ergo in
medium bonus Christi imitator, qui honores contemnat, non ambiat dignitates: qui relinquat divitias, nec studeat
illas adipisci, omnia tanquam stercora reputans ut Christum lucrifaciat (Philip. III): sed non est qui hic illum
imitari velit, vilibus pannis indui, reclinari in praesepio domini sui. Si vero humilem quaerimus qui eligat esse
abjectus in domo Domini Dei sui (Psal. LXXXIII), omnium fieri peripsema, [0077C] ministrare et non
ministrari, et extrema vilitate contentus glorietur ab omnibus se contemni, respondet unusquisque: Fiant
novissima mea talium similia: neque enim possum imitari istorum principium vel progressum, cum tamen ipse
Dominus dicat: Si quis vult inter vos fieri primus, sit vester servus (Mar. IX). Et Isaias: Ingredere, inquit, in
petram, abscondere in fossa a facie furoris Domini (Isa. II): per fossam virtutem humilitatis volens significare. Si
ad pacientiam tribulationum Christus invitat, ubi modo invenitur qui dolores et miserias, famem et sitim, injurias
et persecutiones velit sustinere? Nusquam plane, cum tamen multae sint tribulationes justorum, et Filii Dei voce
beati [0077D] praedicentur, qui patiuntur persecutiones propter justitiam (Matth. V). In libro etiam Regum
dicitur (III Reg. VI), quod lapides templi antequam in aedificium ponerentur caesi sunt et malleati, ita quod
neque faber, neque securis audita sit cum in fabrica templi ponerentur. Hoc significante Spiritu sancto, quod qui
in pace templi illius spiritalis, quod in coelestibus est regnis, vult componi, hic prius tunsionibus et pressuris
debeat expoliri.
Dicunt enim delicati nostri temporis: Christus pauper factus est, ut nos divites faceret; humilis factus
est, ut nos exaltaret: tribulationes passus, ut nos ab illis liberaret. Sed et patrimonium Ecclesiae quod suo
sanguine acquisivit, divisit per dignitates et alia beneficia, ut nobis, qui in divinis ei [0078A] militamus
obsequiis, stipendia conferret. Esto quod tibi qui haec loqueris Christus dignitates plures, praebendas quatuor,
Ecclesias forte septem indulserit, quas tamen contra statuta canonum, contra legem charitatis in tuam ipsius
pernitiem obtines. Nunquid concessit tibi sellas picturatas, calcaria deaurata, frena sericis loris dependentia, et
thalamos variis coloribus depictos? Nunquid mutatoriis vestimentorum perticam fullonis voluit te vestire et
nudum pauperem in asperitate frigoris non operire? Nunquid indulsit tibi in avibus coeli ludere, pascere mimos
et joculatores, nutrire filios vel filias et concubinas, quarum non est numerus? Minime. Duplicis ergo sacrilegii
necesse est reum te constituas. Primo, quia beneficia Dei male accipis. [0078B] Secundo, quia in malos usus illa
expendis. Quam ergo portionem in victoria Christi habere putas, quam virtute paupertatis, humilitatis et
pacientiae acquisivit electis suis? Ridiculum plane est si in ea aliquid tibi vendicare praesumas, sicut ridiculosum
est si mulier, quae domi columba julat, velit spolia cum milite dividere qui in bello fortiter expugnavit
adversarium suum. O utinam exempla istorum justorum trahant te ad Christi imitationem, quo se vestigio olympi
novum sydus imitaturos in exemplum amatoribus hujus saeculi propheta promittebat dicens: Venient legati ex
Aegypto. Istos legatos primitias gentium, videlicet tres reges intelligimus, qui hodierna die venerunt cum
mulieribus adorare Dominum. Legati fuerunt, qui a Spiritu [0078C] sancto missi et ab eo inspirati: missi,
inquam, non solum propter Christum, sed etiam propter nos, ut nobis praedicarent Christum natum, invitarent ad
obsequium, suaderent cultum. Quod et fecerunt. Cum enim dicunt: Ubi est qui natus est rex Judaeorum (Matth.
II), Christi nativitatem evangelizant: cum offerunt ei munera, suadent obsequium: cum procidunt et adorant,
invitant ad cultum. Exeuntes de Aegypto, ubi sunt, ollae carnium, pepones et cucumeres, projiciunt voluptatem:
offerentes aurum, thus et myrrham, quae inter praecipua mortales desiderant, damnant cupiditatem. Dum
humiliati procidunt, spiritum extinguunt elationis et inanis gloriae, amplectentes Christi [0078D] humilitatem.
Venient, inquit, legati ex Aegypto, hoc est, de tenebris infidelitatis ad lucem divinae cognitionis. De tenebris
inquit: Venerunt quidam de tenebris ad Christum, venerunt alii de luce ad Christum, alii venerunt de luce
illuminati, alii de tenebris tenebrosi, filii de tenebris illuminati. Qui venerunt de luce illuminati, fuerunt justi viri
sub lege qui cognoverant sibi per lucem legis et prophetarum repromissum, et ipsum venientem fideli devotione
susceperunt, ut Simeon justus, Anna et multi alii. De luce venerunt ad Christum tenebrosi, qui Scripturarum
noverant mysteria, ipsumque esse Messiam quem prophetae praedixerant, et tamen iniquitate sua excaecati per
invidiam tradiderunt eum, sicut quidam Scribae et Pharisaei. Qui venerunt [0079A] de tenebris, tenebrosi
gentiles fuerunt, qui nulla luce scientiae illuminati, manentes in suis tenebris Christum crucifixerunt, videlicet
Herodes et Pilatus. Qui venerunt de tenebris illuminati fuerunt tres magi, qui intus docti Spiritus sancti
magisterio ex stellae indicio, fideliter in Christum crediderunt: propter quod dicitur: venient legati ex Aegypto.
Audiant amatores saeculi hujus qui tenebras peccatorum suorum adhuc diligunt, et delectantur sceleribus suis
inquinari; audiant, inquam, et Christi mirentur clementiam. Dum enim cum legatis istis nolunt exire Aegyptum et
33

