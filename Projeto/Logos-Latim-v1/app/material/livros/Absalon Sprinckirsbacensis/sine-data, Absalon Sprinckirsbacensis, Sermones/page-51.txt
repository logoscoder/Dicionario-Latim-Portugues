morbum, et incolumis sanitatem [0113C] custodit, quae in praesenti mortalibus conceditur ad remedium donec
ingrediamur in domum non manufactam, quae in coelis est, in futuro ad gaudium, cum abscondet nos in
abscondito faciei suae a conturbatione hominum, proteget nos in tabernaculo suo in contradictione linguarum
(Psal. XXX); quo nos perducat Jesus Christus, rex noster, homo humilis, et Deus sublimis, cujus regnum et
imperium permanet in secula seculorum, Amen.

SERMO XIX. IN QUADRAGESIMA.
Initium vitae hominis aqua et panis, et vestimentum, et domus protegens turpitudinem ejus (Eccl.
XXV). Sicut gradus sunt descendendi in mortem, sic et gradus ascendendi ad vitam inveniuntur. Et [0113D] sunt
tres gradus quibus in mortem descenditur, quorum primus est, mandata Dei negligere: secundus, voluptatibus
carnis vacare: tertius, ad omnia vitia spiritalia pronum se exhibere. Similiter et tres gradus sunt ascendendi ad
vitam, quorum primus est, devota conversio: secundus, bona conversatio: tertius, sancta consummatio.
Cum ergo initium vitae hominis sit conversio ad Deum, dicuntur tamen panis et aqua initium vitae
hominis: quia converso ad Deum necessaria sunt aqua, videlicet poenitentiae, et panis sacrae Scripturae. Primo
aqua lachrymarum necessaria est: quia sicut purgat oculum, ita et lachrymae purgant mentis affectum: si tamen
in modum fontis de imo terrae scaturiant, id est si ex recordatione terrenae [0114A] sive peccatricis
conversationis procedant. Necessaria est admodum aqua ista, si tamen habeat comites qui fructuose poenitentem
debent comitari, videlicet suspirium, planctum, et plausum: Suspirium de cordibus, planctus de ore, plausus de
manibus procedit: ut suspirium sit pro peccato cogitationis, planctus pro peccato locutionis, plausus pro peccato
operis: quae omnia in recordatione peccatorum delenda sunt.
Veruntamen, tu vir bone, qui ad Deum conversus es, scire debes, quoniam frequens peccatorum
recordatio quibusdam perniciosa est, quibusdam bona. His siquidem, qui spiritu ferventes sunt, et fortes in opere,
frequens recordatio peccatorum est utilis: quoniam ex eorum detestatione ad amorem Dei magis accenduntur.
Sed sunt alii, qui infirmam [0114B] habent conscientiam, et ad resistendum vitiis imbecilles sunt, quibus
frequenter recordari peccata sua non expedit. Quoniam sicut corpus ex foetore alicujus cadaveris aliquando
corrumpitur: ita aegra conscientia per frequentem recordationem peccatorum, contaminatur. Solent dicere
physici, quoniam reliquiae infirmitatum, quae sunt in corporibus, subversiones faciunt, quod similiter evenit in
reliquiis spiritualium infirmitatum. Nam sicut is, qui de infirmitate gravi convalescere incipit, si utatur cibo sibi
contrario, quandoque recidivat, et in infirmitatem relabitur: ita et anima infirma per recordationem peccati
affecta, plurimum ad peccati consensum trahitur.
[0114C] Panis etiam Scripturarum ad vitam necessarius est, de quo dicitur: Parvuli petierunt panem, et
non erat qui frangeret eis (Thren. IV). Et alibi de eodem: Quia cognoverunt Dominum in fractione panis (Luc.
XXIV): de quo etiam pane in Evangelio Dominus multa millia hominum satiasse perhibetur. Sacra siquidem
Scriptura voluntatem hominis informat, tum per cognitionem veritatis, tum per amorem virtutis. Iste tamen panis
non omnibus uniformiter apponendus est, sed pro modo legentium et capacitate sensuum variandus. Sunt enim
aliqui, qui multa sciunt, et parum diligunt: alii, qui multum diligunt, et pauca sciunt: alii, qui multa cognoscunt et
multum diligunt: alii, qui et pauca cognoscunt, et parum diligunt. Qui multa [0114D] cognoscunt et parum
diligunt, debent legere scripturas morales, quae purgant affectum, charitatem accendunt: quales sunt scripta beati
Gregorii, parabolae Salomonis, liber Sapientiae, et caeterae tales, quae pertinent ad morum aedificationem. Qui
vero multum diligunt et parum cognoscunt, legere debent scripturas pro capacitate sensus sui, quae ad
cognitionem veritatis intellectum illuminant, ut Genesim, Exodum, librum Regum, Paralypomenon, et caeteras
tales quae pertinent ad scientiam veritatis. Qui multum cognoscunt et multum diligunt, legere debent scripturas
sententiosas pariter et affectuosas, quibus intellectus et affectus simul nutriatur. Qui autem parum cognoscunt et
parum diligunt, quamvis simplices scripturas licite possint legere, [0115A] tamen magis eis expedit audire
verbum exhortationis ab eo qui scit exhortari in doctrina. Quoniam viva vox docet, et efficacior est ad
eruditionem, quam serialis literae susceptio.
Hanc autem exhortationem facere debent illi, qui non solum per scientiam illuminati, sed etiam per
charitatem accensi sunt: quoniam praedicator primo debet filios parturire in visceribus charitatis, postmodum
parere verbo praedicationis. Unde Paulus: Filioli, quos iterum parturio, donec formetur in vobis Christus (Gal.
IV). Criminosus vero, etsi multam habeat scientiam, silentium tamen ei indicitur. Sicut scriptum est: Sepulchrum
patens est guttur eorum, linguis suis dolose agebant (Psal. V). Quia etsi sciant recta loqui per cognitionem
veritatis, [0115B] tamen tortuosa et nociva frequenter loquuntur, impellente affectu pravae voluntatis.
51

