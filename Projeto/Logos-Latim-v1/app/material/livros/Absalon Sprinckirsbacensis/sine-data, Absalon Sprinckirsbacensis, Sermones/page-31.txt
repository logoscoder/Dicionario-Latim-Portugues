si radix bona, et fructus bonus: si radix arida et sicca, fructus ejus aut nullus est, aut omnino infructuosus. Eodem
modo cogitationi conformatur opus exterius, ut malae cogitationi opus malum, bonae cogitationi opus bonum,
aridae vero cogitationi opus infructuosum superaedificetur. Aridas appello cogitationes vanas, quae non ex
proposito vel studio, sed ex levitate, instabilitate cordis humani frequentes et numerosae insurgunt: quae licet
damnabiles in se non sunt: fructum tamen boni operis aut tollunt aut minuunt. Sicut enim Psalmista dicit:
Cogitatio hominis confitebitur tibi, et reliquiae cogitationis diem festum agent tibi (Psal. LXXV). Quare potius
cogitatio confitetur Deo quam sermo vel opus? [0073B] non quin et opere et sermone Deo confiteamur, sed quia
in cogitatione virtus utriusque illorum consistit. Reliquiae vero cogitationis sunt opera bona, quae diem festum
Deo agunt, eo quod ei placeant et gaudeat de profectibus nostris. Consumptis ergo cogitationibus nostris
inordinatis per ardorem charitatis, oportet ut is qui Deum vere diligit, ad eos qui circa se sunt, calorem hujus
ignis, qui est charitas, emittat, ut doctrina et consolatione spiritali ab amore mundi hujus eos revocet et
inflammet dulcedine Spiritus sancti.
Quia sicut terra fructificat secundum naturam jacti seminis, et sicut navis dirigitur secundum
prosperitatem venti qui eam ducit, sic certe homo moribus informatur secundum modum magisterii quo [0073C]
foris eruditur. Exempli causa, modo ad navem respiciamus, quae si prospero vento ducitur, incoepto itinere
proficit, et velociter ad portum perducitur, quem gubernator disposuit expectandum. Si vero ventus fuerit
contrarius, cito ad terram, de qua solverat gubernator, illam repercutit, vel quod deterius est, in mediis procellis
tam diu colliditur quousque in profundum maris sine spe salutis absorbeatur. Eodem modo anima illa quae bona
doctrina regitur et consolatione spiritali gaudet, et proficit de die in diem, et quasi vento flante prospero pervenit
ad portum salutis. Si vero perversis maculetur colloquiis, quae etiam bonos mores corrumpunt (I Cor. XV), et
hominem a Deo separant, quasi [0073D] vento existente contrario, aut ad terram, id est, terrena et carnalia opera
revertitur, aut si pravi operis deest opportunitas, tam diu procellis tentatationum interius colliditur, quousque
demergatur in barathrum desperationis, ut postremo in profundum damnationis absorbeatur. Si ergo in ipso
charitatem habes, eam si potes in proximo tuo accende, doce illum qualiter debeat esse custos conscientiae,
amator disciplinae, sedulus in ministerio aliorum, patiens in injuriis, paratus ad obediendum, humilis ad
perficienda quae a majoribus suis sibi fuerint imperata. Non sit tibi sermo communis cum infirmo de infirmitate
spiritali, utpote cum avaro de divitiis, cum ambitioso de dignitate et honoribus, cum superbo de excellentia, cum
eo qui rixas [0074A] diligit de discordia, cum carnali de luxuria: neque cum guloso de mensae delitiis
confabuleris. Hoc enim non est calorem charitatis in eo fovere, sed potius extinguere. De hac aedificatione
superna et spiritali in lege Moysi scriptum est: Quod si unus e duobus fratribus sine prole moritur, alter ducet
uxorem illius, et suscitabit semen fratris sui: quae si noluerit facere, mulier expuet in faciem illius, et discalciabit
illum, et vocabitur domus illius in Israel domus discalciati (Deut. XXV). Homo qui mortuus est sine liberis,
Jesus Christus est: quia dum in carne est passus, nondum discipuli ejus credebant in eum. Unde vox illa: Nos
autem sperabamus quod ipse esset redempturus Israel (Luc. XXIV). Frater illius quilibet nostrum est, qui cum
ipso identitatem [0074B] illius naturae habemus quam ipse assumpsit de beata Virgine. Debemus ergo fratri
nostro defuncto id est Christo, filios generare seminando verbum vitae in cordibus proximorum nostrorum, et
excitando in eis charitatis affectum spiritali exhortatione. Quod qui noluerit facere, mulier, id est Ecclesia, expuet
in faciem illius: quia opprobrium in Ecclesia sustinebit. Sed et mulier discalciabit illum. Calceamenta quae
fructus mortui animalis sunt, fructum beatae illius vitae significare possunt, quam Christus sanguine suo nobis
acquisivit, de qua dictum est: Vivificabit nos post duos dies, in die tertia suscitabit nos (Oseae. VI). Qui ergo
semen fratris sui verbum veritatis seminando, spiritaliter exhortando suscitare negligit, discalciabitur id est fructu
[0074C] vitae aeternae privatus in facie Ecclesiae et sanctorum angelorum apparebit, eo quod fratrem suum,
quem spiritali doctrina lucrari potuit, perversa doctrina a via salutis separavit.
Sed dum ignis charitatis ardet intus per fervorem devotionis, et dat foris calorem in doctrina et
exhortatione spiritali, consequenter oportet ut det splendorem honestate conversationis et exemplo bonorum
operum, ut his qui bona faciunt bono exemplo perseverantiam nutriant, et qui male agunt de luce bonorum
operum illuminati mala sua derelinquant. Lux autem ista bonorum operum quandoque radiat desuper
candelabrum, quandoque lumine hebetato per vitream egreditur, quandoque [0074D] vero lucet sub modio, ubi
in se ipsa deficit nulli praestans commodi alicujus emolumentum. Candelabrum autem non hoc loco appellamus
legalem obscuritatem, quae significatur per illud candelabrum Moysi, in quo describuntur spherulae et lilia
(Exod. XXV), sed neque prophetarum subtilitatem, quae significatur per candelabrum illud de quo in Zacharia
legitur, in cujus cacumine duae olivae describuntur (Zach. IV). Non etiam evangelicam veritatem, quae
significatur per candelabrum illud de quo Dominus in Evangelio dicit: Nemo accendit lucernam et in abscondito
ponit, neque sub modio sed super candelabrum, ut omnes qui in domo sunt lumen videant (Luc. VIII): Sed potius
candelabrum hic dicimus sanctam Ecclesiam, sicut Joannes in [0075A] Apocalypsi ait: Septem stellae, angeli
septem sunt: et candelabra septem, Ecclesiae septem sunt (Apoc. I). Lux ergo bonorum operum super
candelabrum lucet, dum hi qui quodammodo super capita aliorum positi sunt, sive praelatione sive aliqua cura
administrationis praesunt caeteris in solicitudine, et pro ipsis laborant, eisque praevident majori studio et
31

