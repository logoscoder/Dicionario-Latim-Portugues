Revertere, revertere, Sunamitis, revertere, revertere, ut intueamur te (Cant. VI). Hodie, fratres
dilectissimi, [0250D] ad commune gaudium ea quae in coelo et quae in terra invenitur, cum beata Dei Genitrix
mundi agone consummato, ad consessum Dei Patris assumitur, et festivus angelorum chorus ei occurrit, matre
Ecclesia cum laudibus eam prosequente.
Magna nimirum laeticiae materia ubi Filius Dei, Verbum Patris, illam reginam inter choros virginum
speciosam, in cunctis tribubus Israel praeelectam, in cellam suam vinariam introduxit, divitias coelestis
Jerusalem ei communicans, in qua regnat Rex regum et Dominus dominantium. Neque tamen illum impari
praeconio extollendum dixerim, utpote divitiis copiosum, bonitate benignum, sapientia disertum, potestate
cunctis viventibus tremendum, genere illustrem, forma desiderabilem [0251A] immensitate incomprehensibilem,
aeternitate indeficientem, cujus imperium attingit a mari usque ad mare, et a flumine usque ad terminos orbis
terrarum. Talis itaque talem alloquitur, ut veniat hortatur, rogat ut non differat introire in cubiculum suum, ut
revertatur de terra ad coeli curiam, de exilio ad patriam, de morte ad vitam, de miseria ad gloriam. Sed quae est
haec virgo singularis in qua summae majestati adeo complacuit, ut ad aeterni Regis consessum hodie assumatur,
et diadema regni, imo regnorum diademata accipiat, ne solum regina mundi, sed etiam coelorum regina merito
debeat appellari.
Ipsa est Maria utrique regno admodum necessaria. Et terris quidem regina haec omnino appetenda,
[0251B] quae in via hujus seculi, imo vitae hujus dispendio triplici semita poenitentes ad Deum convertit,
videlicet interventu reconciliationis, exemplo imitationis, et auxilio protectionis: quatenus peccatori intercedendo
impetret veniam, ignoranti exemplo bene vivendi ostendat disciplinam, fortiter agendi opem impendendo
praestet fiduciam. O Maria, o maris stella, quae recte viantes dirigis, errantes reducis, periclitantes ad portum
salutis restituis. Juste maris stella appellata es, quae ratione quadam similitudinis, sicut illa mari ita et tu mundo
profutura eras. Plane ipsa, quam diximus, maris stella tribus modis stellis caeteris praeeminere invenitur,
videlicet altitudine, immobilitate, et luminis communione. Altitudine, quia in vertice mundi posita, sicut caput
[0251C] membris, ita et illa caeteris stellis super extollitur. Unde et poeta dicit: Hic vertex nobis semper
sublimis, at illum (hoc est ejus oppositum). Sub pedibus styx atra videt manesque profundi. Immobilitate,
quoniam quasi in centro firmamenti constituta caeteris vario motu modo ad occasum tendentibus, ipsa immobilis
persistit. Communione luminis, quia caeteris vicissim lumen suum praebentibus, haec sine vicissitudine, semper
aequali radio, quantum in se est, cunctis viventibus claritatem effudit. Haec de stella, sed illa eadem diligens
investigator invenies in Maria.
Universis quippe creaturis quae in coelo sunt et quae in terra, illa est altior: quia caeteri sancti [0251D]
migrantes secundum meriti modum recipiuntur inter choros angelorum, Maria vero excellenti quadam majestate
gloriae exaltatur super choros angelorum. Vis videre Mariam caeteris sanctis altiorem? Vidi, inquit Isaias,
Dominum sedentem super solium excelsum et elevatum, et plena erat domus majestate ejus, et quae sub ipso
erant replebant templum (Isa. II). Certe hoc solium excelsum et elevatum recte videbor interpretari Virginis
uterum, sessionem sedentis, mysterium Incarnationis: Vidi, inquit, Dominum sedentem super solium excelsum.
Adverte si placet tres Domini sessiones, et tria solia pro numero sessionum. Prima ejus sessio creaturae
perfectio, de qua dicitur: quia requievit Deus die septima ab opere quod patrarat (Gen. I). [0252A] Secunda
sessio est in mente rationali, Dei habitatio, de qua in Canticis: Cum esset rex in accubitu suo, nardus mea odorem
dedit (Cant. II). Rex quippe in accubitu suo est, cum menti insidet per quietem contemplationis: nardus dat
odorem, cum ex suavitate boni operis proximus provocatur ad aemulationem virtutis. Tertia vero sessio est Verbi
Incarnatio, de qua dicitur: Tu cognovisti sessionem meam, et resurrectionem meam (Psal. CXXXVIII). Primae
ergo sessionis solium est fabrica hujus mundi, secundae sessionis solium est anima justi, tertiae sessionis solium
est uterus Virginis. Primum solium est excelsum, propter dignitatem conditionis: secundum est elevatum, propter
praerogativam virtutis: tertium, hoc est beatae Virginis thalamus, [0252B] superexaltatum propter unionem
Verbi et humanitatis. Hujus tertii solii altitudinem propheta videns in spiritu, dicebat: Vidi Dominum sedentem
super solium excelsum et elevatum (Isa. II). Subintellige etiam superexaltatum, et assigna beatae Virgini tria
haec. Non enim defuit ei dignitas conditionis, pro qua solium ejus fuit excelsum: non praerogativa virtutis, pro
qua fuit per gratiam elevatum: non Filii Dei in se susceptio, pro qua superexaltatum et plena erat domus, hoc est
Ecclesia majestate ejus quia de plenitudine ejus omnes accipimus, et ea quae sub ipso sedente vel solio erant, hoc
est, angelica et humana natura, replebant templum, hoc est consummabant, templum illud loquor ruinam passum,
quod primo factum est ex novem ordinibus [0252C] angelorum.
Vis etiam videre immobilem maris stellam, loquor beatam virginem Mariam? Verte ergo visum ad
caeteros filios hominum, qui sua mobilitate corruerunt, et sic videre poteris qualiter immobilis illa immutata
permansit. Quadripartito quippe motu homo a sua stabilitate motus est per superbiam, per inconstantiam, per
impoenitentiam, per impatientiam. Per superbiam motus est, quando praeceptum Dei praevaricator contempsit:
120

