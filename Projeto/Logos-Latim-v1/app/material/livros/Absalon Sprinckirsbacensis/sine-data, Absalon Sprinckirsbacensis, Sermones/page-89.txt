es in [0189A] conspectu Dei, ut non solum te tam vilem redimere, sed etiam in sponsam sibi sociare voluerit,
nisi forte tam pertinacis sis impudicitiae quod nuptiis ejus et ferculis tibi praeparatis nolis delectari.
In ipsa ergo desponsationis tuae die tibi tria fercula apponit Sponsus tuus, quorum primum est ablutio
criminum, secundum aemulatio virtutum, tertium reparatio bonorum naturalium. His epulis pasci te oportet, ut
Sponso tuo placeas, cui te probasti. Primo ut per ablutionem criminum munda et immaculata appareas in
conspectu ejus, quia non ad hoc tam deformem redemit ut talis remaneres, sed ut lotam aquis poenitentiae sine
omni naevo foeditatis sponsam sibi possideret. Nec solum mundam a vitiis, sed etiam virtutum aemulatione
[0189B] oportet te esse ornatam: quia totus pulcher totam pulchram desiderat. Et ipse speciosus forma prae filiis
hominum, ad hoc ut et tu speciosa sis te concupivit, et ne aliqua forte excuseris inopia jubet Sponsus de thesauris
suis tibi proferri ornamenta, dicens: Cito proferte stolam primam et induite illam, et date anulum in manum ejus,
et calciamenta in pedes ejus (Luc. XV). Hic per anulum signaculum fidei, per calciamenta mortificationem
carnis, per stolam primam, consolationem futurae repromissionis debemus accipere. Tunc ergo anulum in manu
tua dat Sponsus tuus, quando fides, quae per defectum bonorum operum in te fuerat mortificata, studio bonae
operationis reformatur. Calciamenta [0189C] vero dat in pedes tuos, dum per mortificationem carnis castigas
corpus tuum et in servitutem redigis, ut membra quae exhibuisti arma iniquitatis ad iniquitatem, serviant justitiae
in sanctificationem. Stola prima indueris, dum in pressuris et laboribus hujus mundi futurae vitae repromissione
consolaris. Et, ut melius te ipsam cognoscere possis, vultum, gestum, habitum, in speculo sacri eloquii vult te
faciem tuam componere, et admirari: quia sicut in speculo materiali forma et deformitas cognoscitur, sic et in
speculo verbi Dei virtutes et vitia cognoscuntur. Ibi ergo oportet te ornatum quaerere, ut in mandatis Dei
cognoscas qualiter vivendum, vel in via Dei ambulandum sit, quid tibi, quid Deo, quid proximo debeas, et
omnino ea quae ad electionem [0189D] et fugam pertinent, id est sive ad amorem virtutum, sive ad odium
vitiorum. Postea tertium apponitur ferculum, quod est reparatio bonorum naturalium; ipsa sunt memoria,
voluntas, ratio et intellectus: ut videlicet memoria Deum recolat, voluntas appetat, ratio inquirat, intellectus
comprehendat.
Jam nunc ad secundas transitur nuptias, scilicet propagationis, in quibus nihil amarum, nihil
injocundum, nihil inhonestum reperitur: quippe sponsa in secretarium Sponsi sui admissa, illum cogitat, illum
amat, et castis ejus inhaeret amplexibus dicens: Dilectus meus mihi, et ego illi (Cant. II). Jam longe sit antiqua
peccatorum delectatio, cessat amor mundi, non trahit illam affectus sanguinis, vel quicquid desiderari potest
super terram: quia [0190A] in illo omnia se possidere aestimat, quem in omnibus et super omnia praeelegit. In
his ergo nuptiis similiter apponuntur tria fercula sponsae delicata valde, quorum primum est, sacrae disciplinae
eruditio: secundum, orationum supplicatio: tertium, supernae vitae praelibatio. Istis ferculis anima per amorem
Deo firmiter adhaerens, pascitur ad fructum bonorum operum faciendum, quia sacrae disciplinae eruditio docet
eam bona cognoscere, orationum supplicatio bona custodire, supernae vitae praelibatio bona amare docet: ut, sic
in via mandatorum Dei usquequaque perfecta, jam non sterilis sed foecunda in Israel nominetur. Videres hic
multiplicem propagari sobolem, scilicet aestimationem propriae infirmitatis, humilitatem subjectionis,
comparationem [0190B] melioris, reverentiam Creatoris. Is enim qui vere Deum diligit, primo infirma sua ante
oculos ponit, ut nihil de se altum, nihil sublime sapiat: quin potius veretur omnia opera sua, semper portans
secum conscientiam infirmitatis suae, et cum omnia benefecerit, dicet se esse servum inutilem, et pigrum
operarium in ministerio Dei sui. Post hanc nascitur humilitas subjectionis, ut is qui parvus est in oculis suis,
humiliet seipsum subditus propter Deum sublimiori potestati, et totum se alieno imperio committat, nihil
propriae reservet voluntati. Tertio nascitur comparatio melioris, ut in omnibus bene agendis semper aestimet
alium se meliorem, aliorum bona, sua mala ante oculos ponat, [0190C] ut, perspectis bonis aliorum, amet et
veneretur proximum: propriis vero malis consideratis, in conspectu divini Judicis accuset seipsum. In hoc enim
vere differunt isti, et illi qui falsam sectantur justitiam, quod isti parvi in oculis suis seipsos humiliant, illi
magnificantes seipsos, cum nihil sint, caeteros omnes se aestimant inferiores. Reverentia vero Creatoris est, ut
omnia quae bene fecerit homo, Deo et non propriae virtuti attribuat, illum rectorem viae suae et auxiliatorem
ponat: et si quid dubium vel suspectum, si quid laboriosum vel periculosum provenerit, illum primo loco
aestimet consulendum.
Et quidem ad has nuptias invitati justi sunt, sed beati, qui ad coenam Agni vocati sunt. Forte ideo
[0190D] beati, quia non esurient neque sitient amplius: eo quod Agnus, qui in medio ipsorum est, reget illos, ipse
praecinget se et faciet illos discumbere, et transiens ministrabit illis. Et in his ergo nuptiis tria fercula sponsae
apponuntur, quorum primum est naturae incorruptio: secundum, corporis glorificatio: tertium, perennis Dei visio.
Quid hac beatitudine beatius esse potest, in qua incorruptio vitium, glorificatio incommodum, Dei visio luctum
et dolorem tollit? Beati ergo qui ad coenam nuptiarum Agni vocati sunt, in qua plena satietas, consummata
voluptas, et beata jocunditas invenitur, ut convivae illius caenae extra illam nihil possint appetere, qui Deum, qui
est omnia in omnibus (I Cor. XXVIII), perfecte ibi noscuntur possidere. Beati ergo [0191A] in spe, qui ad
coenam nuptiarum Agni vocati, id est praedestinati sunt: vel beati in re, qui ad coenam illam vocati, id est
89

