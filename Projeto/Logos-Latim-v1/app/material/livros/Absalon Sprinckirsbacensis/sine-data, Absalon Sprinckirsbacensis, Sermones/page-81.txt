Est unus puer hic, qui habet quinque panes hordeaceos et duos pisces. Per quinque panes hordeaceos,
quinque principalia vota intelligimus, quae claustrales in initio suae conversionis faciunt, quae sunt renunciatio
seculi, renunciatio proprietatis, votum castitatis, votum obedientiae, votum communis vitae. Quae panibus
hordeaceis bene comparantur, quia sicut de hordeo, quod frigidae naturae [0173C] esse dicitur, fit potus et esca
febricitantibus ad caloris refrigerium, sic praedicta vota observantur contra incentiva vitiorum. Vel ideo, quia
sicut hordeum foris paleam habet tenacem et intus granum utile, sic vota praedicta foris austeritatem continent,
sed observata intus fructum habent suavissimum, sicut Paulus dicit: Omnis disciplina in praesenti videtur esse
moeroris, sed in futuro fructum habet pacatissimum (Hebr. XII).
Primus panis hordeaceus est renunciatio seculi. Multi hoc votum facientes, seipsos non intelligunt, eo
quod nesciant quid seculi nomine debeant intelligere. Si enim seculum machina mundi intelligatur, si non
renunciamus seculo, quo cum caeteris [0173D] hominibus fruimur: vel si seculi nomine peccata secularia
intelligantur, illis non solum nos, sed et omnes boni jam renunciaverunt. Dicimus ergo quod seculum ibi
appellatur secularitas, id est forma vivendi seculariter. Renunciamus ergo seculo, cum propter Deum abjicimus
formam vitae secularis. Forma autem vitae secularis est, quod homo vivit pro arbitrio suo: indumenta, cibos,
lectualia, somnum, vigilias, iter, et actus, seria et otia, et omnia quae ad ipsum pertinent, pro arbitrio suo
disponit. Huic formae vitae secularis claustralis ex voto renunciat, dum ista abjecta certam formam vivendi
propter Deum assumit, in omnibus quae ad ipsum pertinent certam et determinatam tenens regulam, et hoc non
pro suo arbitrio, sed pro alieno.
[0174A] Secundus panis est renunciatio proprietatis. Claustrali proprietas est, quidquid habet contra
praeceptum regulae vel ordinis institutum, nisi per indulgentiam praelati excusetur: claustralium autem alii sunt
officiales, alii simplices claustrales. Officiales, qui bona Ecclesiae recipiunt et custodiunt, et non habent ea
tanquam propria, sed tanquam deposita. Quia sicut de deposito aliquid fraudare apertissimi sceleris, ita si
officialis de rebus Ecclesiae, praeterquam officii necessitas, vel forma sibi data ab Ecclesia requirit, quid
expendat, instar sacrilegii est. Sunt tamen officiales, ex quorum officio non pendet receptio vel custodia
temporalium, quibus praeter formam prescriptam ab ordine habere nihil licitum est. Simplices igitur claustrales
nihil, [0174B] praeterquam necessitas ordinata requirit, habere debent, nisi forte aliquid spiritalis operis eis
injungatur, ut scribendi, libros ligandi, vel aliquid tale. Tunc enim etiam licentia non accepta, licet eis habere ad
usum ea sine quibus quod injunctum est non perficitur, ut cultellum, pergamenum, incaustum, etc. quae ad
hujusmodi officium pertinent. Sicut autem proprietas nummi omnibus inhibetur, ita et proprietas vestimenti.
Macula proprietatis a vestimento multipliciter contrahitur, aliquando a substantia rei, aliquando a colore,
aliquando a subtilitate, aliquando a forma. A substantia rei contrahitur proprietas, ut si quis per agnina pellicia
vulpinam vel leporinam induit: a colore vestimenti proprietas contrahitur, si claustralis vestem aliter [0174C]
coloratam habeat, quam ordo vel usus Ecclesiae ordinaverit: a subtilitate macula proprietatis contrahitur, si
claustralis subtilioribus indumentis quam caeteri uti velit. Verbi gratia, si camisia, si tunica, si cappa pluvialis de
subtiliori vel meliori materia fuerint quam consuetudo requirat: A forma vestimenti macula proprietatis
contrahitur quando claustralis aliam formam vestimentis suis prae caeteris impingi facit, ut si calciamentis,
caligis, aut etiam manicis strictioribus quam caeteri singulariter uti velit. In quibusdam istorum dispensatio non
debet admitti, utpote vel in substantia vel in colore, quia nulla hoc exigit utilitas vel necessitas, cum et ibi etiam
sit materia scandali. In subtili vero aut forma [0174D] honesta, dum subest et justa causa, potest dispensari.
Sunt et aliae proprietates, videlicet propriae voluntatis, et privatae familiaritatis. Inveniuntur siquidem
claustrales, qui dum propriam voluntatem in omnibus retinere volunt, praelatis inobedientes, et fratrum suorum
contradictores non metuunt fieri. Ex hac proprietate irae, rixae, dissensiones, et contumeliae frequenter
emergunt, dum eam habere volentes suam justitiam statuere volunt, et ideo justitiae Dei non sunt subjecti. De
quibus Paulus dicit, quod obscuratum est insipiens cor eorum, et evanuerunt in cogitationibus suis, et putantes se
esse sapientes, stulti facti sunt (Rom. I). Proprietatem privatae familiaritatis retinent claustrales, qui familiaritates
cognatorum, sociorum quos habebant [0175A] in hoc seculo, vel principum secularium segregati a seculo habere
cupiunt. Ista proprietas admodum perniciosa est, quoniam ex ea proveniunt peccata multiloquii, negligentia
divini servitii, fastidium claustri, dissidium fraternitatis, et quandoque affectus inordinatae charitatis. Debet ergo
claustralis renunciare non solum proprietati rei, sed etiam proprietati propriae voluntatis et proprietati privatae
familiaritatis.
Tertius panis est votum castitatis, id est continentiae. Vovit autem claustralis continentiam actus, non
affectus corporis, non mentis. Unde si per cogitationes, vel quaecunque desideria carnis usque ad consensum
carnalis operis perducatur absque opere, peccat quidem mortaliter, sed votum non [0175B] transgreditur: Sicut
virgo, quae vovit virginitatem, non est rea voti si consentiat in animo nubere vel fornicari, dummodo in actu
servet integritatem corporis. Sicut autem vir religiosus vovet continentiam distincte, ita et in voto quinto, quod
81

