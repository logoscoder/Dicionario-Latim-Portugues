sapientiam mundi hujus prae aliis sit assecutus. Arma vero Saul, curae et occupationes vitae hujus et delitiarum
appetitus quae omnia gentes inquirunt. Sed David, id est quilibet vir spiritalis, contra Goliam, id est diabolum,
pugnaturus, arma Saul, quae ponderosa sunt, deponit, id est, omnia quibus seculo huic militatur abiiciens timore
Regis aeterni et assumpta [0071A] funda cum lapide Philisteum prosternit. Lapis Dei praeceptum est: funda
vero, sancta meditatio, quae Dei mandatum semper memoriter tenet: manus vero, qua funda vertitur, bona
operatio intelligitur: quoniam qui bene Regi coelesti militare intendit, oportet ut in lege Dei meditetur die ac
nocte (Psal. I), et quod in sancta meditatione conceperit bene operando, hoc pie vivendo exequatur. His igitur
armis, praeceptis scilicet divinis, sancta meditatione, bona operatione Regi coelesti militare debemus. Sicut
Scriptura alibi loquitur dicens: Sol et luna steterunt in habitaculo suo, in luce sagittarum tuarum ibunt, in
splendore fulgurantis hastae tuae (Habac. III), hoc est, in splendore bonae operationis de longe coruscantis. Sol
et luna, id est, Christus [0071B] et Ecclesia steterunt in habitaculo suo: ibunt, hoc est proficient, electi in
Ecclesia: in luce sagittarum tuarum, id est in justitia mandatorum tuorum: in splendore fulgurantis hastae tuae,
hoc est in splendore bonae operationis de longe coruscantis. Nec te terreat qui Regem coelestem times, labor
hujus militiae: quia larga sunt hujus regis donativa, larga sunt praemia. Si quaeris quae? Id in promptu est dicere:
quia singulis militibus suis dat singulos denarios. Vel si hoc parvum munus aestimas, divitias gloriae suae omnes
tibi proponit: imo donat secundum desideria cordis tui, ut eas in delitiis tuis possideas, dummodo timor ejus
semper maneat apud te, nec desistas juste et pie vivendo illi militare. Neque tamen in timore Regis hujus finis
ponendus [0071C] est nostrae spei, eo quod ipse rex Deus sit, cui debemus amorem, utique ut ipsum diligamus
super omnia, et propter ipsum caetera charitatis affectu amplectamur.
Et quidem amor iste charitatis ignis spiritalis est sicut ipse Dominus dicit: Ignem veni mittere in terram
(Luc. XII). Et Propheta: Concaluit cor meum intra me, et in meditatione mea exardescit ignis (Psal. XXXVIII).
Ignis autem materialis, sicut nostis, tria habet in se: videlicet ardorem, calorem, et splendorem. Ardet enim ea
quae in se sunt, calefacit quae prope sunt, et illuminat quae longe sunt. Similiter et iste ignis spiritalis facit. Ardet
enim ignis charitatis vitia, quae sunt in homine per poenitentiam [0071D] et veram contritionem: calefacit eos,
qui prope sunt per verbum vitae et spiritalem consolationem: illuminat eos, qui longe sunt a via justitiae, per
bonam operationem. Anima ergo illa quae Deum diligit, primo necesse est ut igne charitatis consumat vitia quae
in se invenit divinae voluntati contraria, quae juxta dictum Apostoli tria esse dicimus, videlicet lignum, foenum,
et stipulam (I Cor. III). Lignum perversae operationis, foenum pravae locutionis, stipulam inordinatae
cogitationis. Igne ergo charitatis perversa opera consumenda sunt, eo quod gehennam aedificent animae pereunti:
quoniam opus perversum aut est iniquum, id est, contra aequitatem et aufert homini proximum, aut est
impudicum, et aufert homini seipsum, aut certe simulatorium, et [0072A] aufert homini Deum. Sic etiam sermo
pravus igne isto comburatur necesse est: quoniam aut est supervacuus carens utilitate et ratione, aut est
detractorius in proximorum corrosione, aut est adulatorius in falsi illius olei effusione, de quo scriptum est:
Oleum autem peccatoris non impinguet caput meum (Psal. CXL). Inordinatas similiter cogitationes quicumque
Deum puro amore diligit exterminare debet, eo quod separent hominem a Deo, nec Spiritui sancto possit esse
domicilium in conscientia quae vulnerata est per inordinatae cogitationis affectum.
Sunt autem tria genera cogitationum quae praecipue adversus animas nostras militant. Aut enim
sordidae et turpes sunt cogitationes cordis nostri, et habent [0072B] originem a luxuria, aut res transitoriae nimis
appetuntur vel retinentur, et habent originem ab avaricia, aut corda humana contra proximos inflantur vel supra
eos eriguntur, et habent originem a superbia. Beatus omnino qui in nulla istarum cogitationum scandalizatus
fuerit: quia ipsae sunt quae omnes aut pene omnes hujus peregrinationis incolas a via justitiae exorbitare faciunt.
Et quoniam istae cogitationes magis infestae sunt cordi humano quam aliae, idcirco propheta jussus a Domino
scrutari conscientiam hominis, magis istarum mentionem facit, quae frequentius cordi humano se ingerunt et
difficilius hominem relinquunt. Cum enim Dominus Ezechieli dixisset: Fode parietem, post paululum subjungit
idem propheta: Vidi et ecce [0072C] omnis similitudo animalium et reptilium, et idola domus Israel depicta erant
in pariete (Ezech. VIII). Paries iste quem Dominus fodi jussit, obscuritas est conscientiae quam sensus hominis
hebetatus penetrare quandoque non praevalet, eo quod pondere peccatorum a luce veritatis longe relegatus nescit
mala sua cognoscere, intelligere peccata sua, plangere infirmitates quibus opprimitur, ut revertatur ad Dominum
et ignoscat ei. Iste profecto est paries quo plurimi putantes se religiosos et justos a via salutis exclusi sunt: quia
seipsos non cognoscentes, et caeci effecti erraverunt in invio, et non in via (Psal. CVI). Perfosso ergo hoc pariete
similitudo animalium et reptilium, et idola depicta inveniuntur [0072D] in eo: quoniam dum subtilius homo
cordis sui latebras rimari satagit, abominationes cogitationum, quae a Deo separant invenit, ibidem multiplici
affectione depictas, videlicet cogitationes luxuriae, quae designantur per similitudines animalium, cogitationes
avaritiae, quae designantur per similitudines reptilium, eo quod omnino terrae incumbunt: cogitationes etiam
superbiae, quae per idola recte intelliguntur. Sicut enim humilitas proprie virtus Christi, ita superbia vitium
diaboli. In purgandis ergo vitiis cogitationum necesse est ut anima vigilet, eo quod in puritate conscientiae vita et
fructus exterioris operis consistat: quia sicut a radice procedit virtus totius arboris, sic a cogitatione virtus boni
operis. Videmus certe frequenter, accidere, quod [0073A] dum radix arboris mala, et fructus ejus malus provenit:
30

