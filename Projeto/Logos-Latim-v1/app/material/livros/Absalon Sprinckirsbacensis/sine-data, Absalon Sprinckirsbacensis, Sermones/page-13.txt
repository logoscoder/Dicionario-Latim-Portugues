votum Deo Jacob, qui tentationibus in diversum traheris, quem delectat vitae praeteritae, ut aestimas, felicitas,
quem terret sanctae religionis asperitas, audi, inquam, quid loquatur in te Dominus Deus: quia, ut aestimo,
loquetur pacem in plebem suam (Psal. LXXXIV). Primum volo te argentum, aurum, ornatum vestium, et caetera
quibus delectatur humana curiositas, ante faciem tuam ponere, et oculo intellectuali non carnali diligenter
examinare: quod si feceris non consolationes, imo potius maximas desolationes invenire poteris. Quae enim in
eo felicitas esse potest, quod cum labore acquiritur, cum timore possidetur, cum dolore amittitur? Unde quidam
irridens talem felicitatem ironice exclamavit [0036D] dicens: O praeclaras opum divitias, quas cum adeptus
fueris, securus esse desistis. Memento illius divitis qui in Evangelio amplificare horrea sua praeparabat, cui
dictum est: Stulte, in hac nocte animam tuam tollent a te, et haec quae congregasti cujus erunt? (Luc. XII.) Et ita
factum est. Et propheta David de his qui gloriam hujus mundi dilexerunt, ait: Et dominabuntur eorum justi in
matutino, et auxilium eorum veterascet in inferno a gloria eorum (Psal. XLVIII). Secundum mensuram enim
gloriae, qui usi sunt gloria hujus mundi, justo Dei judicio cum mortuis deputati, suscipient in inferno angustias
tormenti. Unde et duo philosophorum peritissimi, cum hujus mundi gloriam et sanctam conversationem, quae est
in Christo Jesu vellent [0037A] typice figurare, alter eorum inferni ingressu arborem habentem ramum aureum
descripsit: alter vero catenam auream de coelo in terras dependentem somniavit. Quid aliud, quaeso, per ramum
illum aureum, quam mundi hujus decor et gloria significatur? quae et in introitu inferni ideo esse dicitur, quia per
amorem hujus mundi ejus amatores ad infernum transmittuntur. Timeat ergo omne semen Israel hanc arborem
contingere, quia facilis descensus Averni. Sed revocare gradum, superasque evadere ad auras, hic labor, hic
gemitus. Sed et alter per catenam auream vitam sanctorum voluit significare, quae in terris constituta coelestibus
tantum jungitur sancta meditatione, pia devotione, sicut dicit Apostolus: Nostra autem conversatio [0037B] in
coelis est (Philipp. III). Et si enim viri religiosi in terra sint positi, virtutum tamen gradibus et bonis operibus
quasi per catenam sunt connexi.
Quod si amor litterarum te tentaverit, illud primum recole, quoniam indocti plerunque coelum rapiunt,
et viri periti cum litterarum notitia multoties ad profundum inferni descendunt. Sed ipse qui in te loquitur, a te
scire desiderat, an in hoc tuo desiderio finem constituas vanitatis, an cognitionem veritatis? Sed quid si vanitatem
tibi finem ponis, erras et te ipsum decipis, cum illis deputandus, qui cum cognovissent Deum, non sicut Deum
glorificaverunt, et ideo stulti facti sunt et defecerunt in vanitatibus suis (Rom. I). Si autem per scientiam
veritatem investigare conaris, [0037C] in hoc etiam erras et teipsum decipis, et cum Pilato quaerens quid est
veritas (Joan. XVIII), ipse tamen veritatem deprehendisti. Ego, inquit, sum via, veritas, et vita; via in ditione,
veritas in cognitione, vita in fruitione. Via in merito, veritas in promisso, vita in praemio. Ego, inquit, sum via,
veritas, et vita. Et Propheta: Beatus quem tu erudieris, Domine, et de lege tua docueris eum (Joan. XIV). Ipse
enim quippe est qui docet hominem scientiam (Psal. XLIII), non per inanem philosophiam aut in doctis humanae
sapientiae verbis, sed in spiritu Dei (I Cor. I), legem divinam scribit in libro cordis. Sed et si veram sapientiam,
hoc est, sapientiam sanctam quaeris, melius hanc tibi revelabit exercitium orationis quam studium lectionis. Sed
[0037D] delectabit fortassis te facundia Tullii, sapientia Platonis, ingenium Aristotelis, qui sapientes nescios, et
stultos peritos reddit. Sed quae est conventio Christi ad Belial? Auferte ista hinc, et nolite facere domum Patris
vestri domum negociationis (Joan. II); non enim regnat spiritus Christi, ubi damnatur spiritus Aristotelis. His et
hujusmodi consolationibus confortatos, Christus, qui nos eripuit mundo, non patietur nos supra id quod
possumus tentari, ne cum semel miserimus manum ad aratrum, respicientes retro indigni efficiamur regno Dei
(Luc. IX). Muniti ergo, fratres dilectissimi, per opera justitiae a dextris et a sinistris praeparemus viam Domini,
rectas faciamus in hac solitudine [0038A] semitas Dei nostri, et currentes viam mandatorum ejus, in
mansuetudine disciplinae, et obsequio obedientiae in anteriora semper extendamus, ingredientes de virtute in
virtutem mereamur videre Deum Deorum in Sion (Psal. LXXXIII). Non simus ei ingrati qui liberavit de
Aegypto, hoc est, de praesenti seculo, teneamus legem quam nos docuit in deserto, id est in hoc terrestri
paradiso, scilicet monasterio. Veneremur adventum nostrae visitationis, ubi in se suscipit nostra infirma, hoc est,
consolatur nos in omni tribulatione et angustia nostra, ut illum ultimum adventum examinationis secure possimus
expectare, quando filius hominis veniet in virtute magna et majestate (Matth. XIX). Quod nobis praestare
dignetur idem judex noster creator et [0038B] redemptor noster Jesus Christus, cujus regnum et imperium
permanet in secula seculorum. Amen.

SERMO V. IN ADVENTU DOMINI.
Descendere faciam ad vos imbrem matutinum et serotinum, et reddam vobis annos quos comedit
locusta et brucus, rubigo, et eruca (Joel II). Verbum quod audistis, fratres dilectissimi, promissum tenet nostrae
liberationis et affectum paternae consolationis, utpote transmissum nobis a Deo patre orphanorum, et judice
viduarum.
13

