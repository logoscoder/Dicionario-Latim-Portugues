Resipisce ergo tandem, anima mea, et quaecunque es mei similis anima peccatrix, ut in divinis officiis
sedula psallas spiritu, psallas et mente, et, relictis [0223A] his quae adversus te militant, subdita esto Domino, et
ora eum, ora, adora, exora. Ora sinceriter, adora fideliter, exora perseveranter. Si in domo orationis es, ora: si
meritis tuis exigentibus foris es, pulsa ad portas domus hujus, et aperientur tibi. Sicut autem in domo orationis
diversae sunt mansiones, ita et portarum diversitates. Domus siquidem Dei, quae est Ecclesia, tribus mansionibus
distinguitur. Prima est intrantium, secunda pugnantium, tertia regnantium. Primae ergo mansionis portae sunt
sacramenta Ecclesiae, per quae criminosi quicunque in gremium Ecclesiae recipiuntur, de quibus portis dicitur:
Diligit Dominus portas Sion, super omnia tabernacula Jacob (Psal. LXXXVI). Portae secundae mansionis sunt
doctrinae et veritatis, scilicet Evangelii, [0223B] legis et prophetarum, per quas erudiuntur justi ad opera
justitiae, et pie vivendum in hoc seculo, de quibus dicitur: Aperite mihi portas justitiae et ingressus in eas,
confitebor Domino (Psal. CXVII). Portae tertiae mansionis sunt virtutes, videlicet charitas, pax, bonitas, et
caeterae quae permanent hic et in futuro. Et istae sunt portae aeternales, de quibus dictum est: Attollite portas,
principes, vestras; et elevamini, portae aeternales, et introibit rex gloriae (Psal. XXV). Ingressi ergo has portas ad
mansiones omnes adorant, sed non uno modo. In prima enim mansione orantes prosternuntur pedibus Domini, in
secunda adorantes quasi elevati inhiant manibus ipsius, in tertia exorantes erecti respiciunt faciem ejus semper.
[0223C] Qui in prima mansione adorant prostrati, sunt nuper conversi qui adhuc malorum suorum
conscii, carnalibus obnoxii desideriis, vallati tentationibus, lacrymosas preces pro peccatis fundunt ad Dominum.
Nec enim illi qui recentes adhuc cicatrices criminum suorum aspiciunt, praesumere debent postulare a Deo
puritatem angelicam, vitam illam beatam, quam nec oculus vidit, nec auris audivit; sed potius cum lacrymis
veniam peccatorum, spacium poenitentiae, lacrymarum imbrem, quibus lavent peccata sua, debent postulare.
Hanc orandi formam docuit nos propheta David, cum diceret: Amplius lava me, Domine, ab iniquitate mea, et a
peccato meo munda me (Psal. L). Similiter et beata illa peccatrix, [0223D] quae prostrata in faciem suam,
lacrymis lavit pedes Domini, et capillis suis extersit. In secunda vero mansione adorantes justificati manibus
inhiant Domini, manum defensionis et auxilii ab eo postulantes. Dum enim viri justi adhuc in praesenti vita
militantes a Deo postulant contra carnis desideria fortitudinem continentiae, contra injurias sibi illatas virtutem
patientiae, velut manibus Dei intendunt, per quas sibi beneficium ab ipso donari cupiunt, unde scriptum est:
Aperis tu manum tuam, et imples omne animal benedictione (Psal. CXLIV). Adorantes in tertia mansione, quae
est triumphans Ecclesia, respiciunt in faciem ejus semper, affectu laudationis et exultationis, Deo semper
adhaerentes, pro nobis etiam voto et desiderio supplicant, et quos aliquando [0224A] habuerunt socios
tribulationum, regni etiam quandoque habeant cohaeredes, largiente Domino nostro Jesu Christo, cujus regnum
et imperium permanet in secula seculorum. Amen.

SERMO XXXIX. IN DEDICATIONE ECCLESIAE.
Zachaee, festinans descende, quia hodie in domo tua oportet me manere (Luc. XIX). Festivo quodam
gaudio, et, ut ita dicam, gaudio gaudiorum hodiernae diei solemnitas suscipienda est, quia diebus caeteris, etsi
cujuslibet sanctorum digne pro merito recolitur gloria, sed certe in hac totius Ecclesiae gaudia sunt nobis
repraesentata.
Ipse enim templi materialis decor, qui oculis nostris foris ingeritur, templi spiritalis, quod est Ecclesia,
[0224B] nobis figurat sanctificationem, quam nomini suo per sanguinem redemptionis consecratam, quasi
quoddam salutis refugium, animae cui benedixit Deus, in medio terrae collocavit. Hoc est quod ipsa Ecclesia, in
Scripturis, modo domus refugii, modo turris, modo domus orationis appellata est. An non ipsa est domus refugii,
ad quam de potestate tyranni, de carcere mortis, de peccatorum vinculis rei confugiunt et liberantur? Haec est
quae in lege veteri (Deut. IV,) per tres illas civitates refugii significata est, ad quas rei confugientes tam diu
morabantur, quousque in morte summi pontificis vel anno jubilaeo ad possessiones pristinas redirent. Ipsae
quippe tres civitates refugii Ecclesiam figurabant propter tria remedia, videlicet regenerationis, [0224C]
confessionis, et conversionis, quae peccatoribus in Ecclesia conferuntur contra triplex vae quo mundus corruit.
Quorum primum, videlicet regenerationis, contra vae originale; secundum, id est confessionis, contra vae
actuale; tertium, id est conversionis, contra vae poenale institutum est. In his civitatibus, quae sunt in Ecclesia
Dei, rei commorantes ad possessiones pristinas, quae sunt praesentis vitae innocentia et gaudia futurae, tandem
revertuntur, quia et hic per mortem summi pontificis, id est Christi ad innocentiam, et in anno jubileo, qui
resurrectionis gloriam praefigurat, ad felicitatem beatitudinis reformabuntur. Est etiam Ecclesia turris vocata
propter tria, videlicet propter altitudinem, fortitudinem, et pulchritudinem. Et spectat altitudo Ecclesiae ad
[0224D] sublimitatem dignitatis, fortitudo ad saeveritatem potestatis, pulchritudo ad venustatem virtutis. Unde
per Salomonem turri comparatur, quae aedificata est cum propugnaculis. Mille, inquit, clypei pendent ex ea,
106

