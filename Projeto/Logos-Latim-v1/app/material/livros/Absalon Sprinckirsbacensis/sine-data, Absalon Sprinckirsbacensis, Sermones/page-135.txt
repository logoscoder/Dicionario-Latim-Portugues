justificationibus sine querela. Juxta haec fluenta etiam sedebat Daniel propheta, cui Babylonii occasionem
invenire non poterant, nisi tantum in lege Dei sui. Sic et ille qui dixit: In corde meo abscondi eloquia tua, ut non
peccem tibi (Psal. CXVIII).
Isti comparantur a Joanne ligno afferenti fructum, cujus folia sunt ad sanitatem gentium: Ostendit,
inquit, mihi flumen aquae vivae splendidum tanquam crystallum, procedentem de sede Dei et Agni. et ex utraque
parte fluminis lignum afferens fructum, et folia illius ad sanitatem gentium (Apoc. XXII). Ligna quippe ex
utraque parte fluminis posita, sanctos viros designant meditantes in utraque pagina Veteris et Novi Testamenti.
Flumen enim mandata divinae legis significat, fructus ligni [0280C] exempla bonorum operum, folia verba
exhortationum accipiuntur. Quae tunc sunt ad sanitatem gentium, cum ea quae per verba exhortationis aliis
proponimus in nobis ipsis exemplis bonorum operum attestamur.
Speculatione vero creaturarum, quam secundam diximus alam, quia operiendae infirmitati nostrae
necessariam, ut tamen creaturae nomine homo intelligatur, quasi cujusdam alae expansione duobus modis nuda
nostra protegimus, videlicet vinculo charitatis, exhibitione reverentiae et timoris, quorum primum est ad
subsidium necessitatis, alterum ad custodiam humilitatis. Vinculum siquidem charitatis ad subsidium necessitatis
ideo esse dixi, quia nullus adeo sibi sufficiens, [0280D] adeo nullius indigens est, qui hic charitatis vinculis
caeteris non egeat copulari. Nam quamvis primo loco diligendus sit Deus per affectum dilectionis, magis tamen
proximus diligendus in multis secundum exhibitionem operis. Adeo quippe charitas nobis erga proximum
servanda est per exhibitionem operis ut etiam ab oratione, a sancta meditatione, ab hymnis et canticis spiritalibus
cessare debeamus imminente proximi necessitate. Ecce ante mensam Domini oculis ac manibus in coelum te
intentum constitue, si videris Christum in paupere fame mori, nunquid non panem dabis illi? si fratrem tuum
lecto decumbentem, in agone positum, non visitabis illum, vel eum cadentem in foveam non sustinebis illum?
Facies utique, quia tibi alligatus est charitatis vinculo: [0281A] nec, te praesente, corruere potest, nisi tu cum eo
corruas, maxime si potes eum sustinere. Hujus exempla plurima sunt in sanctis martyribus, vivum nobis
charitatis relinquentibus exemplar. Cum enim securi divinis colloquiis et oratione sibi soli vivere possent,
elegerunt tamen prodesse aliis, exhortari, docere, sanguinem suum fundere, ut vitam illam beatam quam sibi
solis in pace poterant quaerere, vinculo charitatis astricti, per tormenta passionis aliis communicarent.
Ex hac radice charitatis emanare debet exhibitio reverentiae et timoris, ut eos quos tanto charitatis
affectu amplecti tenemur exhibitione reverentiae et timoris offendere timeamus. Quod etiam in illo beatorum
spirituum principatu docemur facere, ad quorum [0281B] normam praesens Ecclesia disposita est, qui se ipsos
secundum summae illius potestatis dispositionem honore praeveniunt, inferiores singuli superioribus suis
obedientes, id sibi a summo illo imperatore imperatum reputantes, quod a praesidente potestate angelica sibi
fuerit imperatum. Nam si angeli dicerent archangelis, throni dominationibus, aut certe cherubin ad seraphin: Non
tibi obediemus, nolumus te praeesse nobis, putasne placeret summae illi majestati? nequaquam. Propter hoc enim
praecipitatus est rex ille superbiae, quia voluit esse similis Altissimo (Isa. XIV), non participatione deitatis, sed
similis, hoc est sine dominio sicut ille, ne alicui superiori exhiberet reverentiam debitae subjectionis. Nunquamne
legisti quoniam David Sauli divertenti [0281C] in speluncam, praecidit oram chlamydis? Unde et postea seipsum
vehementissime reprehendit: cum enim in Saule gradus superior, in David vero inferior, et in chlamyde potestas
intelligatur, oram chlamydis praecidere est debitae reverentiae sui superioris aliquid detrahere (II Reg. XXIV).
Quam David Sauli abstulisse se doluit, quando in eum cui reverentiae honorem debebat aliquid praesumpsisse
poenituit. Sic olim dum arca Domini a Gabaa deferretur in Jerusalem, dum arca inclinatur, Oza Levites manum
apposuit, et ideo a Domino percussus interiit. Ubi per arcam praelati, per Ozam subditi accipiuntur. Arcae vero
inclinatae Oza manum adhibet, dum praelatis aliorum aetati sive infirmitati [0281D] condescendentibus subditus
obviare praesumit. Ideoque a Domino percutitur, vel in praesenti ad correctionem, vel in futuro ad damnationem.
Expedit ergo magis ut penna charitatis velemus infirma propria, sustineamus aliena, ne nudi appareamus cum id,
quod mortale est, in nobis absorptum fuerit a vita: et pennae illae assumendae sunt, quibus non protegi, sed
sublevari necesse erit.
Et videntur istae pennae ipsum caput nostrum ad coelos extulisse, quas si cognoscere desideras, ipsae
sunt innovatio naturae, et consessus dexterae. Ipse etenim Redemptor noster has alas primus assumpsit nobis in
futuro eas collaturus, quando similes ei erimus. Unde et in Apocalypsi alaeaquilae magnae dicuntur, ubi scriptum
est: Datae sunt mulieri duae alae [0282A] aquilae magnae, ut volaret in desertum locum: per aquilam Christum,
per mulierem fidelem animam, per desertum coelum volens significare. Haec autem naturae innovatio quae erit
in corpore, si ad naturam corporum respicimus, secundum elementa hujus mundi probatur attendenda. Videmus
enim quod terra in praesenti ponderositate sua corpus aggravat, aqua humorum inaequalitate infirmat, aer
spirandi necessitate affligit, ignis caloris immoderantia consumit. Ista ergo innovari necesse erit, non tolli de
medio, ut non infirmitas quae aggravat, sed naturae veritas integra reformetur, sicut Dominus ait: Capillus de
capite vestro non peribit (Luc. XXI). Habebunt ergo tunc corpora mortis hujus, imo vere mortua ab elementis
135

