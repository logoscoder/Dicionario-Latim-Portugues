suavitas potius colliditur quam juvetur. Quia tamen aliorum divitias nostra paupertate scimus foedari non posse,
praesertim cum in tabernaculo Domini quidam aurum et argentum, alii hyacinthum, purpuram, et byssum,
nonnulli etiam pilos caprarum, quae res abjectae sunt et viles, obtulisse [0256D] leguntur, nos pro vili portione
offerimus Domino quae possumus, et contenti hostia pauperum satis nobis arbitramur cessisse muneris, si
quantulacunque devotione inveniamur occupati in laudibus Virginis matris.
Ut autem revertamur ad verbum quod praemisimus, tres paradisos voluptatis propter hominem factos
sacrae Scripturae meminit diligentia. Primus est paradisus terrestris, de quo scriptum est: Domine, audivi vocem
tuam in paradiso, et abscondi me (Gen. III). Secundus est paradisus praesentis Ecclesiae, de quo in Canticis
dicitur: Emissiones tuae paradisus malorum Punicorum (Cant. IV). Tertius paradisus est futurae gloriae, cujus
meminit Paulus cum dicit se raptum in paradisum Dei, et [0257A] ibi audisse arcana verba, quae non licet
homini loqui (II Cor. XII).
In primo paradiso positus est homo creatus, in secundo positus est homo reparatus, in tertio ponendus
est homo glorificatus. Sunt autem tres paradisi quasi tres quidam horti delitiarum, in quibus divinae plantationis
fructus crescunt, maturescunt, et colliguntur. Nam si humani generis primordia, primos scilicet parentes ad
memoriam revocemus, ipsi fuerunt quaedam divinae plantationis virgulta in paradiso terrestri, ad hoc posita ut
ibi crescerent, et bene operando fructum facerent in obsequium Creatoris sui. Sed postquam virgulta haec primae
praevaricationis merito aruerunt et fructum fecerunt noxium, transplantata sunt in paradisum Ecclesiae, [0257B]
ut igne charitatis quasi aestivo quodam sole desuper radiante crescerent, et fructum suum producerent ad
maturitatem, et sic tandem per manum summi hortulani, qui Christus est, in tertium paradisum qui est gloriae,
cum fructibus suis transferentur. In hoc etenim paradiso Deus a principio posuit hominem, id est disposuit
ponere eo loquendi modo quo dicitur, fecit quae futura sunt et agnus qui occisus est ab origine mundi.
Quia tamen sine humore virgulta haec crescere non poterant, accesserunt quatuor paradisi flumina,
quibus irrigata fortius invalescerent, ut sic firmiter radicata nullo tentationis vento deinceps commoveri possent.
Primum paradisi flumen, accipe mundationem sacramentorum: secundum, seriem divinarum [0257C]
Scripturarum: tertium, stillicidium spiritalium donorum lachrymarum: quartum, gratiarum dona in bonis
confirmantia. Natura siquidem humana vitiis infecta, primo opus habebat, ut per sacramenta Ecclesiae a peccatis
purgaretur. Secundo quia viam ignorabat justitiae, necesse erat ut per mandata Dei illuminaretur. Tertio
expediebat ut accepta veritatis noticia, planctu et lachrymis bonis operibus exerceretur. Quarto, ut per dona
gratiarum in bonis confirmaretur. Inter virgulta autem paradisi illius nobilis quaedam virga exorta est, videlicet
virgo Maria, ad quam fluvius spiritalium charismatum abundantius quam ad caetera derivavit, utpote quae
fructum meliorem et sublimiorem [0257D] caeteris erat productura, quo in terris homines, et in coelo spiritus
angelici pascerentur. Quid enim aliud fuerunt Spiritus sancti obumbratio, plenitudo gratiae, fervor fidei, castitas
virginalis, quam stillicidia quaedam gratiarum in ipsam descendentium ut cresceret et faceret fructum? Crevit
itaque et fructum fecit, et in tantum crevit, ut jam non virga humilis, sed arbor sublimis et fructifera nominetur.
Sublimis, quia super coelos ascendit; fructifera, quia fructum fecit multiplicem, scilicet fructum amarum,
fructum dulcem, fructum delitiosum.
Si vis scire ubi arbor ista fructum amarum, protulit, recole amaritudines illas amarissimas quas
sustinuit, dum astitit crucifixo, dum vidit mortuum, [0258A] dum secuta est fugientem in Aegyptum, dum
persecutiones sustinuit cum caeteris qui fuerunt imitatores viarum ejus. In his omnibus fructum amarum protulit,
quando per has et alias multas tribulationes secuta est praesentiam Creatoris sui. De hoc fructu amaro
gustaverunt omnes sancti, qui modo regnant cum Christo, quorum vita fuit mundum contemnere, tolerare
adversa, crucifigere carnem suam cum vitiis et concupiscentiis, opprobriis saturari, quae omnia licet plena essent
amaritudine, tamen in his expectabant fructum pacatissimum, id est visionem Dei sui. Sed jam via haec
aerumnosa videndi Deum per amaritudines vitae hujus in solitudinem redacta est, quia nunc fugiunt homines a
facie Domini, ut amara effugiant, ne inveniant [0258B] tribulationes, ut delectationes et hujus vitae dulcia
consequantur, parumque reputant videre bona Domini in terra viventium, dum consolationibus vitae hujus
perfruantur. Annon vere est a facie Domini fugere, repellere mandata Dei, sequi concupiscentias, laxare frena
pudicitiae, et a nulla prohibere animum voluptate? Et in his quidem omnibus gustus in principio dulcis est, sed
novissima eorum amara sunt tanquam absynthium, quia multas delectationes, multae sequuntur miseriae, et
extrema gaudiorum luctu et dolore commutantur.
Tunc enim homo primo vinum bonum posuerit et eo inebriatus fuerit, tunc demum sequitur quod
deterius est. Vinum bonum quod homo, id est quilibet carnalis ponit, principium laeticiae suae, [0258C]
concupiscentia carnis est concupiscentia oculorum, et superbia vitae, et caeterae hujus vitae delectationes, sed
cum istis inebriatus fuerit, hoc est cum biberit calicem confusionis et ignominiae usque ad fecem, tunc sequitur
vinum quod deterius est. Quod vinum? stimulus pravae conscientiae, timor gehennae, horror districti Judicis,
123

