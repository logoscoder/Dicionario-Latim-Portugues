sunt, non tantum ut ibi luceant, sed etiam ut distinguant inter diem et noctem, et illuminent terram. Licet ergo in
hoc firmamento visibili et ornatu ejus nobis occurrat multa materia laudis, tamen verba quae praemisimus ad
firmamentum spiritale, et luminaria spiritalia, in quibus magis elucet Dei virtus et Dei sapientia, libet convertere,
ut et festivitati hodiernae magis congruant et proficiant devotione. Firmamentum ergo de quo loqui volumus,
homo Christus [0270C] Jesus est qui sicut firmamentum aliis operibus conditionis specie, magnitudine,
sublimitate praeminet: ita ipse caeteris sanctis praeminet specie, quia ipse est speciosus forma prae filiis
hominum; in magnitudine, quia magnitudinis ejus ipse est finis; sublimitate, quia ipse est super omnia Deus
benedictus in secula. Ideo etiam Christus firmamentum appellatus est, quoniam sicut firmamentum naturam
aquae tenet, secundum beatum Gregorium quae gelu constricta in glaciem, et postmodum in crystallum solidata
est, ita Christus homo ante resurrectionem velut aqua fuit, qui fame, siti, multisque aliis infirmitatibus, videlicet
nascendo, patiendo, moriendo, velut aqua defluxit. Unde Psalmista ex persona ejus: Sicut aqua [0270D] effusus
sum, et dispersa sunt omnia ossa mea (Psal. XXI). Post resurrectionem vero tanquam crystallus firmatus et
solidatus fuit, eo quod impassibilis et immortalis, sicut David propheta dicit: Fiat manus tua super virum
dexterae tuae, et super filium hominis quem confirmasti tibi (Psal. LXXIX). Unde Ezechiel propheta ipsum
appellat firmamentum, et crystalli speciem dicit habere, ubi sic loquitur: Super capita quatuor animalium
similitudo firmamenti, quasi aspectus crystalli horribilis extendit super capita ipsorum quatuor (Ezech. I.)
Luminaria vero hujus firmamenti omnes sancti sunt, qui in eo sunt fundati. Primo in hac vita fide, spe,
charitate, caeterisque virtutibus, quas ab ipso acceperunt, et in illa coelesti gloria sunt in eo radicati [0271A]
beata illa fruitione visionis ejus, unde ipse Dominus: Qui manet in me, et ego in eo, hic fert fructum multum
(Joan. XV.) Et Joannes: In hoc scimus, quoniam in ipso manemus, quia de Spiritu ejus accepimus (I Joan. IV.):
Et Apostolus: Per ipsum et cum ipso, et in ipso sunt omnia (Rom. XI.). Sancti ergo omnes luminaria sive stellae
dicuntur, sicut Paulus dicit de eis: Inter quos lucens tanquam luminaria in hoc mundo, verbum vitae continentes
(Philip. II). Et alibi: Stella differt a stella in claritate (I Cor. XV.). Et in Job Dominus loquens, ait: Ubi eras cum
me jubilarent omnes filii Dei, et laudarent astra matutina? (Job XXXVIII.) Qui ideo stellae appellantur, quia
sicut stella aliam modo pulchritudine, modo claritate, modo rubore, modo [0271B] puritate antecedit, ita et inter
electos Dei. Virgines enim commendat species, confessores claritas, rubor sive flamma charitatis apostolos et
martyres, puritas vero naturae spiritus, facit excellentiores.
Virgines ideo decore commendantur, quoniam in hac vita pudicitiam carnis et castitatem servaverunt,
retinentes vestimenta sua candida, nulla corruptione concupiscentiae carnalis ea inquinantes. Unde et sine
macula sunt ante thronum Dei et sequuntur Agnum quocunque ierit (Apo. XIV). Ipse enim speciosus est, et
speciosas libentius aspicit alloquitur, tangit, osculatur, et amplexibus stringit, et illae speciosi desiderio sequuntur
eum quocunque ierit. Videt eas in hac vita oculo electionis, alloquitur promissione futurae beatitudinis, [0271C]
tangit eas tactu divinae aspirationis, osculatur osculo internae dilectionis, amplexatur largitione supernae
contemplationis.
Confessores vero stellae sunt caeteris clariores, qui doctrina sana et claritate verbi Dei illuminaverunt et
eos qui erant in tenebris perfidiae, ad lumen ecclesiasticae fidei perduxerunt. Illuminaverunt sursum docendo
quae essent in coelo justis praemia reposita, deorsum ostendendo quae in inferno impios expectarent supplicia: a
dextris monstrando virtutes et bona opera, per quae ad vitam tenditur: a sinistris quando docuerunt vitare scelera,
per quae ad supplicium descenditur. Retro illuminaverunt, docendo cavere versutias et fraudes diaboli: ante,
[0271D] cum docuerunt nos spernere mundum cum delectationibus suis. Isti sunt montes illi, de quibus Propheta
dicit: Illuminans tu mirabiliter, a montibus aeternis turbati sunt omnes insipientes corde (Psal. LXXV). Sicut
enim montes prius solis claritatem excipiunt, et ab ipsis montibus in vallem descendit, ita et montes isti aeterni,
id est vitam aeternam annunciantes, mirabiliter, hoc est miraculis comitantibus, illuxerunt, dum ipsi velut altiores
caeteris vita et merito fidei lumen susceperunt, et suo postmodum ministerio infirmis et ignorantibus id ipsum
lumen communicaverunt. Quo respersi lumine turbati sunt insipientes corde, vitam aeternam, de qua non
audierant, stupebant annuntiari. Nec solum in vallibus, imo ubique locorum lumen istud radiabat: [0272A] quia
illorum doctrina fulguri comparata est, quod omnia circunquaque illuminat, sicut de sanctis animalibus dicitur:
Ibant et revertebantur in similitudinem fulguris coruscantis (Ezech. I).
Stellae vero ardentiores et igne charitatis magis inflammatae, sunt apostoli et martyres, qui tanto
fervore dilectionis Dei accensi sunt, ut sicut flamma materialis subjectum suum consumit et redigit in cinerem ita
et eos flamma charitatis consumeret, quod utique factum est quando tradiderunt corpora sua propter Deum ad
supplicia. Postmodum vero eadem flamma accinerati sunt, dum morte gloriosa vitae hujus corruptibilis
terminum, cum Christo cupientes vivere consecuti sunt: fervor autem charitatis, qui in sanctis martyribus
eminuit, ratione [0272B] similitudinis flammae comparatur. Flamma etenim quandoque urit ardore, quandoque
intuentes se excaecat nimia claritate, quandoque e vicino positos, et illustrat lumine, et calefacit calore. Simili
modo ad flammam charitatis, quia ardebant apostoli et martyres, usti sunt persecutores et tyranni, qui eis poenas
130

