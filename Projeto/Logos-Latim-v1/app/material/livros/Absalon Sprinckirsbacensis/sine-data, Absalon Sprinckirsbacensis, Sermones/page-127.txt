sunt, quia extrema vilitate contenti gaudent abjecti esse in domo Dei, imo in hoc accipiunt responsum
conscientiae, si omnibus inferiores videantur.
Qui vero semper scire et bene vivere discunt, sunt illi qui tumentes inani philosophia, gaudent se multa
subtiliter investigasse, scilicet genera problematum, angulos syllogismorum, dispositionem orbis terrae, verticem
elementorum, initium et consummationem temporum, vicissitudinum permutationes, anni cursus, dispositiones
stellarum, naturas animalium, iras bestiarum, vim ventorum, differentias virgultarum, virtutem radicum, et his
[0264D] similia: finem studiorum suorum in hoc constituentes, ut rerum causas perspicaci mentis oculo
videantur attigisse. Verum causam illam causarum, quae est principium et finis omnium, lippo, imo caeco oculo
potius respiciunt, utpote quam non philosophando, sed bene vivendo oportet investigare: quod genus studii solis
justis repositum nondum isti apprehenderunt, nisi forte bene vivere dicamus, eo modo quo perditi homines
dicunt in seculo, quoniam bene vivit qui bene se pascit: vel eo loquendi modo, quo illi dicuntur habere bonum
saeculum, qui de voluptatibus hujus vitae in quantum valent nihil omittunt. O utinam tu qui multa discis,
quandoque te ipsum doceas, nec a summo [0265A] coeli, sed potius a teipso philosophari incipias, ut videas quid
es, quid esse debueras, et quid futurus es. Neque enim modica scientia est seipsum cognoscere, eo quod de coelo
descenderit [Greek] gnwðqi seautoún, quod est: Cognosce teipsum. Forte si quaeratur a te quid sis, philosophice
respondebis animal mortale rationale, quia haec vera hominis diffinitio est. Et ecce animal dat tibi peccati
vetustatem, mortale poenae necessitatem, rationale coelestem dignitatem. Cum ergo audis animal, plange
miseriam tuam, quia animal et peccator es. Cum audis mortale, formida ignem aeternum, quia in brevi moriturus
es. Cum audis rationale, recole dignitatem tuam, quia ad imaginem Dei factus es. Audi homo et intellige, quod
rationalis et mortalis appellaris, siquidem rationale [0265B] ad vitam, mortale ad mortem pertinet. Ergo si tuam
ipsius diffinitionem intelligis, mors et vita circa te dimicant, cujus illarum potius futurus sis. Nunc ergo sapienter
philosophare et circunspectus esto, utrum potius eligas, an filius mortis, an filius vitae esse et nominari? Quod si
magis vitam quam mortem eligis, cave ne male vivendo ab illo, qui vera vita est, discedat, ipso dicente: Ego sum
via veritas et vita (Joan. X). Quoniam ergo et hoc oportuit facere, et illud non omittere, sic discas ut etiam bene
vivas, sic ama sapientiam ne perdas justitiam. Nam et si discere bonum est, sed certe bene vivere magis
necessarium. Ut ergo finem loquendi pariter audiamus, Deum timere, et mandata ejus observare, hoc est, omnis
homo. Ideoque studii nostri propositum [0265C] et vitae progressum in hoc conemur consummare, ut scientia
vitam nostram regat, et vita scientiam custodiat, ut sic in utroque proficientes recta via gradiamur ad illam
beatitudinem aeternam, in qua est plenitudo scientiae et inaestimabilis jocunditas vitae, quam neque oculus vidit
nec auris audivit, neque in cor hominis ascendit, ut Deus praeparavit diligentibus se. Quam nobis praestare
dignetur ipse Dominus noster Jesus Christus, cujus regnum et imperium permanet in secula seculorum. Amen.

SERMO XLVII. IN NATIVITATE BEATAE VIRGINIS MARIAE.
Quasi oliva speciosa in campis, et quasi platanus exaltata sum juxta aquam in plateis (Eccli. XXVII).
[0265D] Hodiernae diei festivitas divinis laudibus et obsequiis nos monet esse intentos, in qua autor mirabilium
Deus aeternae praedestinationis arcanum, et promissionis suae veritatem per beatam Virginem mundo voluit
reserare. Omnibus ergo animi votis amplectenda sunt gaudia, quae Mariae nativitatem festivam faciunt, ut non
solum portemus ea in corpore, sed et mentis affectu interius, ac foris attestatione bonorum operum prosequamur,
ne similes illis inveniamur qui ludos et gestus theatrales libenter aspiciunt: quos tamen judicio rationis
improbantes eo quod merito in reprehensionem veniunt, minime cupiunt imitari. Et quae potest major esse
spiritalium gaudiorum materia quam nostrae redemptionis arram suscepisse, quae paternae praevaricationis
[0266A] delictum ablueret, repararet innocentiam, placaret iram districti Judicis, aperiret portam coeli, et captivis
conferret libertatem. In ipsa enim omnis gratia viae et veritatis, et in ipsa omnis spes vitae et virtutis. Non talis
mater illa quae super faciem universae terrae decretum maledictionis et vae quadrifarium induxit, quo premuntur
omnes filii Adam a die ortus sui usque in diem sepulturae suae.
Si non recolis primum vae, quod per Evam damnata est humana posteritas, suggerit tibi illud languor
corruptionis corporeae. Secundum, temporalium pressurarum molestiae. Tertium, occulti hostis insidiae.
Quartum, extremae ultionis angustiae. O Eva mater impia, quae filias tuas ante necas quam parias, ut quid hoc
fecisti? Quare induxisti super [0266B] te et super illas peccatum grande? Sed ad te beata Virgo Maria respiciunt
ruinae istius levamina, quae jam olim in lege et prophetis repromissa, signis multiplicibus praeostensa es, ut in
tuo ortu spem veniae peccatores ponerent et ex promissione jam facta de te patientius suae miseriae cumulum
tolerarent.
Vis ergo, o peccator, audire Mariam tibi repromissam? Recole virgam Jesse de qua Esaias loquitur (Isa.
II), et ecce in ea promittitur tibi nativitas Mariae. Recole arcam testamenti, quae operiebatur auro purissimo
127

