motu iracundiae fratri meo dicam racha sive fatue. Unde ipse incentor mali diabolus propter velocitatem hujus
suggestionis avi comparatur in tali tentatione, ut ibi: Posuerunt morticina servorum tuorum escas volatilibus coeli
(Psal. LXXXVIII). Ea quoque quae per indiscretionem fiunt, ex hoc quodammodo excusantur, quod fallunt
judicium rationis; videntur enim esse bona sed non sunt: ut si forte aliquis velit jejunare aliis comedentibus, vel
psallere aliis dormientibus et hujusmodi. Unde et propter fraudem suggestionis in talibus vulpi comparatur, ut
ibi: Capite nobis vulpes parvulas, quae demoliuntur vineam meam (Cant. II). Similiter et in his quae per
impotentiam fiunt, aliqua est attenuatio [0020A] culpae: quia adeo violenta est tentatio, quod non suppetunt vires
resistendi: ut forte in edulio lentis Esau (Gen. XXV), et in tentatione mulieris illius fatuae, quae apprehenso
pallio Joseph dixit: Dormi mecum (Gen. XXXIX). Quanto enim major est violentia tentationis, tanto minor est
voluntas peccati: et e contrario, quanto minor est tentationis violentia, tanto major est voluntas peccati. Propter
violentiam autem tentationis ipse suggestor mali apro comparatur, ut ibi: Exterminavit eam aper de silva, et
singularis ferus depastus est eam (Psal. LXXIX). Ergo qui suscepta paupertate et humilitate imaginem Christi
induit, quid dicturus est si metallo regis imprimit imaginem Herodis? Hoc judicium non est servi, sed
imperatoris. Unicum [0020B] ergo superest consilium, reformare in nobis imaginem Christi, restaurare regis
pecuniam ut veniens ponere rationem cum servis suis, cum usuris exigat illam. Praeveniant judicem terribilem
planctus poenitentiae, misericordiae opera, munditia vitae, quae hebetent aciem gladii illius versatilis, quamdiu
suspenditur manus ferientis. Quis enim non timeat ictum illum insanabilem, ubi materia fragilis, gladius
penetrabilis, percussor fortis? Obtineant ergo preces et lacrymae, ut gladius aeternae damnationis convertatur in
virgam correctionis, quae sic in praesenti corripiat fratres, ut in futuro faciat haeredes illius haereditatis, quam
immarcessibilem et incontaminatam sanctis suis conservavit in coelis [0020C] Jesus Christus Dominus noster,
cujus regnum et imperium permanet in secula seculorum. Amen.

SERMO II. DE ADVENTU DOMINI.
Sol stetit in medio coeli, et non festinavit occumbere spatio diei unius (Josue X). Et si antiqua prodigia
ad memoriam revocemus, videlicet magnalia quae fecit Deus in Aegypto, mirabilia quae operatus est in terra
Cham, terribilia quae ostendit in mari Rubro (Psal. CV), majora tamen praesentis temporis videmus mirabilia.
Ecce enim juxta Hieremiae vaticinium, Novum fecit dominus super terram (Jer. III). Quod novum? res mira, res
inaudita, factum est in Virgine solstitium. Nec loquor modo [0020D] solstitium naturale, cum sol iste visibilis
gradu reciproco a nobis avertitur, vel ad nos convertitur; non illud solstitium miraculi, quod ad Gabaon factum
est, ubi filiis Israel pugnantibus sole defixo in medio coeli, dies duplicata est ut consequerentur victoriam de
hostibus. Sed illud loquor solstitium ineffabile, quando Dei Filius, sol justitiae interminus et incomprehensibilis
quodammodo se comprehensibilem fecit, et divinitatis suae majestate quasi in unum globum collecta, in uterum
virginis corporaliter se infudit. Et est primum solstitium naturale. Secundum, miraculi. Quod vero factum est in
virgine, solstitium est salutis. Congrua autem fortassis similitudine incarnationem Verbi solstitium appellaverim:
qua sicut sol iste visibilis [0021A] dicitur solstitium facere, quando nobis e vicino positus ad nos amplius
accedere non potest, sic Dei Filius sol justitiae, solstitium fecit, quando nostram naturam assumendo usque adeo
sibi conjunxit, quod facta unione Dei et hominis ad ipsam amplius appropinquare non potuit. Quomodo enim
amplius appropinquaret, qui et Deum hominem, et hominem Deum fecit? Ista ergo unio Dei et hominis nobis
significata est illo verbo Josuae quod proposui: Sol stetit in medio coeli, etc. Cum coeli nomen in sacra pagina
multis modis accipiatur, hoc in loco accipitur pro praesenti Ecclesia, hac similitudine: quia sicut coelum
aethereum fulget et ornatur varia distinctione planetarum et siderum, ita praesens Ecclesia ornatur et fulget
diversis virtutibus [0021B] et meritis sanctorum. Unde in Apocalypsi nomine coeli praesens Ecclesia, nomine
stellarum viri sancti designantur, cum dicitur de serpente illo antiquo, videlicet diabolo: quia cauda sua trahebat
tertiam partem stellarum coeli in terram (Apoc. XII). Et alibi: Factum est silentium in coelo hora quasi dimidia
(Apoc. VIII). In coelo, hoc est, in praesenti Ecclesia. Quia enim in ea hora integra id est continue non potest
haberi silentium contemplationis propter varias tentationes, quae animi quietem impediunt. Inde dicitur: Factum
silentium in coelo quasi hora dimidia: quia et si non semper, interdum tamen sancta Ecclesia per coeleste
desiderium sursum elevatur. Medium autem hujus [0021C] coeli fuit beata Virgo Maria, quae inter legem et
gratiam quasi limes quidam medius constituta, solem justitiae, videlicet Dei filium in se concepit, quia
cognitionis suae radios ad utrunque populum, id est, Judaeos et gentiles emitteret. Est igitur sol, Christus:
coelum, praesens Ecclesia: medium coeli, beata virgo Maria: solstitium, Verbum incarnatum. Hujus autem solis
justitiae duo signa solstitialia possumus assignare. Primum Evam: secundum, beatam Virginem Mariam. Eva
peccatrix, per quam mors intravit in mundum, quae fuit janua perditionis, signum fuit solstitii hyemalis: quia per
ipsam nocte peccati prolongata, sol justitiae a nobis longius recessit. Beata Virgo Maria signum fuit solstitii
aestivalis: quia in ipsa redivivo quodam [0021D] calore gratiae sol justitiae ad nos appropinquavit. Inter haec
autem duo signa, videlicet Evam et beatam Virginem Mariam, sol justitiae, quem diximus, per mundi hujus
cursum paulatim radios suae cognitionis effudit, dum aliis per inspirationem, aliis per visiones, aliis per
5

