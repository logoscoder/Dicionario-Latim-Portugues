extinguitur, et cum virginibus fatuis audire mereberis: Amen dico tibi, nescio te. Adsit lumen exterius, scilicet
cognitio veritatis, sine charitate quid proficit? Nihil. Ubi est, inquit Esaias, verba legis ponderans? (Isa. XXXIII.)
Et Apostolus: Si habuero omnem scientiam et omnem fidem, ita ut montes transferam, sine charitate nihil sum (I
Cor XIV). Desit certitudo remunerationis, existimo quia cito deficit lumen charitatis. Attendat ergo quilibet
apostolorum filius, si igne divini amoris intus ardeat. Iste enim in altari cordis nostri debet esse perpetuus, nec
unquam extingui, quandiu in hac vita militamus.
Audistis quia filii Aaron offerentes ignem alienum [0206D] coram Domino, mortui sunt (Levit. X).
Quis est iste ignis alienus? Ignis alienus est luxuria, qui est in cubilibus et impudicitiis: ignis alienus est
iracundia, qui est in dissensionibus et contumeliis: ignis alienus est invidia, qui est in detractione alienae virtutis.
De hoc igne per Prophetam dicitur, quia incensa igni et suffossa ab increpatione vultus tui peribunt (Psal.
LXXIX). Discutiat quilibet vestrum cor suum, si cognitione veritatis diriguntur opera sua ad debitum finem, id
est ad bravium aeternae remunerationis, ut nulla interveniat ruga duplicitatis, nullus dolus simulationis. Balaam
ille qui cadens apertos oculos habebat, et vidit revelationes Domini, dixit: Non est idolum in Jacob, nec
simulacrum in Israel (Num. XXIII). Per [0207A] Jacob qui supplantator dicitur, supplantatores vitiorum; per
Israel, qui vir videns Deum interpretatur, contemplativos volens significare. Est autem idolum proprie statua,
quae propter formarum diversitatem nullius creaturae tenet similitudinem, ut forte Humano capiti cervicem
pictor equinam Jungere si velit. (HORAT. Art. poet. v. 1-2), Unde etiam dicit Apostolus quia idolum nihil est (I
Cor. VIII), hoc est nullius creaturae similitudinem tenet. Simulacrum vero, quod a simulando dicitur, statua est
ad alicujus creaturae similitudinem facta. Per idolum ergo intelliguntur opera prava, qui nullorum bonorum
operum similitudinem habent: per simulacrum opera mala, qui tenent bonorum operum similitudinem, non etiam
veritatem. Non est ergo idolum in Jacob, [0207B] quia veri supplantatores vitiorum criminalia non admittuntur:
Nec simulacrum in Israel, quia veri contemplativi simultates operum non recipiunt. Quia Spiritus sanctus
disciplinae effugit fictum, nec habitat in corpore subdito peccato, et hoc de spiritu libertatis dixerim. Sunt enim
alii spiritus errorum, qui Spiritui sancto semper resistunt, et inimici libertatis misera servitute hominem sibi
subjiciunt. Primus est spiritus hujus mundi, qui captivat in servitutem vanitatis; secundus, Spiritus carnis qui
trahit in servitutem voluptatis; tertius est Spiritus adversarii, qui facit servum iniquitatis. Quam multi sunt in
saeculo, qui Spiritum mundi prona mente sequuntur, in hoc se liberos aestimantes, si dies suos in vanitatibus
hujus vitae consumant, non [0207C] reducentes ad memoriam, quoniam extrema gaudii luctus occupat, et
novissima talium in interitum vadunt. Induuntur siquidem sericis, palatia exstruunt, convivia instaurant, munera
largiuntur. Et ista quare? Ut faciant sibi nomen, juxta nomen magnorum, qui sunt in terra (Prov. XIV). Nomen
dico inane, quod est, vapor ad modicum parens, fumus deficiens, nebula pertransiens. Ubi enim sunt illi famosi a
saeculo et potentes viribus, qui hunc spiritum vanitatis secuti sunt? Periit memoria eorum, et si aliqua forte adhuc
superest non in benedictione, sed in maledictione relicta est. De talibus recte per Prophetam dicitur: Erraverunt
in solitudine in inaquoso, viam civitatis habitaculi non invenerunt [0207D] (Psal. CVI). Erraverunt in solitudine
quia soli, id est a Deo derelicti: in inaquoso, id est in arido, id est corde rore Spiritus sancti non irrigato. Unde et
viam civitatis habitaculi non invenerunt. Invenerunt quidem viam civitatis tabernaculi, id est viam hujus mundi,
quae est instabilis et transitoria, sicut olim tabernaculum mutabiliter ferebatur de loco ad locum, sed non
invenerunt viam civitatis habitaculi, id est viam perpetuae habitationis, de qua Apostolus: Non habemus hic
manentem civitatem (Hebr. XIII). Et utinam hoc spiritu vanitatis contenti essent, et non sequerentur spiritum
carnis, qui eos distrahit per illicita desideria carnis, voluptatis. De eis etenim per Ezechielem dictum est: Ubi erat
impetus spiritus, illuc gradiebantur [0208A] (Ezech. I). Et certe impetus bestiae spiritus carnis est, qui ad illicita
quaeque et turpia miserum hominem in desideriis animae suae abducit. Sed unde tibi, homo insensate, radix
peccatrix, haec infatuata sapientia, ut rei rationalis ductu postposito, bestiam imiteris? quis inde non stupeat?
quis inde non expavescat? Statue tibi hominem exsulem a patria, viam ignorantem, nonne tibi abusivum videbit,
si relicto tramite, quem vir sapiens ei indicaverit, pecudum et bestiarum invia comitetur? Invia plane, quia relicta
via veritatis abducunt ad invia aeternae damnationis. Unde in libro Machabaeorum de bestia scribitur, quae ab
Eleazaro Mathathiae filio perfossa occubuit, quod suo casu turrim et armatos, quos ipsa ferebat, secum
praecipitavit [0208B] (Mach. I, VI). Sic et spiritus carnis cum morte praeventus fuerit, sibi insidiantes, id est
quoscunque carnales carnis suae impetum sequentes, ad inferni profunda demergit.
Assumunt autem et hi duo spiritus, tertium scilicet diaboli secum nequiorem se, et ingressi habitant ibi.
Fiunt quoque novissima hominis illius pejora prioribus. Pejora quo? Insidiatur enim adversarius, ut in fine rapiat
cum peccatorem reddit, aut desperatione induratum, aut praesumptione securum. Horum damnationem propheta
intelligens, in spiritu dixit: Pro iniquitate vidi tentoria Aethiopiae, turbabuntur pelles terrae Madian. Vidi, inquit,
hoc est spiritu intellexi tentoria Aethiopiae (Habac. III), id est corda iniquorum, quae sunt receptacula
daemonum. [0208C] Aethiopes enim daemones significant. Et quid amplius vidisti, prophetarum sanctissime?
pro iniquitate turbabuntur pelles terrae Madian. Quae sunt istae pelles, et quod est terra Madian? Madian
interpretatur judicium. Terra ergo Madian, quilibet terreni in judicio aeternae damnationis addicti: pelles, quae
abstrahuntur de animalibus mortuis, opera sunt mortua sine virtute charitatis. Ergo pro iniquitate turbabuntur, id
98

