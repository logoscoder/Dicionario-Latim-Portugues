per inconstantiam, quando tentationi serpentis succubuit: per impoenitentiam, quando peccatum suum obstinatus
excusavit: per impatientiam, quando inter flagella divinae ultionis rebellis murmuravit. Nonne ab his omnibus
immunis tibi videbitur Maria? Si propositum, [0252D] si actum vel animam ejus consideres, ipsa demum est
immobile illud castellum quod intravit Jesus, cum mulier quaedam Martha nomine excepit illum in domum suam
(Luc. X). Quadripartito plane robore castellum hoc stat immobile, videlicet fossa, flumine, muro, et colle. Haec
enim sunt quae omnem munitionem insuperatam reddunt et immobilem, multo magis castellum illud quod
intravit Jesus, principem hujus mundi et armatum fortem debellaturus. In fossa ergo ubi ejecta humo in unum
tenditur, virtus figuratur humilitatis, sicut per Isaiam dicitur: Ingredere petram, abscondere in fossa a facie
furoris Domini, et a gloria majestatis ejus (Isa. II). In flumine, quod in latum se diffundit, [0253A] latitudo
studiosae bonae operationis intelligitur, sicut Job dicit: Qui scrutatur profunda fluviorum, et abscondita in lucem
producit (Job XXVIII). Muri firmitas, integritas virginitatis, sicut in Ezechiele: Vidi, inquit, et ecce murus in
circuitu domus undique (Ezech. XL), cujus domus, nisi illius quam supra castrum appellavimus: sicut enim Dei
virtus virginalem aulam introivit quo murum castitatis ejus non effregit. In collis celsitudine, sublimitas superni
desiderii ac devotionis, sicut per Isaiam dicitur: Super montem excelsum ascende tu, qui evangelizas Sion (Isa.
XL). O castrum forte, castrum immobile, ubi humilitas superbiam, operatio desidiam expugnat, integritas
corruptionem, sancti desiderii devotio vanitatem. Multo magis tamen fiet tibi [0253B] mirabile, si hujus castelli
incolas velis advertere, Martham scilicet et Mariam. Martha igitur civis hujus castelli, sollicitudo est boni operis:
Maria, dulcedo divinae inspirationis. Domus Marthae pura conscientia, ut nulla se ingerat simultas in opere:
domus Mariae tranquillitas mentis, ne amarescat aliqua extrinseca perturbatione. Intravit Jesus hoc castellum,
quando in Virgine carnem assumpsit, excipitur a Martha in domum suam, dum conformatur conscientia Virginis
studio bonae operationis.
Videamus modo tertium illud maris stellae privilegium, quomodo caeteras stellas praecellit luminis
communione. Et hoc quidem primo ad id pertinere videtur, quod caeteri sancti differenti modo impendunt
[0253C] mortalibus suffragia, quippe plus illis possunt prodesse, qui ipsis jure quodam patronatus specialiter
sunt commissi, utpote Petrus Romae, Thomas martyr Cantuariae, Massiliae Victor, Turoni Martinus, et de
similibus similiter. Nam pro rege suo quilibet sanctorum plus potest in curia Altissimi, quam pro alieno. Maria
vero sicut est omnium regina, sic et patrona, et quantum in se est, aeque exorabilem se praebet omnibus, quae
super omnes plenitudinem accepit dignitatis. Ergo longe positos illuminat radio misericordiae, eos qui prope
sunt, hoc est viros religiosos consolationis suavitate, caeteros qui secum sunt in patria excellentia gloriae. Sive
enim justi, sive peccatores exorant [0253D] Mariam, sive angeli, sive archangeli respiciunt in Mariam. Talis
ergo est dilecta illa dilecti, quam vocat in amplexus suos summi regis Filius dicens: Revertere, revertere
sunamitis et caetera. Sed cur totiens repetito reversionis verbo vocat, aut unde vocat? Videtur enim vis verbo
sonare longe in exilio relegatam, quae tanquam ad patriam reditura, consolationem accipiat captivitatis pariter et
finem. Unde Sunamitis ibidem dicitur, quod interpretatur captiva.
Ne incongrue dicetur illam ab exilio revocari, cum humana natura, quam diu peregrinatur a Domino,
quadripartito exilio sit damnata. Et primum quidem video exilium poenalitatis, secundum voluptatis, tertium
vanitatis, quartum curiositatis. [0254A] Et mens quidem sana recte pronuntiare videbitur, quia in poenalitatis
exilio habet aliquid de homine jumentum amplius. Dum enim jumentum primo vitae suae capit initium, seipsum
quodammodo regit, calcat terram, et super eam graditur, naturali vestitur habitu, sine adminiculo alterius accipit
sufficientiam naturae. Cum e converso homo natus de muliere, impotens sui, nudus corpore, alieno indigens
auxilio, peccatis onustus, virtutis vacuus, et omni plenus miseria effundatur super terram. Sed utinam huic exilio
sufficeret malitia sua, ne adhuc miserabilius dejiceretur in exilium voluptatis, tantis enim primi exilii vallatus
miseriis voluptate quaerit redimere quod patitur, ut dum voluptate mulcetur corpus, tolerabilior [0254B] fiat
sarcina poenalitatis quam portat. Vult itaque pretiosa indui, molli strato quiescere, fercula habere exquisita,
effluere illicitis desideriis, loqui scurrilia, operari turpia, ac si diceret cum pagano: Jupiter esse pium statuit,
quodcumque juvaret. Sed, o tu sceleratissime, qui in lege Jovis sic meditaris die ac nocte, quid dicis de mandatis
Jesu, quae prohibent omne dictum, factum, vel concupitum contra legem Dei? Haec est perverso pectore cura
minor.
Sed ecce sequitur tertium exilium, quod adhuc longius a Deo projicit hominem, videlicet exilium
vanitatis, quando videlicet incipit extra se in vanitatibus hujus mundi quaerere quibus satisfaciat suae voluptati.
Accedunt ergo mortis praeambuli, [0254C] videlicet possidere superflua, amare transitoria, impelli aura populari,
honores ambire, paupertatem contemnere, regum fortunas laudare, cum tamen Salomon dicit: Quia melior est
puer pauper et sapiens rege stulto (Eccl. IV), eo quod hic de carcere et cathenis quandoque ad regnum
progreditur, et qui in regno natus est quandoque consumatur inopia. Attende ergo, homo ambitiose, homo
superbe, quam digne Salomonis tibi praejudicet sententia, ut videlicet puer pauper et sapiens, id est quilibet
innocens pauper spiritu et pacificus, de carcere subjectionis et cathenis obedientiae egrediatur ad regnum
praelationis, vel potius ad regnum consummatae virtutis, cum tu in regno virtutum [0254D] natus per
121

