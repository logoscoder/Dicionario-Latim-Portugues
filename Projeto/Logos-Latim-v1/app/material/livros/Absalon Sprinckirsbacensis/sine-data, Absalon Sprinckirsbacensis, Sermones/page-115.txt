montem excelsum solos, quando transfiguratus est coram eis (Matth. XVII), ita Dominus, quando Moysi legem
dedit, separavit eum a turba, et in caligine montis locutus est ei (Exod. XIX). Eodem modo locutus est Deus cum
Abraham, Isaac, et Jacob, et angelus cum Helia in solitudine, quibus omnibus docetur, quod hi qui spiritalia
prope intuentur, longe fieri debent a temporalibus. Et contra, carnales homines, qui carnalia affectant et habere
cupiunt, ea oculo cordis vicino intuentur. Sed spiritalia vident de longe, quia si cum carnali [0241A] homine de
sanctitate, de religione, de vita futuri seculi conferas, videris ei quasi in somnis loqui, et oculum cordis ad ista
non dirigunt, quia amore talium non afficiuntur. Legitur de Heli sacerdote, cujus caligaverant oculi quod non
poterat videre lucernam Dei antequam extingueretur (I Reg. II). Quod ad litteram sic accipiendum est: Quia
natura caecutientium oculorum est, quod flammam lucernae propter nimiam claritatem intueri non possunt, sed
extincta flamma lucernae carbonem melius intuentur. In flamma vero spiritales viri intelliguntur, qui intus ardent
charitate, et foris lucent bona operatione. Per carbonem vero qui non lucet, quique carnales accipiendi sunt. Heli
ergo per quem carnales designantur, non lucernam, sed carbonem [0241B] lucernae videre potest: quia carnales
homines magis acutum habent visum cordis ad videndum carnalia, quam spiritalia, propterea quae diximus,
sancti martyres spiritalibus viris prope demonstrantur, cum dicitur: Isti sunt qui venerunt.
Sed attende quod spiritalis visus cordis duas exigit claritates, ad hoc ut spiritaliter sanctos Dei possit
intueri. Unam exteriorem, in qua sancti sunt cum Christo in patria: alteram interiorem, quia justi viri per virtutes
intus illuminantur in anima. Illi enim soli qui intus per gratiam illuminati sunt, illam claritatem per
contemplationem intuentur, in qua sancti martyres, et alii justi gloriosi pariter et illuminati cum angelicis
spiritibus in Christo vivunt. Qui ergo in tenebris est peccatorum, [0241C] sanctos martyres in claritate positos
non videt. Per tenebras siquidem nemo claritatem videre potest: imo per tenebras nec ipsas tenebras aliquis videt,
eo quod per solam claritatem non solum claritas, sed et tenebrae videantur. Illuminatum ergo necesse est ut
habeat oculum, qui ad spectaculum istud admittitur, ad quod invitati sunt illi quibus dictum est: Isti sunt qui
venerunt ex magna tribulatione et caetera. Ubi et recte appositum est, sunt, qui ad verum esse pervenerunt, quod
nec laboribus frangitur, nec infirmitate corrumpitur, nec mutabilitate transit, nec aliquo fine deficit, sed
immutabilitate semper idem, aeternitate sine fine subsistit: Isti ergo sunt, qui venerunt ex magna tribulatione.
[0241D] Prius tamen venerunt ad tribulationem, postea ex tribulatione. Ad tribulationem venerunt, quando
tormenta passi sunt. Congrue dicitur venerunt, quia non attracti, non coacti, sed voluntate spontanea venerunt ad
supplicia passionis. Sancti enim martyres ad hoc sponte nitebantur, ut in hac vita pro Christo patiendo cito ab
hoc seculo eruerentur. Sicut e contrario carnales homines ad hoc nituntur, ut fugiendo tribulationes hujus vitae,
diu in hoc seculo radicentur.
Venerunt ergo sancti viri ad tribulationem vitae istius, fugiunt carnales homines tribulationes vitae
hujus, nec tamen effugiunt, quia et si evadant tribulationes magnas hujus seculi, tamen ad maximas illas
tribulationes aeterni supplicii, non dico veniunt, [0242A] sed funibus peccatorum suorum vel inviti pertrahuntur.
Primo vide in luxuriosis verum esse quod dico, et attende in eis ardorem libidinis, ingluviem ventris, luxuriam
vestium, resolutionem otiorum, quae vincula quaedam sunt, quibus ad tormenta mortis aeternae pertrahuntur.
Idem invenies in avaris, si attendas rapacitatem eorum, inhumanitatem, contemptum Dei, oblivionem mortis,
quibus quasi vinculis quibusdam ad poenas gehennae pertrahuntur. Similiter et in aliis peccatoribus, quia cum
dixerint, pax et securitas, tunc repentinus eis superveniet interitus (I Thess. V). Ut autem exemplo vos doceam,
quoniam martyres sponte ad tormenta venerunt, attendite invicti martyris nostri Victoris miram victoriam,
flagellis [0242B] caeditur, suspenditur eculeo, equorum rabie per mediam trahitur civitatem, et in mola pistorali
toto confractus corpore, ad ultimum gladio consummatus est. Sed haec omnia sponte sustinuit, et est probatio in
evidenti, quia manu angelica eductus de horrore carceris, sponte rediit ad locum passionis. Sic Laurentius
insultat carnificibus, Vincentius invitat tortores. Hoc Dionysius et alii martyres fecerunt, qui per immanitatem
tormentorum pervenerunt ad societatem angelorum. Venerunt etiam ex tribulatione, quando superatis tortoribus
pariter et tormentis, victores et gloriosi ad coelestia regna migraverunt. Victores plane fuerunt, et tortoribus suis
superiores effecti, quando ipsis ad gloriam translatis, illi in aeternis suppliciis demersi sunt. [0242C] Ubi vero et
Maximianus, ubi Datianus, Fecenninus et alii martyrum persecutores certe victi sunt, et exterminati usque adeo,
quod nec inter mortuos memoria eorum remansit.
Venerunt ergo sancti martyres ad tribulationem, venerunt ex tribulatione, utrunque istorum memoriter
retinendum est. Quia pro utroque solennizat Ecclesia. In vigiliis sanctorum martyrum recolit Ecclesia, quod
sancti martyres venerunt ad tribulationem, quando vigiliis, jejuniis, et aliis macerationibus carnis passiones
sanctorum quodammodo imitatur. In diebus vero natalitiis eorum in gaudio spiritali recolit Ecclesia, quod
venerunt ex magna tribulatione, dum solenniter decantat ea quae spectant [0242D] ad gloriam, sicut hodie
facimus in laudem beati Victoris martyris, quando dicimus: In virtute tua, Domine, laetabitur justus, posuisti
super caput ejus coronam de lapide precioso, et alia hujusmodi quae in laudem et venerationem ipsius hodierna
die decantantur. Tertio videlicet in octavis eorum solennizat Ecclesia pro futura glorificatione corporum, in
115

