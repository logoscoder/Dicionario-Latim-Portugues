non permittant. Audi Hieremiam conquerentem de illa sensus delectatione: Oculus meus, inquit, depraedatus est
animam meam in cunctis filiabus urbis meae (Thren. III), nec [0231A] solum visus, verum etiam quilibet alius
sensus in his delectatur. Siquidem visus reficitur in cursu fluminum, risu camporum, condensis nemorum, et
caeteris hujusmodi quae ad nostrae mortalitatis spectant solatium: Auditus in hymnis et canticis, in verbis
quandoque otiosis, in lyris et tympanis, et caeteris musicis instrumentis. Gustus in olla carnium cum Aegyptiis,
in numero volatilium cum Hebraeis. Cum Esau in edulio lenticulae, cum Loth in sapore vineae raro, cum Elia
appetit convivium panis subcinericii, nunquam cum filiis prophetarum ollam Elisei. Similiter et alii sensus,
utpote odoratu redolentia, tactu suavia et lenia. Secundum autem vanitates sensuum effectus dirigatur
operationum. Vult enim operari visus quod recreat, auditus quod delectet, gustus [0231B] quod sapiat, odoratus
quod afficiat, tactus quod mulceat. Hujusmodi delectatio sensuum quandoque animam omnino dejicit, quando a
gradu perfectionis ex parte retrahit. De primo habemus exemplum in Dalida [ sic] illa de terra Philisthiim, quae
Samsoni fortissimo crinem fortitudinis abscidit, qui supervenientibus inimicis captivatus et privatus est oculis
(Judic. XVI). Dalida enim interpretata paupercula, hoc est, delectatio brevis et transitoria, Samsoni, hoc est
cuilibet viro forti crinem fortitudinis abscidit, dum quoslibet viriles animi motus ad exsecutionem perfecti operis
ascendere non permittit. Unde et supervenientibus inimicis privatur oculis: primo oculo rationis ne possit verum
cognoscere, postmodum oculo contemplationis, ne possit Deum diligere. De [0231C] secundo habemus
exemplum in Genesis historia de Juda (Gen. XXXVIII), quia, cum vellet in Thamnas ascendere ad tondendas
oves, Thamar ei in via occurrit, et depositis viduitatis vestibus, bonis ornata indumentis ipsum in amorem suum
traxit. Judas confitens, Thamar amaritudo, Thamnas signum vel opertum interpretatur. Dum ergo quilibet corde
et opere confitens vult in Thamnas ascendere id est, profectu virtutum priores excessus operire, bona
conversatione signum et exemplum se aliis praebere, molliciem rerum temporalium ab operibus innocentiae
separare, Thamar in bivio occurrens in amorem suum trahit, quia delectatio rerum temporalium, quae vere est
amaritudo animae, inter sensum exteriorem et sensum interiorem media interveniens, [0231D] a gradu
perfectionis retrahit. Hi tamen, etsi vanitate rerum temporalium delectantur, per opera tamen pietatis et
misericordiae de his quae citra perfectionem egerint, Deo reconciliantur.
Secunda vero mansio mirabili quodam disponitur artificio, secundum Ezechielis disertionem, quanto
prima mansio est altior, tanto eadem est humilior. Viri enim contemplativi quanto caeteris sunt charitate
excellentiores, tanto paupertate spiritus omnibus sunt humiliores. Excelsi siquidem charitati vacant, sanctae
meditationi student, imo desiderant eum qui salvos se fecit a pusillanimitate spiritus et tempestate. Hi sunt qui
phiolas odoramentorum plenas ante conspectum Dei semper offerunt, [0232A] et incensum devotionis super
aram cordis sui, igne charitatis accendunt. Omni quoque creaturae propter Deum se subjiciunt, et in humilitate
spiritus ambulantes, alieno imperio semper addicti propriae voluntati nihil relinquunt. Ea itaque, quae sursum
sunt sapientes, tanquam fortes armati atrium suum custodiunt, et in equis suis ascendentes in arcu et sagitta, in
funda et lapide inimicis suis praevaluerunt.
Quorum victoriam et fortitudinem Joannes in Apocalypsi descripsit, cum diceret: Et ecce, inquit, equus
albus, et qui sedebat super eum habebat arcum, et data est ei corona, et exivit vincens ut vinceret (Apoc. V). In
equo sensualitatem, in sessove rationem accipe: quae ratio super equum sedere [0232B] dicitur, quoties nec caro
adversus spiritum, nec spiritus adversus carnem concupiscit. Sed quidquid animale est in homine, imperio
rationis usquequaque subjicitur. Et qui sedebat super illum habebat arcum. In arcu duo, lignum scilicet et chorda
inveniuntur. In ligno ergo, quod per se non flectitur, propriam accipe voluntatem: in chorda, obedientiae
necessitatem. Per chordam lignum intenditur, dum ex praecepto obedientiae, libertas voluntatis a finibus suis
recurvatur. Huic arcui tres sagittae sunt necessariae; prima est, obedire humiliter: secunda, obedire velociter;
tertia, obedire sapienter. Obedientia enim humilis vulnerat superbiam, velox desidiam, sapiens maliciam. Hoc
arcu non quilibet obediens utitur, sed tantum ille qui in hoc obediendo [0232C] Simonem Petrum imitatur.
Tria enim obedientium genera Simonis nomine, qui obediens interpretatur, nobis in Evangelio
designantur. Legitur enim de Simone Cyrenaeo, de quo dicitur: quoniam hunc angariaverunt ut tolleret crucem
ejus (Matth. XXVII). Legitur etiam de Simone leproso, in cujus domo Jesus discubuit, cui dictum est: Oleo caput
meum non unxisti, aquam pedibus meis non dedisti (Matth. XXVI). Legitur etiam de Simone, qui cognominatus
est Petrus, qui propria passione passionem Christi est imitatus. De primo obedientium genere sunt, qui portant
quidem crucem Domini jejuniis, vigiliis et caeteris disciplinae institutis, sed ad omne id quod fieri oportet nihil
faciunt voluntarie, sed quasi servientes ad oculum, [0232D] non spiritus libertate, sed sola feruntur ordinis
districtione. Unde et dicitur: Et hunc angariaverunt, id est, coegerunt, ut tolleret crucem ejus. De secundo
obedientium genere sunt, in quorum domo discubuit Jesus, per inspirationem conversionis, sed adhuc leprosi
apparent exemplo pravae conversationis, minus habent devotionis ad Deum, parum, imo nihil dilectionis ad
proximum, et quod apud Deum et homines est detestabile, lucem in tenebras, bonum in malum, bonis etiam
insidiantes operibus student convertere. De quibus Psalmista loquitur: Quoniam peccatores intendentes arcum,
paraverunt sagittas suas in pharetra, ut sagittent in obscuro rectos corde (Psal. X). De pharetra [0233A] etenim
110

