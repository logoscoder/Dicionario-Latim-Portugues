constitutis legendo, meditando, investigari et sciri possunt. Alia sunt profunda et inscrutabilia, qualia sunt quae
nec oculus vidit, nec auris audivit, nec in cor hominis ascenderunt (I Cor. II), quae omnia admirari quidem
possumus, non scrutari.
Hoc enim est quod sponsus a sponsa in Canticis per fenestras et cancellos quasi laqueatus amore
aspicitur (Cant. II): quippe per fenestras sive cancellos alium intuetur, nec totum se manifestat, nec totum se
abscondit. Sic et Christus in hac vita sponsae suae, hoc est, fideli animae, partim se occultat, ut habeat quo per
desiderium se extendat: partim se manifestat, ut ex gustu divinae suavitatis [0101D] amplius in amorem ejus
inardescat. Si enim totum sponsae complexibus praeberet, ex sui praesentia fortassis fastidium faceret. Sic et in
Isaia, seraphin alis suis pedes et faciem Dei velare dicuntur, mediis tantum patentibus (Isa. VI): quia sublimia
quaedam de Deo nobis incognita sunt et velata, aliis ad nostram noticiam pervenientibus.
Nostra igitur apicula duabus alis, id est investigatione et admiratione in campum pergit. In quem
campum? In campum Scripturarum, de quo Dominus ad Ezechielem: Egredere in campum et ibi loquar tecum
(Ezech. III). In Scripturis enim nobis Deus loquitur, cum per ipsas nobis ostendit quid agere debeamus. Iste
campus est ager ille, ubi [0102A] invenitur preciosa margarita, quam qui invenit, vendidit omnia quae habuit et
comparavit (Matth. XIII). Ipse est ager, in quo crescit flos campi et lilium convallium. Flos et lilium ipse
Christus est: in campo invenitur, quoniam omnis sacra pagina ei testimonium perhibet: et flos quidem propter
decorem, lilium propter odorem. Et decor quidem exterius visu dinoscitur: odor non sensu, sed affectu interius
percipitur. Christus igitur flos est, per manifesta opera justitiae: lilium est, per occultum desiderium coelestis
patriae. Vel forte flos est in vita activa, lilium vero in contemplativa. In hoc igitur campo nostra apicula flores
quaerit diversarum sententiarum, a quibus succum dulcem extrahit: quia intellectum spiritalem ore memoriae
extrahens [0102B] in alveario cordis reportat et deponit. Postea favum operatur sua industria in quo (sicut
diximus) invenitur melle cera admixta. Per ceram humanae naturae fragilitatem intelligimus: quia sicut cera
quamlibet imaginem facile in se suscipit, sic et nos imaginem modo veteris, modo novi hominis pro varietate
temporis in nobis portamus. Unde Apostolus: Sicut portastis, inquit, imaginem terreni hominis, sic portetis
imaginem coelestis (I Cor. XV). Favum igitur, id est, mel in cera operamur, quando sapore virtutum et gustu
quodam divinae dulcedinis, quam in Scripturis divinis invenimus, fragilitatem nostram Dei cooperante gratia
informamus. Quid plura? Tandem suffocata matre apicula, mel a cera sejungitur, et vitae nostrae imminente
termino [0102C] omni meditationis cessante officio, anima, in qua sedes virtutum est, a corpore separatur. Cera
in cereum aliena operatione perducitur, et natura nostra in die glorificationis in verum corpus reformabitur:
cereus igne accenditur, et corpus per infusionem animae iterum vivificabitur. Stupa et cera ab igne consumitur,
quia et mortalitas, quae per ceram intelligitur, virtute penitus exuretur. Modo enim corpus nostrum animale, tunc
erit spiritale: tandem cereus ardens ad mensam Domini offertur ubi pane benedictionis reficimur, et nos ad
ultimam coenam illam vitae coelestis, quae est tam interminabilis quam incomprehensibilis, admittemur. Ad
quam nos perducere dignetur, quem cum beata [0102D] matre et Virgine Maria hodierna die veneramur Jesus
Christus Deus noster, judex et salvator noster, cujus regnum et imperium permanet in secula seculorum. Amen.

SERMO XVII. IN QUADRAGESIMA.
Adhuc quadraginta dies, et Ninive subvertetur (Jonae. III). Multifarie multisque modis, fratres
dilectissimi, loquitur nobis Deus, modo scripturis, modo sermonibus et exemplis erudiens nos, ut abnegantes
impietatem et secularia desideria sobrie, juste, et pie vivamus in hoc seculo (Tit. II).
Ecce enim per vocem Domini salutarem jam omnes viam salutis audivimus qualiter ambulandum sit in
ea, quae praemia sint reposita gradientibus [0103A] per illam: sed his omnibus minus quam oporteret affecti
semper parvuli sensibus invenimur, recte comparati his qui audientes non intelligunt, vel caecutientes
superveniente lumine fiunt magis tenebrosi. Nam, etsi monita salutaria, exempla virtutum, viam perfectionis
quandoque libenter audimus, sed non amore virtutis, sed non studio imitationis, sed in superficie tantum, more
puerorum, qui belli Trojani picturas in parietibus libenter aspiciunt: in qua si aliquem picturatum hominem
videant viribus et armis prementem adversarios, mortibus et plagis hominum sibi nomen comparantem, laudant
illum et magnificant dicentes: quia rem fortem fortiter operatus est; verum si ad aliquid simile fuerint invitati
dum steterint in acie, et viderint fundi sanguinem, solo timore resoluti deficiunt, et sine commissione [0103B]
pugnae in fugam convertuntur. Simili modo circa nos agitur, si defectus nostros perspicaciter velimus intueri.
Nam ut omittens fortes agones militum Christi transeam ad minora, laudamus refectionem panis et aquae, non in
mensa propria sed aliena, placet asperitas cilicii, virga correctionis, sed non in dorso nostro: jejunia et vigilias
bona esse dicimus, dummodo boni istius cohaeredes non efficiamur. Non delectat nos aeternae illius
promissionis jocunditas, non sustinemus tribulationes vitae praesentis, per quas oportet in vitam intrare, sed in
45

