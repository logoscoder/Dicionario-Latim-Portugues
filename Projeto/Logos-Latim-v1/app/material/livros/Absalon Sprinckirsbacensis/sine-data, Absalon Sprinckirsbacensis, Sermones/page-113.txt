ponitur discretio, ut sciamus discernere mundum ab immundo, sanctum a prophano, malum a bono, ne ex
conjunctione virtutis et vitii prophanetur in terra sanctuarium Dei. Nam mala sunt vicina bonis errore sub ipso.
Pro vitio virtus crimina saepe tulit. (OVID.)
[0237A] In omni ergo sacrificio tuo sal offeras, hoc est discretionem habeas, sicut praecipit tibi
Dominus (Levit. II), ne si onera importabilia alligaveris citius oneri succumbas: aut si inutiles collegeris
lentiscas, et desidiosus fias sicut in Apocalypsi legitur: Utinam calidus esses, aut frigidus: sed quia neque calidus
es neque frigidus, incipiam te evomere ex ore meo (Apoc. III). Post discretionem sequitur devotio in oratione,
compassio in proximi infirmitate, devotio quantum ad Deum, compassio quantum ad proximum, mansuetudo
quantum ad te ipsum. His quatuor parietibus omnis aedificatio constructa concrescit in templum sanctum in
Domino, quoniam discretio aedificat sapienter, devotio diligenter, compassio misericorditer, mansuetudo
decenter. [0237B] Fructum vero mansuetudinis Propheta nobis aperit, dicens: Diriget mansuetos in judicio,
docebit mites vias suas (Psal. XXXIV). Et in Evangelio: Beati mites, quoniam ipsi possidebunt terram (Matth.
V). Et alibi: Super quem requiescet Spiritus meus, nisi super mitem et humilem et caetera (Isa. LXVI). Isti sunt
quatuor annuli aurei, qui erant in angulis arcae testamenti, quibus elevabatur cum castra essent movenda, et
deponebatur cum essent figenda tentoria. Sancta enim anima, quae arca testamenti dicitur, quia legem Dei retinet
corde, et implet bona operatione, his quatuor supradictis virtutibus a terrenis affectibus sursum erigitur, et
devictis tentationum motibus, in tranquillitate mentis quieta [0237C] custoditur. Ad devotionem nos exhortatur
sponsus in Cantico amoris, dicens: Comedite et bibite, amici mei, et inebriamini charissimi (Cant. V). Comedite
de fructu bonae operationis, bibite de vino compunctionis, inebriamini in gaudio sanctae devotionis.
Compassionis exemplum dedit nobis Samaritanus ille misericors, qui praetereuntibus sacerdote et levita, fecit
misericordiam in illum, et accuratis plagis ejus infudit oleum et vinum (Luc. X). Et quid aliud obstetrices
Hebraeorum nobis contulerunt, nisi compassionis exemplum, quae non metuebant mandato Pharaonis contraire,
ut filios Hebraeorum de morte possent eripere (Exod. I)?
Sequitur de ultima parte spiritalis aedificii, hoc [0237D] est, de bona operatione, legitur in historia
veteri (Levit. I) tria animalium genera in sacrificio Domini offerenda, de animalibus, de pecoribus, et de avibus.
In his tribus animalium generibus, tria genera operum insinuantur. Quaedam enim agimus ad mortificationem
carnis, quaedam ad custodiam virtutis, quaedam ad officium charitatis. Prima et ultima agimus propter nos,
media vero propter proximos. Ea quae sunt ad mortificationem vitiorum, debent esse laboriosa, et aspera in
fortitudine animi, et humiliatione corporis, in fame et siti, in frigore et nuditate, in jejuniis multis, in charitate
non ficta. Quae vero sunt ad officium charitatis, debent esse pia, mansueta, plena misericordia, facta in hilaritate,
studiose et absque dilatione. [0238A] Quae vero sunt ad custodiam virtutis, debent esse simplicia, casta cum
dejectione sui, et contemptu seculi. Simplicia et casta quantum ad custodiam hominis interioris cum dejectione
sui, et contemptu seculi, quantum ad cautelam hominis exterioris. Ea quae primo loco diximus, referuntur ad
sacrificium de armentis, quae sunt laboriosa et fortia: quae secundo loco dicta sunt, ad sacrificium de pecoribus,
quae sunt mansueta et innocentia: quae vero tertio loco ad sacrificium de avibus, quod est in turture et columba,
quia sunt simplicia et casta.
Aedificata est domus Domini prout potuimus, consequenter ejus dedicationem breviter perstringamus.
In materiali templo tres legimus factas dedicationes. Unam sub Salomone, secundam post [0238B] captivitatis
reditum de Babylone, tertiam vero per Judam Machabeum in templi desolatione. In hunc modum templum
nostrum spiritale habet tres dedicationes. Unam in baptismate, secundam in renunciatione saeculi, tertiam in
depositione carnis. In baptismate siquidem Deo dicata est anima rationalis, dum per depositionem vetustatis
mundatur, per inhabitantem gratiam Spiritus sancti sanctificatur, per confessionem fidei armatur, per unctionem
olei corroboratur. De secunda templi dedicatione Paulus gloriatur, cum dicit: Mihi absit gloriari, nisi in cruce
Domini nostri Jesu Christi, per quem mihi mundus crucifixus est, et ego mundo (Gal. VI). Videmus quosdam
habere contemptum mundi, quos [0238C] non contemnit mundus, quosdam contemni a mundo, qui non
contemnunt mundum, quosdam et contemnere mundum, et contemni à mundo, quosdam nec contemnere
mundum nec contemni a mundo. Hi qui contemnunt mundum et non contemnuntur à mundo, sunt qui et si
corpore sunt in mundo, conversatione tamen sunt in coelo, quorum vitam admiratur mundus propter
difficultatem, et veneratur propter sanctitatem. Qui vero contemnuntur à mundo et non contemnunt mundum,
sunt quos abjicit mundus propter rerum paupertatem, pannorum vilitatem, personae dejectionem, et vitae
enormitatem: qui et si relinquant mundum necessitate, omnia possident voluntate. Sunt et alii qui contemnunt
mundum et contemnuntur a mundo, [0238D] quales fuerunt sancti, qui ludibria et verbera experti, insuper et
vincula et carceres, lapidati sunt, secti sunt, tentati sunt, in occisione gladii mortui sunt pro Christo, per quem
mundus eis crucifixus erat: quia propter ipsum mundum contemnebant, et ipsi mundo, quia propter Christum
mundus eos abjiciebat. De his vero qui non contemnunt mundum, nec contemnuntur a mundo non oportet
exempla subjicere, quorum et in misericordia est multitudo, et manifesta conversatio. Hanc secundam spiritus
innovationem tribus modis oportet comparari, scilicet abjectione propriae voluntatis, patientia tribulationis, et
113

