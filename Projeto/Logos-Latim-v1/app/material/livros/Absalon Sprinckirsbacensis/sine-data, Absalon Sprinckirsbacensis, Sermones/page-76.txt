praecisum fuerit, rursum virescit, et pullulant rami ejus (Job XIV). Et in Evangelio Christus dicit: Si haec faciunt
in viridi, subauditur ligno, in arido quid fiat? (Luc. XXIII.) Et in Psalmo: Erit tanquam lignum, quod plantatum
est secus decursus aquarum (Psal. I). Ad vectem ergo faciendum lignum necessarium est, [0163C] quia in
praelatum vir justus et bonus est eligendus. Vectis iste non de quolibet ligno fit, sed de ligno setim. Lignum
setim imputribile est et leve, albae spinae, ut dicitur, habens similitudinem: sic praelatus imputribilis esse debet
per mundiciam mentis, id est a corruptione vitiorum immunis. Debet etiam esse levis, ut a pondere peccatorum
liberatus, sursum feratur desiderio coelestis beatitudinis. Praelatus etiam albae spinae comparatur: sicut enim
spina pungit, ita et ille severitate disciplinae vitia pungere debet zelo justitiae, non livore maliciae, quod notatur
in eo quod non cuilibet spinae sed albae comparatur. Ferrum etiam ad vectem faciendum necessarium est, quod
rami superflui praecidantur. [0163D] Hoc ferrum judicium discretionis accipiendum est, quo praelatus delitias et
voluptates hujus seculi a se praecidere debet, puta luxum, superfluitatem ciborum, verba et facta secularium
hominum vitam redolentia: ne in istis tanquam in ramis quibusdam a sua conversatione procedentibus subditi
ipsius offendant. Nam si quis in via ab hominibus frequentata lignum ramosum ex transverso poneret,
transeuntes in illo pedibus offenderent et plerunque lapsum paterentur. Sic etiam praelatus qui alios in via Dei
praecedere debet, si voluntate seculari tanquam ramis quibusdam vita ejus pullulaverit, offensionem praestat his
qui debent eum imitari. Ponamus exercitum cum duce suo constitutos in acie, et cum hostibus congressuros, si
dux [0164A] belli forte oberraverit, milites in fugam convertuntur. Ita etiam praelatis et subditis cum steterint in
praelio Domini contra spiritales nequitias pugnaturi. Hinc Dominus in Evangelio dicit: Qui scandalizaverit unum
ex his pusillis, expedit ei ut mola asinaria suspendatur in collo ejus, et demergatur in profundum maris (Matth.
XVIII): testante beato Gregorio, per molam asinariam circuitus vitae secularis, per profundum maris, extrema
damnatio intelligitur: et est sensus, praelato qui prava conversatione scandalizat aliquem de pusillis, id est
subditis suis, expediret ei magis in seculo solum perire, quam sibi subditos secum in pernitiem trahere.
Ad vectem etiam faciendum humanum exercitium exigitur, per quod exempla priorum Patrum debent
[0164B] accipi. Moderni enim praelati qui illis successerunt, vitam et doctrinam illorum debent imitari, ut potius
imitatores illorum, quam in dignitate successores esse glorientur. Illi enim lucernae sunt non sub modio, sed
super candelabrum positae, ut omnes qui ingrediuntur, lumen videant. Mandat etiam Moyses, ut vir fratris sui
defuncti uxorem ducens suscitet semen fratris defuncti, ita ut liberi defuncti nomine nascantur: per quod
significatur, quia praelati moderni tales filios nutrire debent, qui antiquorum Patrum vitam et mores imitentur,
facies, inquit, vectes de lignis setim, quos operies auro purissimo.
Per aurum purissimum, divina sapientia designatur, per quam in praesenti vita erudimur ad sanctitatem,
[0164C] et ad futurae vitae amorem accendimur, quam continet lex et prophetae et Evangelia et caeterae sacrae
Scripturae, de qua scriptum est: Sapientia quae desursum est, primo quidem pudica, deinde pacifica (Jac. III).
Hac scientia praelatus quodammodo operiri debet, ut sciens mandata Dei, faciat ea: quia intellectus est bonus
facientibus eum. Hoc est, quod sacerdos legalis in pectore portabat rationale, in quo erat scriptum doctrina et
veritas. In superhumerali quod et super humeros portabat, scripta erant duodecim nomina filiorum Israel: quia
praelatus doctrinam et veritatem debet portare in pectore, et nomina filiorum Israel in humeris, id est exemplo
eorum benefaciendo vivere. Est et alia sapientia, quae dicitur industria [0164D] in gerendis negotiis, de qua
Paulus dicit: Quod oportet episcopum esse prudentem, et domus suae bene praepositum (I Tim. III): et ista
sapientia praelato necessaria est, ut possit claustralibus, qui contemplationi vacant, necessaria ministrare. Dicitur
etiam sapientia cognitio de causis creaturarum, quam Salomon habuisse legitur, ubi de eo scriptum est: Quia
disputavit de omnibus ab hyssopo usque ad cedrum (III Reg. IV), id est de minimis et maximis. Aristoteles etiam
hanc habuit sapientiam, qui dum causas rerum omnium sapienter investigasset, ad causam supremam quae causa
erat omnium causarum, inquirendo perveniens, dum causam illius causae supremae non inveniret [0165A] dixit:
O causa causarum fac me tibi acceptabilem. Pastor ergo ecclesiasticus licet habeat industriam rerum secularium,
vel cognitionem de causis creaturarum, non tamen in istis summam suae religionis ponere debet, sed operire
potius auro purissimo, hoc est divina sapientia, ut in omnibus quae agit sive intus sive foris sit, semper in eo
reluceat forma sanctitatis.
Ut autem praelatum Ecclesiae ratione similitudinis auro purissimo comparemus, attende quod aurum in
sole positum lucet, flammascit, et scintillat: sic pastor ecclesiasticus in sole, hoc est, in evidenti supra Ecclesiam
Dei constitutus, lucere debet exemplo bonae operationis, sicut scriptum est: Luceat lux vestra coram hominibus,
etc. (Matth. [0165B] V). Flammascere debet intus igne charitatis, ut sit lucerna non solum lucens sed etiam
ardens, sicut Propheta dicit: Qui facit angelos suos spiritus, et ministros suos flammam ignis (Psal. CIII). Sic
etiam et praelatus scintillare debet, ut sicut fomes ignis scintillas ex se emittit cum tangitur, sic et ille de igne
charitatis scintillas sanctae devotionis, et meditationis emittere debet, cum a Deo per gratiam visitatur. Operies,
inquit, eos auro purissimo, non dicit argento, sed auro.

76

