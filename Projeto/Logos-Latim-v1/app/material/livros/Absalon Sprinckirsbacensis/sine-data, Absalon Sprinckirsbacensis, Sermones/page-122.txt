regenerationem, sponte dejectus consumaris inopia vitiorum. Nunquid enim si spiritu pauper, non ideo dignus
regno? Certe sicut idem dicit Salomon: Stellio nititur manibus, et moratur in domibus regum (Prov. XXX). Est
autem Stellio vermis, qui pennarum adminiculo non potest in altum extolli, sed tamen reptat pedibus in altum, ut
in regum turribus faciat sibi mansionem. Sic quilibet humilis et parvus in oculis suis dum non pennis superbiae,
ambitionis, vel etiam scientiae secularis in altum extollitur, reptando tamen manibus humiliter operando in
domibus regum est, id est in consortio sanctorum.
Quartum et ultimum animae exilium est, malum curiositatis, quippe multis vanitatibus animo affecto
[0255A] sequitur cura superflua, et quod apud Salomonem difficillimum invenitur, investigat modo viam aquilae
volantis in coelo, modo viam colubri super terram, modo viam navis in mari, modo viam viri in adolescentia sua
(Ibid.). Circa ista quatuor praecipue curiositatis vitium videtur occupari, per aquilam vero volantem in coelo,
virum contemplativum: per colubrum super terram, quemlibet lubricum et criminosum: per navem in mari,
negociatores seculi: per adolescentiam viri, bonae conversationis initium. Quaerunt ergo hi qui sequuntur curas
superfluas, simultates in religiosis ut eos indicent, excusationes in criminosis ut illos justificent, utilitates in
secularibus negotiis ut similia faciant, instabilitatem in noviter conversis, [0255B] ut evertant, sicque fit ut dum
se totos impendunt curis superfluis, circa ea quae foris sunt nihil sollicitudinis sibi ipsis vel Providentiae
impendunt. Propter haec igitur quatuor animae exilia quadripartita vocatione reverti jubetur beata Dei Genitrix,
cum dicitur: Revertere, revertere sulamitis et caetera. Sed nunquid ipsa supradictis modis, maxime voluptate,
vanitate, curiositate, adeo credenda est exulata? absit. Nam ab his vocatur exiliis non propter coinquinationem,
sed propter cohabitationem quae quasi unus spiritus per coeleste desiderium cum Deo effecta, captivitatem
reputabat, habitare cum habitantibus Cedar, et differri ab illa corona gloriae quam sibi repositam [0255C]
cognoscebat.
Vel quater iteratur verbum revocationis, quia si diligenter attendimus beatae Virgini conveniunt
quatuor genera assumptionis. Primo enim assumpta est per electionem, secundo per purificationem, tertio per
confirmationem, quarto per sublimationem. Per electionem assumpta est, quando mulierem fortem, diu a
Salomone quaesitam Gabriel invenit et elegit prae caeteris omnibus dicens: Benedicta tu inter mulieres (Luc I).
Assumpta est per purificationem, dum a caeteris filiis hominum sequestrata, ab originali et actuali peccato
Spiritus sancti mundatione est purificata: per confirmationem assumpta est, dum eandem virtutum
confirmationem accepit in via, quam angelus bonus possidet [0255D] in patria: per sublimationem assumpta est
hodiernam, dum super omnem creaturam exaltata est in regno coelorum.
Cum corpore dicam exaltatam, an sine illo? Vere dicam cum corpore, quoniam et si hac parte erravero,
ipse error est mihi gratissimus, qui fonti pietatis Matri misericordiae incumbit excusandus. Nunquid enim dicam
Dei Filium honorem matri denegasse, quem servo noluit impendere? Elias in coelum curru levatur igneo, et
Mater Dei computruit in tumulo? Praeterea si spiritu migrante sacro sanctum ejus corpus terra detinuit, cur Filius
venerationem illam denegavit in terris reliquiis matris, quam cuilibet martyri vel confessori voluit exhiberi?
Plane caput Joannis vel cujuslibet alterius [0256A] sancti reliquiae in terris maxima veneratione voluit haberi,
sed beatae Virginis corpus nec in terris veneratione, nec in coelis honore dignum voluit aestimari. Propterea
nonne Dei Filius dedit hoc praeceptum? Honora patrem et matrem, et magis de patre et matre quam de caeteris,
quia major honor quam caeteris debet illis exhiberi. Sed ecce secundum eos qui aestimant eam non migrasse cum
corpore, ipse suo praecipue praecepto videtur obviasse, qui majorem honorem voluit in terris exhiberi reliquiis
martyris, quam sacrosancto corpori suae Matris. Longe aliter sonare videtur illa universalis Ecclesiae oratio, in
qua de ipsa dicitur: Nec tamen mortis nexibus deprimi potuit, quae Dominum nostrum Jesum Christum de se
genuit incarnatum: [0256B] quod si verum est, consequitur quod devicta morte, cum corpore glorificata
ascenderit. Et, ut brevi verbo loquendi finem faciam, cum soluto mortis debito terrae constet cum corpore
commendatam aut sepultam reddant, aut resurgentem, imo sublimatam cum corpore venerentur nobiscum
orantes, ut ejus interventu mereamur transferri ad eandem gloriae felicitatem, quam ipsa hodierna die ingressa
est, praestante Domino nostro Jesu Christo, cujus regnum et imperium permanet in secula seculorum. Amen.

SERMO XLV. IN ASSUMPTIONE GLORIOSAE VIRGINIS MARIAE.
Plantaverat Dominus Deus paradisum voluptatis a [0256C] principio, in quo posuit hominem quem
formaverat.De hodiernae solennitatis praeconio multa jam olim, fratres charissimi, diligenter pertractata
cognovistis, quae et foris verborum flore vernantia, et intus spiritali dulcedine plena sunt.
Tantis ergo laudibus aliquid minus idoneum adjicere, videbitur forsitan quibusdam derogatio potius
quam cumulus laudis, ut si quis cimbalis concorditer sonantibus fracti tintinnabuli sonum adjiciat, melodiae
122

