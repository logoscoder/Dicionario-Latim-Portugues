subjectam creaturam, aliis modis aliis seipsum notum facere voluit, quousque homo natus ex Virgine, super
terram visus est, et cum hominibus conversatus est (Baruch. III). Sol ergo stetit in medio coeli. Sed quid est quod
sequitur: Non festinavit occumbere spatio diei unius. Quod licet ad historiam supra memoratam quantum ad
literam, respiciat, ubi ad Gabaon sole defixo in coelo accrevit spatium diei unius filiis Israel [0022A] hostes suos
expugnantibus, mystice tamen ad genus humanum pertinet, quod ab inimicis spiritalibus modo violenter, modo
fraudulenter, modo occulte, modo aperte impugnabatur. Cujus primus hostis fuit affectus pravae conscientiae.
Secundus vanitas mundanae gloriae. Tertius, timor mortis. Quartus, desperatio salutis. Quintus, spiritalia
nequitiae in coelestibus. Sextus, subtus inhians infernus. Primus hostis agebat ut tolleret cordis mundiciam.
Secundus, ne aspiraremus ad patriam. Tertius minabatur supplicium poenae. Quartus negabat spem
misericordiae. Quintus agebat ut a Deo separaret. Sextus, ut captivos incarceraret. Et quis tam fortes adversarios
una die expugnaret? accrevit ergo spatium diei unius, ut facilior victoria mora temporis [0022B] proveniret. Et
fuit spatium primae diei, tempus legis: spatium secundae diei fuit, tempus gratiae sive novae legis. Lex siquidem
dies fuit quae fugatis ignorantiae tenebris cultum unius Dei docuit ostendens quid Deo, quid proximo deberemus:
quae poena peccatis, quae remuneratio virtutibus reponeretur. Haec autem dies non fuit sufficiens ad
expugnationem hostium spiritalium: quia lex habebat vocem praecipientem non gratiam adjuvantem. Unde dicit
Apostolus: Quia lex neminem ad perfectum produxit (Hebr. VII). Et alibi: Si ex lege justitia, Christus ergo gratis
mortuus est (Galat. II). De Judaeis quoque in psalmo dicitur: Filii Effrem intendentes et mittentes arcum,
conversi sunt in [0022C] die belli (Psal. LXXVII). Quasi diceret, Filii Effrem, hoc est, ipsi Judaei, ut pars pro
toto accipiatur, intendentes et mittentes arcum, hoc est, praeparationem quandam ad pugnam spiritalem, contra
vitia facientes, dicentes: omnia quae jusserit nobis Dominus, faciemus. Ipsi conversi sunt in die belli, hoc est
aversi sunt in tempore tentationis. Sic olim baculus Helisei filium mulieris mortuum suscitare non potuit,
quousque in adventu Helisei caro pueri calefacta spiritum vitalem recepit (IV Reg. IV). Baculus Helisei, hoc est,
lex a Deo propter correctionem transgressorum posita, genus humanum in peccatis mortuum vivificare non
potuit, quousque in adventu Helisei id est mediatoris Dei et hominum Jesu Christi, per gratiam adjuvantem
inflammatum [0022D] ad viam salutis rediit. Prima ergo die non sufficiente ad victoriam de hostibus spatium
diei duplicatum est, quando ad legem accessit gratia, ut per mediatorem Dei et hominum Jesum Christum hostes
humani generis, hoc est, peccata cum suo autore diabolo vinceremus. Ecce, fratres dilectissimi, jam Heliseus
venit, jam Christus humanatus nobiscum stat in acie. Si Deus pro nobis, quis contra nos? Ergo o anima fidelis et
devota fortiter praeliare bella Dei tui. Jam non est quod timeas, non est quod expavescas: non enim solus ad hanc
pugnam venit, quin potius stat multo milite comitatus. Nam lectulum ejus id est Incarnationis mysterium,
sexaginta fortes ambiunt ex fortissimis [0023A] Israel, omnes tenentes gladios et ad bella doctissimi (Cant. III),
utpote prophetae, qui eum venturum praedixerunt, apostoli et martyres, qui constantia passionis testimonium ei
perhibuerunt: alii miraculis corusci, alii praedicatione clari, omnes tenentes gladium spiritus, quod est verbum
Dei (Ephes. VIII). Attende anima Deo digna, quibus armis rex tuus induitur, ut et tu similibus induaris. Vis
videre quibus? Ecce stat nostrae carnis tectus cilicio, humilis, patiens, despectus, mansuetus, plenus doloribus,
pauper, peregrinus. Tu ergo indue armaturam regis si vis censeri nomine militis. Esto ergo patiens in injuriis, in
obediendo humilis, in adversitate securus, in prosperitate modestus: jocundus in paupertate, mansuetus in
[0023B] conversatione, in abstinentia severus, in charitate fervidus. Talis enim est dilectus tuus, et ipse est
amicus tuus. Non sint tibi haec infirma Dei tui occasio scandali, quae debent esse causa salutis, sicut olim in illis
impiis factum est, qui ejus mortalia contemnentes in faciem ejus inspuerunt, lanceis pupugerunt, qui
exclamaverunt dicentes: Non habemus regem nisi Caesarem (Joan. XIX): quin potius adora humanatum,
amplexare infirmum, patienti et despecto condole, pauperi et egeno studia humanitatis impende: omnia enim ista
pro te suscepit, non pro se. Propter te ad hanc pugnam venit: imo pro te in hac pugna occubuit. Quare occubuit?
quia divino oraculo sic praeordinatum fuerat, ut ille [0023C] exercitus vinceret cujus dux in bello primo
occumberet. Tamen sicut dicit Scriptura: Non festinavit occumbere spatio diei unius: qui non prius suscepit
mortis supplicium, quam nostrae reparationis sacramenta consummaret. Unde in cruce positus, dixit:
consummatum est (Joan. XIX). Ut autem hanc pugnam spiritalem latius prosequamur, multos ad eam vocari
videmus: qui belli impetu imminente tanquam desides et ignavi ab exercitu Domini separantur.
Sic enim in lege Moysi praecipitur, ut pugna imminente filiis Israel formidolosi, uxores ducentes,
aedificantes domos ad propria revertantur. Et sunt formidolosi, qui dum veniunt pugnaturi contra vitia, per
vigilias, per jejunia, per orationes, incipiunt [0023D] formidare pondus laboris, gravamen corporis, occasiones
infirmitatis, et sic evenit ut dum molestias corporales effugere cupiunt, a suo proposito deficientes nihil
virtuosum attentare praesumunt. Sed de jumento quod in opus domini sui conduxerunt, quod denario diurno
appreciaverunt, sic eis dispensare non licet, ut mercedem divini operis accipiant, et opus diei non perficiant. Quis
enim mercenarius bovem vel asinum patrifamilias despondeat, et non desudante animali praetaxatam mercedem
expectet? Ecce nos miseri manum ad aratrum misimus: reficimus jumentum nostrum, hoc est, corpus de
eleemosynis pauperum, de peccatis mortuorum, ut nostris spiritalibus carnalia eorum recompensemus, cum
tamen simus tepentes in oratione, desides [0024A] in opere, in vigiliis pigri, in disciplina inordinati. Timeo
vehementer ne pro nobis dicatur illud Ezechielis, quod subjungitur: Vidi, inquit, et ecce in ostio templi inter
6

