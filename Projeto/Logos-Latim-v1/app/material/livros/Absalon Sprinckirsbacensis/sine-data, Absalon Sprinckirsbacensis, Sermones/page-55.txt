In his quae partim decorticatae fuerant, sanctos illos figurans, [0121B] qui pellem pro pelle dederunt, passiones,
tormenta, injurias sustinendo. In his vero quae erant unius coloris, exprimens qui sine tormentis, orthodoxa fide,
et doctrina, et morum pietate Ecclesiae Dei lumen dederunt, quas virgas oves, id est simplices debent inspicere,
ut in earum aspectu concipiant. Quia illorum exemplis debent addiscere modo injurias, contumelias, malorum
vexationes libenter ac patienter sustinere, aut certe in aliis, modo humilitatem, modo obedientiam, modo
mansuetudinem caeterasque virtutes saluti necessarias. Virga autem directionis, rigor disciplinae accipitur, ut
voce, vultu, gestu, habitu, verbo et opere, sancte, juste et pie conversemur. De hac virga dicit Propheta: Sedes tua
Deus in seculum seculi, virga directionis, virga regni [0121C] tui (Psal. XLIV). Virga furoris est diabolus et
angeli ejus, per quos punit Deus eos, qui demersi sunt in lacu inferiori, et in umbra mortis, de qua virga dictum
est: Virga furoris mei Assur, per Assur angelos Satanae significando. Ergo virga virtutis, quae in tentatione
defendit infirmos (Isa. X): virga haereditatis, quae dirigit justos: virga directionis est, quae corrigit tortuosos:
virga furoris est, quae flagellat impios. Elige ergo tibi inter has virgas quam teneas, an velis inter amicos, an inter
inimicos Dei computari? Pro quibus dicitur, dominare, id est, dominaberis in medio inimicorum tuorum. Aut
enim dominabitur eis convertendo eos ad justitiam, aut puniendo eos ad vindictam.
[0121D] Sed sunt nonnulli, qui in domo Dei non virga sed columna immobilis volunt apparere. Si enim
moneas eos, negligunt; si arguas, contemnunt; si obsecras, non exaudiunt: quin potius murmurant adversus
Patrem familias dicentes: Hi novissimi una hora fecerunt, et pares illos fecisti nobis, qui portavimus pondus diei
et aestus (Matth. XX). Nos in vigiliis, inquiunt, nocturnis, nos in horis diurnis, nos in silentio claustri, nos in
hymnis et canticis clamamus in coelum, ut misereatur nostri Deus noster. O utinam, fratres charissimi, psallamus
non solum voce, sed et spiritu et mente! Sicut enim quidam ait: Cum vox vitam non remordet, dulcis est
symphonia.
Plane musica ista vocalis ad laudem satis congrua, [0122A] sed est alia quam docet supernus ille
musicus, et illa nostrae saluti magis est necessaria. Sed quae est illa musica, quam docet Deus? Ipsa profecto
triplici specie subdistinguitur: alia est enim animalis, alia spiritalis, alia coelestis. Animalis est musica, quando
sensus exteriores nihil superfluum appetunt, et a ductu rationis nequaquam discordant, ut visus non aspiciat vana,
non auris audiat detractiones vel judicium sanguinis, non odoratus quaerat suavia, non gustus superflua, non
manus extendatur ad illicita. Istae sunt quinque vocales animalis musicae facientes harmoniam, quae dicitur
diapente, quod sonat de quinque. Constituitur enim de quinque corporis sensibus ordinate constitutis, sicut jam
dictum est. Spiritalis musica consistit in [0122B] profectu virtutum, in gaudio spiritali et morum suavitate, in
timore Dei et amore fraternitatis; per quam harmonia efficitur, quae diatessaron, hoc est, de quatuor, est
appellata. Quatuor ergo virtutes principales illam efficiunt, videlicet fortitudo, justitia, temperantia, prudentia, ut
sit in omnibus bene agendis fortitudo ad auxilium, justitia ad directionem sive ad judicium, temperantia ad
solatium, prudentia ad consilium. Coelestis vero musica consistit in contemplatione Dei, in adeptione
aeternitatis, in mentis jocunditate et immortalitate corporis: et facit haec musica harmoniam quae diapason
dicitur, quod sonat de octo. Siquidem octo beatitudines eam efficiunt, cum paupertati regnum coelorum,
mansuetudini terra viventium, lugentibus consolatio, [0122C] esurientibus satietas donatur, et sic de caeteris
secundum quod in Evangelio describitur. His generibus musicae, frater mi dilectissime, exercere, qua docet
supernus ille musicus magis in concordia morum, quam vocum decantare, magis eligens fortitudinem mentis
prae fortitudine corporis, sicut dicit vir ille sanctus: Non in fortitudine equi voluntatem habebit, nec in tibiis viri
beneplacitum erit Domino. Quid ergo beneplacitum est Domino? Super timentes eum, et in eis qui sperant super
misericordia ejus (Psal. CXLVI).
Postremo, tu qui militas in castris Israel et fortis es in bello Domini, quaero ego a te a qua parte
custodis tabernaculum Domini; utrum ad orientem, [0122D] an ad meridiem, an ad aquilonem, an ad
occidentem? Certe, sicut scribit Moyses, ad orientalem plagam tabernaculi excubant Isachar, Judas, et Zabulon:
ad meridianam, Ruben, Gad, et Simeon: ad aquilonis plagam, Dan, Neptalim, et Aser: ad occidentalem, Effraim,
Manasses, et Benjamin (Num. II). Haec omnia ad nostram doctrinam scripta sunt.
Per orientalem plagam tabernaculi significatur ortus, sive inchoatio religionis; ibi excubat Isachar, qui
interpretatur memoria Domini: et Judas, qui confitens, et Zabulon, qui habitaculum fortitudinis interpretatur.
Omnis ergo qui vitae novitatem aggreditur, debet habere memoriam Domini per cordis contritionem pro
commissis: similiter et [0123A] oris confessionem in accusatione sui: debet etiam esse habitaculum fortitudinis,
tolerando fortiter asperitatem satisfactionis.
Per plagam vero meridianam intelligitur profectus sive incrementum virtutis, ubi excubant isti tres,
videlicet Ruben, qui videns filius, Gad, qui accinctus, Simeon, qui exauditio Domini interpretatur. Qui enim in
domo Domini proficere vult in virtutibus, debet esse videns filius, id est, circunspectus, ut diligenter videat quae
55

