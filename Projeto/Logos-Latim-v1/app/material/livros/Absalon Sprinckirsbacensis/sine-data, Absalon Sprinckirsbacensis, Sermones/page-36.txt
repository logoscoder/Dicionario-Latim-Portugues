qui omne quod despectum est et vile humiliter faciunt propter eum, qui se in tantum humiliavit, ut semetipsum
exinaniret et formam servi acciperet (Philip. II). Ex quorum persona David dicit: Factus sum tanquam vas
perditum, quoniam audivi vituperationem multorum commorantium in circuitu (Psal. XXX). Sicut enim vas
abjectum usibus quantumcunque vilibus adaptatur, ita servus Christi vere humilis dum aliis contemnitur et
judicatur inutilis, exemplo humilitatis et patientiae omnibus utilis invenitur. Ad occidentem positam vident
stellam hanc imitatores passionis Dominicae, qui mortificant membra sua super terram cum vitiis et
concupiscentiis, ne serviant peccato (Coloss. III): et velut [0083C] Christum in cruce pendentem inter ulnas suas
suscipiunt, dum in hac vita custodiendo vias duras non recedunt a vestigio passionis ejus. De quorum numero
Paulus erat qui dixit: In laboribus plurimis, in carceribus abundantius, in plagis supra modum, in mortibus
frequenter (II Cor. XI). Et in Psalmo: Quoniam propter te mortificamur tota die, aestimati sumus sicut oves
occisionis (Psal. XLII). Ad aquilonem positam vident stellam illi, qui fortes sunt contra tentationem diaboli, qui
non superantur a carne, quos non allicit mundi vanitas, quos spiritales nequitiae non seducunt, sed viriliter stant
in praelio Domini fortes ad conterendam potestatem inimici. Ad meridiem vident stellam hanc positam [0083D]
contemptores mundi hujus, qui a terrenis affectibus per virtutem animi cum Christo surrexerunt: et seculo
altiores per contemplationem Christum vident, ubi sedet in dextera Dei Patris.
Possumus etiam dicere quod videntium stellam hanc alii positi sunt in oriente, alii in occidente, alii ad
aquilonem, alii ad meridiem. Ad orientem positi sunt, noviter conversi: ad occidentem, recidivi: ad aquilonem,
obstinati: ad meridiem, perfecti. Nuper conversi ad orientem positi sunt, qui, relictis tenebris peccatorum, lumen
gratiae velut ortum cujusdam solis susceperunt: et isti dum per bona opera Deo reconciliari student, velut per
desiderium justitiae ad stellam respiciunt. Recidivi ad occidentem positi sunt, qui, relicto Sole justitiae, se
[0084A] immerserunt vitiorum tenebris: et isti arguente eos conscientia pro ingratitudine beneficiorum Dei, cum
servo illo nequam omne debitum praecedentium delictorum a Deo exiguntur. Obstinati ad aquilonem positi sunt,
qui attriti frigore malitiae et nequitiae, nullum calorem divinae gratiae sentiunt: et concussi timore divinae
ultionis nullam Dei misericordiam, sed potestatem irae ipsius in futuro expectant. Sicut enim nomen
misericordiae Dei suave et jucundum est justis, ita et nomen potestatis non solum sanctum, imo terribile his, qui
peccando a Deo se elongaverunt. Perfecti ad meridiem positi, qui intus ardent amore et foris lucent bona
operatione, exemplo bonae vitae caeteros illuminantes (Joan. XII). Unde et filii lucis dicuntur ubi dicitur:
[0084B] Ut filii lucis ambulate. Et Dominus in Evangelio: Filii hujus seculi prudentiores sunt filiis lucis in
generationibus suis (Luc. XVI). Hic interim considerare libet, quo visu stella ista intuenda sit: neque enim visus
iste corporalis est, sed spiritalis. Est igitur visus iste, quo Christum videmus, invisibilis illustratio mentis per
gratiam, qua amando vel cognoscendo ipsum contemplamur. Triplici autem consideratione visus iste exercetur,
videlicet consideratione spiritalis naturae, consideratione corporeae creaturae, consideratione sacrae Scripturae.
Consideratione spiritalis naturae, quia in ea lucet vestigium divinitatis, eo quod capax sit cognitionis et
dilectionis. Per cognitionem enim ad imaginem facta [0084C] est, per dilectionem ad similitudinem ejus.
Similiter consideratione corporeae creaturae visus iste exercetur: quoniam in eo quam immensa est Dei majestas,
in eo quam pulchra est Dei sapientia, in eo quam utilis Dei bonitas invenitur. Et haec sunt illa invisibilia Dei,
quae (sicut Paulus dicit) a creatura mundi per ea quae facta sunt intellecta conspiciuntur (Rom. I).
Consideratione sacrae Scripturae exercetur visus iste, in qua non solum ejus divinitas, sed etiam humanitas
intelligitur, quam sicut per prophetas repromissam, ita et per legem Evangelii nobis exhibitam videmus. Christus
ergo Deus et homo ipse est stella, in quam visus mentis nostrae dirigi debet, imo in quam velut horizonte
quodam terminatur, [0084D] siquidem in humanitate ejus opus nostrae salutis videmus. Habet ergo visus
spiritalis horizontem suum, sicut et corporalis. Horizon visus corporalis est, circularis illa conferentia, ubi ex
defectu visus coelum terrae quodammodo conjungi videtur. Et, horizon visus spiritalis est, ubi celsitudo
divinitatis ad suscipiendam humanam naturam inclinatur, si dicas quomodo visus ibi deficit. Similiter et hic
mens humana capere non potest quomodo deitas et humanitas in unam personam uniantur. Christus ergo finis est
desiderii nostri, quia, ipso habito, nihil ultra quaerendum est. Nec infra finem istum visus mentis nostrae
consistere debet, ne mundanis affectibus, vel quibuscunque illicitis desideriis repellatur a contemplatione sui
Creatoris. [0085A] Sunt autem multa impedimenta visus istius. Quandoque enim impeditur de superius,
quandoque de inferius, quandoque de exterius. De superius per superbiam, de inferius per avaritiam, de interius
per concupiscentiam, de exterius per letalem tristitiam impeditur. Et ut de superbia primo dicamus, quatuor sunt
principaliter quae hominem superbire faciunt, videlicet culmen potestatis, nobilitas generis, magnitudo scientiae
et elegantia formae. Cum ergo anima misera istis tanquam quibusdam floribus hujus seculi se caeteris
praeminere videt, statim intus per elationem mentis quasi propria virtute considerata intumescit, et foris per
jactantiam proximum suum despicit. Et sic dum superbia velut nubes quaedam inter ipsum et Deum [0085B]
ponitur ad illum videndum visus mentis praepeditur. Ideo autem superbiam nube comparavimus, quia sicut
nubes de montibus, ita superbia de tumidis cordibus provenit. Sed hoc superbis attendendum est: quia et fulmina
montes feriunt, et superbi potenter tormenta patiuntur (Eccle. X). Per avaritiam visus iste de inferius impeditur,
quoniam avarus, quo nihil est scelestius, bruto animali comparatus, sicut illud per gulae desiderium semper
36

