ministra cibum in abundantia, non his omnibus mansuescit: quin dilectas sibi solitudines repetat, si habeat locum
effugiendi. Quare hoc? quia suae naturae magis videt competere deserta quam urbana. Et tu, o anima Christiana,
non dico modo in cavea, sed in horrendo ergastulo corporis captivata, non festinas redire ad tuum principium a
quo processisti? Sed quid dixi festinas, imo nec sursum respicis, confecta squalore carceris et putredine pulveris,
quem induisti. Vellem ego exemplo tuae siccariae, hoc est carnis quam inhabitas, disceres qualiter te oportet
conversari. Nam [0198D] de ea dicit Aristoteles in Metaphysicis, quod fatigato corpore, contraria positione
solvitur. Quod est dicere, quod fatigatio corporis contraria positione recreatur, ut si corpus fuerit fatigatum
sedendo, recreatur stando: si jacendo, recreatur surgendo: si ambulando, recreatur quiescendo. Oportebat
similiter, te, o anima misera, haec custodire, ut tu fatigata, contraria positione recreareris, quaerens in labore
requiem, in timore securitatem, affluentiam in penuria, felicitatem in miseria, in infirmitate remedium, in dolore
gaudium.
[0199A] Vade ergo, o piger homo, non dico modo ad formicam, quae tamen in exemplum vitae homini
proponitur, sed ad phoenicem avem Arabiae, quae natura mirabilis est, id est essentia singularis, haec dicet tibi
quid te oporteat facere. Nam cum quingentis et eo amplius annis vixerit, videns se senio deficere, collectis lignis
aromatum struem extruit, et conversa ad radium solis exagitatis alis ignem voluntarium sibi facit, et in ignem se
projiciens tota exuritur, et redacta in pulverem, de ipso cinere postmodum vivificatur, sicque multo periculo et
discrimine mereatur vitae novitatem. Nos ergo, fratres charissimi, qui defectu vitae hujus corruptibilis quotidie
ad similitudinem phoenicis in interitum tendimus, colligamus et nos ligna aromatum, [0199B] hoc est odorem
virtutum et bonorum operum et cooperatores Dei effecti accendamus in nobis ignem spiritus Dei, quo exurantur
mala nostra quae militant adversus animam, ut, veteri homine accinerato, resurgamus in illam vitae novitatem,
ubi Christus sedet in dextera Dei Patris, quo nos perducere dignetur Jesus Christus, qui nos invitavit, Dominus
noster, cujus regnum et imperium permanet in secula seculorum. Amen.

SERMO XXXIV. IN DIE PENTECOSTES.
Vidi angelum fortem descendentem de coelo, amictum nube, et iris in capite ejus, et facies ejus ut sol,
et pedes sicut columna ignis (Apoc. X). Hodie, fratres charissimi, maledictum terrae antiquum immutatum
[0199C] est, cum tempore propitiationis imminente pluvia voluntaria, quam segregavit Deus haereditati suae,
descendit super terram: et bonus ille cultor cordium Spiritus sanctus, rore quodam spiritalis gratiae terrenam
gratiam in habitudinem foecundavit, ne tanquam sitientem et aridam agricola in fructum non possit eam
excolere.
Hanc pluviam salutarem Joannes apostolus in nube illa sciebat contineri, de qua dixit: Vidi Angelum
fortem descendentem de coelo amictum nube, Angelum magni consilii de sinu Patris descendentem, et indutum
carne. Haec nubes a sole vaporaliter attracta et ventorum collisionibus diu multumque propulsata, tandem caloris
beneficio in pluviam resoluta [0199D] est. Vis videre quomodo? Attraxit certe sol invisibilis nubem istam, cum
Spiritus sancti radio utero Virginis se infundente sub nube carnis latens, visibilem se exhibuit, ne oculis aegris
odiosa lux fieret, cum aspicerent Filium Dei sub carne, solem sub nube, radium in umbra, lumen in laterna.
Quomodo autem nubes ista ventorum turbine concussa sit manifestum est, si ad memoriam revocemus ventum
Herodianae persecutionis, quo urgente Dominus in Aegyptum fugatus est (Matth. II): ventum diabolicae
suasionis, quo in deserto est tentatus, cum audivit: Si Filius Dei es, dic ut lapides isti panes fiant (Matth. IV).
Nonne etiam validissimi venti fuerunt scandalum crucis, lancea militis, lingua proditoris? Sed jam tempestate
sedata, nubes ista [0200A] caloris beneficio in pluviam resolvitur, quia propter nimiam charitatem, qua dilexit
nos, charismatum donis mentes fidelium uberes fecit, ut non germinent spinas et tribulos peccatorum sicut in
diebus antiquis.
Vere cessavit exactor, quievit tributum, cum homo libertati restitutus et reconciliatus Deo, signum
foederis, pignus haereditatis, arram propitiationis accepit, quae eo ipso significata est, quod iris in capite angeli
esse perhibetur. Iris arcus coeli est apparens in die pluviae, de quo Dominus dicit: Ponam arcum meum in
nubibus, et erit signum foederis inter me et terram (Gen. IX). Certe cum radius solaris ad elementa hujus mundi
pervenit, idem radius in nubem repercussus talem colorem nubi imprimit, [0200B] qualem in obstaculo a quo
repercussus est invenit, utpote a terra terreum, ab aqua ceruleum, ab aere hyacinthinum, ab igne vero igneum.
Quae quatuor varietates in arcu illo gloriae reperiuntur. Cum igitur arcus ille signum sit propitiationis, nonne
colorem terrae divini consilii propitiatio sumpsisse tibi videtur, cum terram nostrae carnis et defectus mortalitatis
nostrae induit, ut participatione miseriae nostrae miseriam nostram sanaret? Nonne etiam quasi aquae colorem
traxit, quando diluvium illud nostrae sanctificationis, aquam videlicet baptismi, de latere suo super terram
inhabitare fecit, ut culpam nostram tolleret et innocentiam repararet? Similiter et aeris colorem, qui et ipse color
94

