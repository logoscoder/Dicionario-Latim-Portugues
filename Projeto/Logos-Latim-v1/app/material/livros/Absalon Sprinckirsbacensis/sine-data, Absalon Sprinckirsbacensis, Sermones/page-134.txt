prius Petrus, quam Joannes a Domino vocatus est: sic demum a laeva transitur ad dexteram: [0278B] quibus
omnibus demonstratur per exercitationem praesentis vitae ad futurae gloriae quietem esse transeundum.
Proponitur itaque homini divina lex, ut juxta illam informet vitam suam, et ambulet in ea, pennae duplici ratione
comparata. Duo etenim in penna considerantur, venustas et utilitas: venustas, quia ornat: utilitas, quia protegit.
Eodem modo mandata Dei venustatem habent in luce scientiae, utilitatem in mandatorum adimpletione.
Diligens ergo scrutator mandatorum Dei primo in lege Domini debet illuminare intellectum suum, ut
sciat qualis sit, quid desit sibi, quanta infirmitas propria, quis defectus virtutum, quam longa miseria, quam
brevis consolatio, quot debet Domino suo, et quam pauca potest restituere. Istae enim sunt [0278C] divitiae
filiorum Adam a die nativitatis suae usque ad diem sepulturae suae. O quam vilis thesaurus iste, quam reprobata
pecunia ei qui decem milium talentorum debitor est, nihil nisi iram et indignationem sibi omnibus diebus
thesaurizasse! Quid factura, o misera anima, quando reddes rationem negociationis tuae? Respice adhuc ad
thesaurum scientiae tuae, si forte aliquid ibi invenias quo possis hoc debitum redimere. Est ibi forsitan aliquid
tibi admodum utile, quoniam scriptum est: Qui apponit scientiam, apponit dolorem (Eccl. I). Hoc probatae
monetae denario filius ille prodigus, qui dissipaverat bona sua vivendo luxuriose, defraudatam pecuniam patri
suo restauravit, dicens: Pater, peccavi in coelum [0278D] et coram te, et non sum dignus vocari filius tuus, fac
me sicut unum ex mercenariis tuis (Luc. XV). Hunc denarium doloris repone in marsupio conscientiae tuae,
hunc foris ostende per studium, intus per affectum, et a te ipso tormentis et cruciatibus exige, quod de commissa
pecunia Domino tuo defraudasti. Certe si rogas ignoscit, si doles miseretur, si plangis et ipse parcit, si aperis ipse
tecum commorabitur: quia ejus delitiae sunt esse cum filiis hominum. Et in hoc praecipue divinae legis tibi
commendatur utilitas, ut ipsum qui docet illum tecum habeas commorantem.
Quod si diligenter velis intueri, triplici via tibi divinae legis commendatur utilitas, scilicet per zelum,
studium et affectum. Zelum intellige compunctionis, [0279A] studium operationis, affectum devotionis: ut per
zelum compunctionis, quasi gladio, veterem hominem in te occidas, per studium boni satisfacias, per affectum
vero ei semper adhaereas, quem expectas in praemium, ut nulla rerum temporalium ambitione retarderis quo
minus festines, quo minus impetres, quo minus denique curras ut comprehendas. Sed hanc divinae legis pennam
quidam habent tantum ad venustatem, alii vero habent eam ad utilitatem. Ad venustatem illos habere eam
dixerim, quibus mysteria Scripturarum sunt pervia, non latent eos praecepta virtutum, non prohibitiones
vitiorum. Sed in his omnibus magis volunt illuminare intellectum, quam affectum mundare, non se legi
inclinantes, sed potius legem sibi: non cor in lege, sed [0279B] legem in corde retinentes: de mandatis Domini
facientes non medicinam, sed pecuniam. Ut quid, o anima misera, mensa divinae legis coram te in laqueum facta
est? Ut quid fontem scaturire aspicis, et aquam non bibis? Ut quid favum in ore tenens, ceram conteris, abjiciens
mellis dulcedinem? Utile tibi erat, ut juxta mandatum Domini sumeres librum istum et devorares illum, ut faceret
amaricare ventrem tuum, et in ore tuo fieret dulcis tanquam mel (Apoc. X). Sumere certe debueras librum
divinae legis, et sancta meditatione devorare illum, ut in ore memoriae dulcis fieret dum ventrem infirmae
conscientiae ad amaritudinem compunctionis provocaret. Sicut enim speculum intueri et non componi, sicut
ignem respicere et non calefieri, aut [0279C] certe escam praeparare et non refici, nihil habet in se utile: sic et in
lege Domini nisi his solis, qui memores sunt mandatorum ipsius ad faciendum ea. (Psal. CX). Intellectus enim
bonus est facientibus eum. Sed o utinam hi tales velint meminisse Samaritani illius misericordiam, diligentiam
stabularii, usum duorum denariorum (Luc. X)! Aestima quia et ipsi duos veteris et novae legis denarios non
reponerent in pecuniam, sed potius aegroto apponerent medicinam. Nonne profanum valde aestimares, si videres
aliquem affectum veneno secum portantem antidotum, si non utatur illo? Clamat Apostolus omnem legem
Domini eruditus nihil se scire nisi Dominum Jesum et eundem crucifixum (I Cor. II). [0279D] Et Ezechiel de
spiritali templo spiritaliter loquens: Quanto, inquit, erant altiora, tanto erant humiliora, hoc spiritu significante,
quod quanto quis altiora percepit dona gratiarum, tanto humilior esse debet conversatione: ne inde oriantur
vulnera, unde provenire debuit medicina.
Sicut enim qui bene vivit et bene docet, alium instruit quomodo vivere debeat: sic bene docens et male
vivens, Deum instruit quomodo se condemnare debeat. Sic olim Urias Ethaeus a David destinatus in praelium,
epistolas mortis suae secum ferens, ubi fortior erat belli impetus, occubuit: quia quilibet in Ecclesia Dei qui
lucem divinae cognitionis accepit (sic enim interpretatur Urias, lux mea Deus) sententiam suae damnationis
secum portat, [0280A] dum legem Dei, quam corde, quasi in arca clausam tenet, foris opere non vult adimplere.
Sunt alii quibus mandata Dei potius ad utilitatem libet intueri, recte comparati columbae residenti juxta
fluenta plenissima: quia sicut illa in aspectu fluminis praecavet accipitris insidias, sic et isti insidias diaboli,
delicias mundi, carnis illecebras, per mandata Dei praecavere utuntur, studiosi semper ad prosequenda illa quae
lege Domini vident sibi imperari, et ne hostis domesticus in aliquo eos retardare possit, corpus suum servituti
subjiciunt, carnem suam crucifigentes cum vitiis et concupiscentiis. Vis ergo videre exempla, praesto sunt. Juxta
haec fluenta sedebant illi, de quibus dicitur: quod erant incedentes in omnibus mandatis Domini [0280B] et
134

