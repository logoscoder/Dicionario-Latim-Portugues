alacritate quam sibi propria operarentur. Similiter et illorum opera super candelabrum lucent, qui operibus
misericordiae insistentes de aliis curam agunt, qui sibi in suis necessitatibus non possunt adesse. Et generaliter hi
omnes super candelabrum lucent, qui proximorum onera in quacunque opportunitate portant: quia haec est vera
illa charitas de qua scriptum est: Quod non quaerit quae sua sunt (I [0075B] Cor. XV), quia communia propriis,
non propria communibus anteponit. Lucet etiam lux bonorum per vitream non adeo radianti lumine, ut illa quae
desuper candelabrum coruscat. Vitreae vero sunt quaedam spiritales, utpote virtus charitatis, per quam se
infundit lux remissionis peccatorum. Humilitatis quoque puritas vitrea dicitur, per quam se infundit lux
securitatis, et removet tenebras diffidentiae. Similiter vitrea dicitur intellectus subtilitas, per quam se infundit lux
divinae cognitionis et repellit tenebras ignorantiae.
Sunt etiam vitreae corporales, de quibus modo loqui volumus, corpora videlicet humana aetate vel
infirmitatibus debilitata, quae sicut vitrum dure alicui allisum modo frangitur, ita laboribus videlicet, jejuniis,
[0075C] vigiliis caeterisque operibus ad macerationem carnis pertinentibus deficiunt et resolvuntur. Per has ergo
vitreas illorum opera sunt et lucent, qui imbecillitate corporis ad strennue pro aliis operandum idonei non sunt,
sed tamen in ipsa sua infirmitate id modicum quod sunt, in humilitate operantur: quales sunt senes illi virtutis qui
longis libenter intersunt vigiliis, qui baculo subnixi divinis gaudent interesse mysteriis, et illi infirmi qui prae
valetudine corporis lectuli spondam non valentes egredi, ibidem quo possunt modo Deum laudant et confitentur,
reputantes beatos illos qui crucem Domini laboribus multis portare possunt, et se tanquam criminale aliquid
fecerint judicantes quod pondus diei et aestus in vinea Domini nequeunt sustinere (Matth., XX). Hi [0075D] sunt
qui vere inter filios Dei computati sunt, et bona aliorum quae ipsi facere nequeunt, venerando et diligendo sua
faciunt. Ex quarum persona propheta David verbum illud consolatorium dicit: Particeps ego sum omnium
timentium te, et custodientium mandata tua (Psal. CXVIII). Ecce jam habemus qualiter Regi nostro timorem,
Deo amorem reddere debeamus. Sed in eo quod homo mortalis effectus est, debemus et nos ei redhibitionem.
Nec aliam magis competere video, quam ut moriar pro illo, sicut et ipse pro nobis mori dignatus est. Et si forte
tormentis vitam finire nolumus, saltem moriamur vitiis et concupiscentiis, ut justitiae vivamus. Nam hoc ipso
timorem regi, amorem Deo, recompensationem [0076A] homini mortali exsolvemus Jesu Christo Domino
nostro, cujus regnum et imperium permanet in saecula saeculorum, Amen.

SERMO XII. IN EPIPHANIA DOMINI.
Dissipa gentes quae bella volunt, venient legati ex Aegypto: Aethiopia praeveniet manus ejus Deo
(Psal. LXVII). Audistis, fratres dilectissimi, Paulo nos erudiente, quod Christus est pax nostra (Ephes. II),
pacificans ea quae in coelis sunt et quae in terris. In coelis pacem dedit, quando illum superbum et inquietum
inde expulit: in terris, quando exsultavit ut gigas ad currendam viam, et lorica nostrae carnis indutus nobiscum
stans in acie de inimicis, pace mundo reddita, triumphavit. Si enim veterum credimus [0076B] historiis, ante
Christi Incarnationem bella et opiniones bellorum mundum universum occupaverant, quod probaverunt
immutationes regnorum, Judaeorum dispersiones, terrarum exterminia, populorum mortes, quae in serie
Scripturarum vos exemplariter didicistis. Sed haec omnia sub silentio praetereo, bella vitiorum locuturus, quae
pacem cordium, in quibus Deus habitat, usque adeo turbaverant, ut illis undique irruentibus nemo posset de
tranquillitate animi vel de puritate conscientiae gloriari. In his bellis Samson ille fortissimus occubuit (Judi.
XVI). Hic Salomon sapiens, suggerente filia Pharaonis, ad idololatriam ductus est (III Reg. II). Hic David
sanctissimus prophetarum prostratus est, cum adulterium pariter et homicidium perpetravit (II Reg. [0076C] II),
sed et omnibus viris justis ante Christi Incarnationem hostes vitiorum plagas intulerunt. Quoniam autem in
Christo pax erat mundo repromissa, ideo propheta David cum desiderio ejus auxilium invocat dicens: Dissipa
gentes quae bella volunt. Isaias propheta pacem in ejus adventu nunciaverat cum dixit: Multiplicabitur ejus
imperium, et pacis non erit finis (Isa. IX). Et alibi: Dabis nobis Domine pacem, quia in te speravimus (Isa.
XXVI). Et David: Auferens bella usque ad fines terrae, arcum conteret et confringet arma, et scutum comburet
igni (Psal. XLV). Usque ad fines terrae bella abstulit Christus, qui hominem intus et exterius pacificavit.
Confregit arma et arcum, destruendo omnes versutias [0076D] inimici. Scuta combussit igni, cum dura corda et
pene impenetrabilia accendit flamma Spiritus sancti. Si vis scire qualiter Christus gentem vitiorum dissipavit,
attende quomodo natus, quomodo conversatus, qualiter demum passus est. Dum enim nascitur in diversorio, dum
vilibus involvitur pannis, formam dat paupertatis, per quam destruitur mundi hujus cupiditas. Postmodum vero
cum aetate proficiens fuit subditus Joseph, cum tributum solvit Caesari, cum a servo Joanne est baptizatus,
exemplum dedit humilitatis per quam dissipata est vana hujus mundi gloria. Per hoc quod dolores et miserias
sustinuit, voluptas hujus saeculi debellata est, Dicit ergo Propheta: Dissipa gentes, quae bella volunt (Psal.
LXVII). Putasne cupiditas gentem modicam pugnaturam [0077A] secum adduxit quam sequebantur violentiae et
rapinae, usurae et simoniae mendacia et perjuria, doli et injusta judicia? Nec impari comitatu irruit in omnes
vana gloria sequentibus illam elatione, superbia, arrogantia, insolentia, contentione, contemptu, contumacia,
32

