recordatus est verbi, quod dixerat Jesus, et egressus foras flevit amare (Matth. XXVI). De hoc bibit et ille
publicanus, qui percutiebat pectus suum dicens: Deus, propitius esto mihi peccatori (Luc. XVIII). Tunde
similiter et tu pectus tuum, funde lacrymam per diem et noctem, quia irritasti iram Dei et malum fecisti in
conspectu ejus. Nunquid in vanum fundis illas? Nequaquam. A maxilla enim ascendunt usque ad coelum, nec est
alia hostia magis acceptabilis in conspectu Dei. Tristicia vestra, inquit Dominus, vertetur in gaudium, et gaudium
vestrum nemo tollet a vobis (Joan. XVI). O dolor necessarius, tristicia fructuosa, quae vertitur in gaudium, et tale
gaudium in quo recumbentibus [0202D] propinatur de vinea Sorech vinum laetitiae et exsultationis. Sorech enim
interpretatur electa vel optima. Ipsa est vinea quae germinat illud vinum bonum, de quo architriclinus ad
sponsum dicit.: Tu autem servasti vinum bonum usque adhuc. (Joan II). Ecce in futuro gaudium expectat te
vinum hoc jocunditatis, expectat te panis ille angelorum, et vitulus saginatus, in cujus crassitudine delectetur
anima tua, ita tamen si ejusdem vituli sanguine in praesenti fuerit expiatus [expiata]. Nam, sicut cives coelestis
patriae hujus vituli saginantur adipe, sic et in praesenti dam expiantur ejus sanguine. Alii nutriuntur carnibus, alii
ventilantur cornibus. Expiantur ejus sanguine qui stigmata passionis ejus portant in corpore suo in vigiliis et
abstinentia, et aliis bonis operibus [0203A] parati ad omnes injurias pro nomine Jesu sustinendas: carnibus ejus
nutriuntur, qui viam peregrinationis suae muniunt fida perceptione sacramentorum ejus in remissionem
criminum, et incrementum virtutum. Cornibus ejus ventilantur, qui passionem Christi scandalum sive stultitiam
reputantes, crucis ejus persecutionem patiuntur, dejecti in tenebras exteriores, ubi est fletus et stridor dentium.
Intellexistis, fratres dilectissimi, jocundam illam mansionem, quam Deus vobis praeparavit, misit Spiritum
sanctum vobis qui vos conducat ad illum, et vix est qui sequatur illum. Venit alius nuncius, de potestate
tenebrarum, videlicet spiritus carnis, quae trahit ad supplicium, et omnes sequuntur illum. Transi, homo, ad
insulas Cedar, ad regna Cethim, [0203B] et ad barbaras nationes, nunquid aliquem invenies adeo hostem naturae,
contemptorem felicitatis, doloris cupidum, et amatorem paupertatis, ut si proveniant gaudia, abnuat: si divitiae,
contemnat: si felicitas, non suscipiat illam. Ecce quod in nullo aliquo alio quod in te ipso, o Christiane, invenis,
qui in filium Dei adoptatus regni haereditatem non quaeris a Deo tibi praeparatam, a Deo et repromissam, quin
potius tibi ipsi factus adversarius hostem tuum foves et pascis, ipsum amas, illum sequeris, nec est aliquis tibi
familiaris super illum. Quem hostem? Carnem tuam, siccariam pessimam, cui impendis curam super omnia, non
solum necessaria sed etiam superflua offerendo. Unde enim ira Dei venit in filios perditionis, vermis qui non
moritur, [0203C] ignis qui non exstinguitur, nisi propter opera carnis? Cum enim mollibus induta fuerit, lectulum
ejus straveris tapetibus ex Aegypto, et omnibus deliciarum generibus enutrita fuerit, statim insurgit in spiritum,
suadet desidiam, voluptates ingerit, perficit carnis desideria, finemque suae constituit victoriae eum, qui
benefecit sibi, praecipitasse. O si solus civis Babylonis hunc hostem sentiret, et non David, neque alicui religioso
quandoque praevaleret?
Legitur David tres hostes habuisse, videlicet Goliam Philisthaeum, Saul regem, et proprium filium.
Golias hostis fuit extraneus, Saul civilis, filius domesticus. Per Goliam, manifestae intelliguntur insidiae eorum,
qui foris sunt: per Saul, familiares [0203D] vexationes falsorum fratrum: per filium, ingenitae affectiones
carnalium desideriorum. Quis istorum hostium plus nocuit? Certe David Goliam occidit, Saul patienter sustinuit,
sed a filio de sede regni ad tempus ejectus est. Quandoque enim contingit ut, dum aliquis vir religiosus
exteriorum insidias vicit, injustas vexationes fratrum patienter sustinuit, de sede regni per filium expellitur,
quoniam per innata sibi desideria illicita a culmine virtutum praecipitatur. Quoniam igitur, fratres dilectissimi,
spiritus carnis Spiritui sancto semper resistit, mundemus nos ab omni inquinamento carnis et spiritus, et ei qui
hodie replet orbem terrarum praeparemus secreta cordium nostrorum, ut eo ducente et docente, velimus quaerere
et amare finem illum, quem cupimus apprehendere, [0204A] Dominum nostrum Jesum Christum, cujus regnum
et imperium permanet in secula seculorum. Amen.

SERMO XXXV. IN DIE PENTECOSTES.
Emittet verbum suum et liquefaciet ea, flabit spiritus ejus, et fluent aquae (Psal. CXLVII).
Scio, fratres dilectissimi, quoniam hodiernae solemnitatis sublimitas et reverentia vestrae sanctitatis
strennum dispensatorem verbi Dei exigeret, ut qui testimonium resurrectionis Jesu Christi, et adventus Spiritus
sancti virtute magna perhiberet.
Oporteret enim, ipso docente Spiritu, a viro spiritali hoc fieri, qui gustasset quam suavis est Dominus,
qualem insinuat Apostolus dicens: Ipse spiritus [0204B] testimonium perhibet conscientiae nostrae quoniam in
ipso manemus (Rom. VIII). Utinam ergo obmutuissem et non aperuissem os meum, praesertim cum non sit
speciosa laus Dei in ore peccatoris, ipso Spiritu sancto dicente peccatori: Quare tu enarras justitiam meam, et
assumis testamentum meum per os tuum? (Psal. XLIX.) Quia tamen annus Jubilaeus nunc est, id est,
96

