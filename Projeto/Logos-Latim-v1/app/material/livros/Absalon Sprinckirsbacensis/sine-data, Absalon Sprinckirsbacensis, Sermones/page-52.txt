Et attende, claustralis, quia alio tempore lectione, alio tempore oratione, alio tempore meditatione
utendum est. Tempore tribulationis, quando vir bonus in angustia, et persecutione, et quacunque tribulatione
positus est, oratione uti debet, ut ab his liberet eum Dominus. Unde Daniel in captivitate oravit, et Judith contra
Holofernem dimicatura: sed et Jacob fratrem suum Esau metuens, oratione contra periculum dimicavit. In
tentatione vero peccati, id est quando aliquis in peccatum criminale lapsus est, tunc lectione uti debet: quae
ostendit homini viam justitiae, mores instruit, aperit tentationes diaboli, et quomodo ei sit resistendum, quibus
[0115C] omnibus homo peccator ad gratiam Dei suscipiendam humilior efficitur. Tempore vero tranquillitatis
meditatione utendum est, quae totam mentem hominis sibi vendicare debet, ut neque exteriori tribulatione, neque
tentatione interiori ab eo quod mente cogitat retardetur. Similiter ad vitam proficienti vestimentum necessarium
est, ne nudus ambulet et appareat turpitudo ejus. Secundum autoritates Scripturarum triplex vestimentum
distinguere possumus, videlicet vestimentum cilicinum, de quo legitur: quia rex Ninivae indutus est sacco (Jonae
III): Vestimentum nuptiale, sicut in Evangelio de quodam dicitur: Quomodo huc intrasti non habens vestem
nuptialem? (Matth. XXII.) Vestimentum jocunditatis, sicut de Judith legitur: quia exuit se vestibus [0115D]
viduitatis suae, et induit sese vestimentis jocunditatis suae (Judith. X). Est ergo vestimentum cilicinum, dolor
contritionis: vestimentum nuptiale, virtus charitatis: vestimentum jocunditatis, gravitas exterioris conversationis.
Hoc triplex vestimentum omni claustrali decentissime congruit, videlicet ut dolore contritionis peccata sua
defleat; per charitatem ea quae bona sunt affectuose diligat, per gravitatem conversationis aliis ad exemplum
bene vivendo proficiat.
Tria quae diximus, id est aqua, panis et vestimentum, tria vitia eliminant a claustralibus; per quae
maxime retardantur in via perfectionis, quae sunt: securitas de praeteritis commissis, tepiditas in bonis agendis,
levitas in gestu exterioris hominis. [0116A] Videmus siquidem multos, qui quando ingressi monasterium debent
sibi assumere plangendi officium, praeteritae culpae jam immemores adeo securi fiunt, ut videantur non
poenitentiae fructum, sed quoddam securitatis otium exhibere in sua conversatione. Disce, o claustralis, qui talis
es, disce, inquam, in militia seculari quid te oporteat facere. Siquidem terreni imperatoris milites quando stant in
acie, si agricolas, vinitores, si quicunque inepta laetitia exultantes videant, non eos movent haec omnia, ad hoc
solum soliciti, ut fortiter premant adversarios, et victoria potiantur. Quanto magistu, claustralis, sollicitus esse
debes et non securus, cui non est colluctatio adversus carnem et sanguinem, sed potius adversus principatus et
potestates, adversus hujus mundi [0116B] rectores tenebrarum harum, contra spiritalia nequitiae in coelestibus.
Docet te Jacob, cujus figuram tenere debes in supplantatione vitiorum, in conversatione tua te non
debere esse securum. Luctatus est siquidem Jacob cum Esau in utero, luctatus est cum Laban in Mesopotamia,
luctatus est in Bethel cum Domino. Cum Esau luctatur Jacob in utero, quando claustralis pugnat contra affectum
carnalem, quasi secum genitum in utero pravae voluntatis: cum Laban pugnat in Mesopotamia, quando in hoc
seculo pugnat cum diabolo contra incentivam malitiae, et secularis vanitatis: pugnat in Bethel cum Domino,
quando vir religiosus in domo Dei, hoc est, in claustro, in vigiliis et orationibus, in fame [0116C] et siti, aliisque
laboribus plurimis a Domino regnum coelorum, quasi per violentiam nititur obtinere. Sicut enim scriptum est:
Regnum coelorum, vim patitur, et violenti diripiunt illud (Matth. XI).
Secundum vitium, de quo diximus, id est tepor animi in bonis agendis profectui claustralium maxime
contrarium est: quoniam fervorem spiritus extinguit, tollit fructum boni operis, omnemque diligentiam spiritalis
studii desidioso quodam torpore et negligentiam divini obsequii corrumpit. Hunc torporem animi etiam ipse
Dominus abominatur, his qui tales sunt, exprobrans ubi ait: Utinam esses calidus aut frigidus; sed quia tepidus
es, incipiam te evomere ex ore meo! (Apoc. III). Respice ad aquam tepidam, quae gustanti nauseam [0116D]
provocat, et fumum de se emittit densiorem, quam aqua calore fervens non facit: Ita et illi, qui tepidi sunt in sua
conversatione, dum operibus remissi, et animo pusillanimes, gestu inordinati sunt, velut fumum quendam
teterrimum de se emittunt, quo intuentium oculos velut caligine quadam obnubilant, dum exemplum desidiae
praebent aliis, quo retardantur a conversatione spiritali. O quam miserabilis est vita illius claustralis, qui fratribus
secum degentibus non lucem, sed tenebras infundit! Tertium vitium, quod est, levitas gestus exterioris, claustrali
admodum fugiendum est, non solum propter peccatum, sed etiam propter scandalum. Cum enim gestus et
habitus illius quasi speculum [0117A] esse debeat eorum qui foris sunt, si sit ad risum facilis, in verbis jocularis,
vultu immaturus, gestu incompositus, haec omnia contra ipsum pronunciant, minus in eo esse virtutis, in quo
foris apparent tot argumenta dissolutionis. Siquidem religiosam vitam professus, in fronte portare debet Thau, id
est formam Crucifixi: quoniam qui dicit se in ipso manere, debet sicut ille ambulavit et ipse ambulare (I Joan. II).
Sed quicunque ille est, qui foris habitu immaturum se exhibet, non Thau, sed lepram in fronte portat: et propterea
sicut leprosus in facie de consortio hominum ejicitur, ita et claustralis, qui talis est, ne alios pravo suo exemplo
corrumpat, de collegio justorum est ejiciendus. Tria ergo quae ab initio diximus, id est [0117B] aqua
poenitentiae, panis sacrae Scripturae, vestimentum maturae conversationis, quasi tria remedia contra tria vitia (de
quibus locuti sumus, videlicet securitatem, tepiditatem, levitatem exterioris habitus) claustralibus data sunt, ut sit
52

