naturam in una charitate conjunxit, quod hominem Deo reconciliavit, et audis sonum concordem. Si recolis
qualiter contumeliis affectus, vulneribus confossus, coronatus spinis, et tandem cruci affixus, reddit tibi cantus
iste sonum gravem. Quando vero per divinitatis potentiam devicta morte resurrexit a mortuis, reddidit cantus iste
sonum acutum: Quando vero victoriosus ascendit in coelum, reddidit sonum superacutum. Et quidem cantus iste
non [0149C] delicatis hujus seculi, sed delicatis Dei proponitur, qui talia meditando delectantur sicut in omnibus
divitiis. Lectio autem libri istius non minus necessaria: Neque enim docet decreta Gratiani concordare, non
ponderare leges Justiniani, argutias sophismatum exsufflare, non semper discere et nihil proficere, sed potius
docet culpas agnoscere, suspirare ad veniam, componere mores, ordinare vitam, salutem quaerere, Deum
invenire.
Estque lectio ista modo in evidenti, sed non ita semper. Fuit enim liber iste quandoque signatus,
quandoque clausus, sed modo apertus est. Ante Christi incarnationem liber iste septem sigillis signatus erat, quia
ejus repromissio quibusdam obscuritatibus adeo involuta erat, quod vel nulli, vel [0149D] admodum pauci
mysterium Incarnationis cognoscerent. Quid enim aliud, nisi sigilla quaedam fuerant personales illae
patriarcharum exhibitiones, apparitiones angelicae, oblationes hostiarum, imagines revelationum, quae omnia
Christum vel actu vel similitudine praefigurabant: quibus si adjicias obscuritates Scripturarum, dilationem
promissionis, desperationem adimplendae veritatis, in summa septem sigilla invenies, quibus liber iste ante
Incarnationem signatus fuit. Christo vero incarnato liber iste apparuit, sed clausus tenebatur: quoniam potentia
divinitatis ejus per infirmitatem humanae naturae obumbrata foras non prodiit. Quoniam et si propheta potens in
opere et sermone diceretur, non hoc divinae potentiae, sed meritis virtutum sancti [0150A] viri putabant
adscribendum. (Si enim cognovissent, nunquam Dominum gloriae crucifixissent (I Cor. II). Tandem in passione
liber iste apertus est, et sempiterna virtus et divinitas, quae latebat in homine, foras erumpere coepit, quando
creaturae Creatoris sui senserunt imperium, et petrae scissae sunt, terra contremuit, velum templi scissum est a
summo usque deorsum. Rejecto siquidem sacco cilicino, quo sol veri luminis claudebatur, idem sol lucere coepit
in virtute sua, ita ut radios suos circumquaque effunderet, et illuminaret non solum illos, qui sedebant in tenebris
et umbra mortis, sed etiam cordibus multorum infidelium fidei lumen infunderet. Unde centurio ille evangelicus
videns mirabilia quae fiebant, clamavit, dicens: Vere Filius [0150B] Dei erat iste.
Aperto ergo libro isto in passione, Scriptura ejus legi coepit, erat autem scriptus intus et foris. Et fuit
scriptura interior, verbum Dei quod in carne Christi scriptum fuit operatione Spiritus sancti: exterior vero
scriptura fuit, quam impii persecutores injuriis et plagis, sanguinis effusione et crucis ignominia, non aureis sed
tetris literis corpori ejus indiderunt. Ista ergo scriptura extunc lecta, sed non ab omnibus intellecta est. Habet
siquidem scriptura haec, sicut aliae scripturae tria, literam, sensum et sententiam. Et ut primo loquar de exteriori
scriptura, litera ipsius est historialis passio Domini: sensus vero, qui ex illa litera concipitur, [0150C] imitatio est
Dominicae passionis: sententia, quae juxta sensum perpenditur, fructus est nostrae redemptionis. Qui passionem
Domini sola fide, et non operando tenet, puer est, et quod legit non intelligit: qui autem passionem Domini
patientia et laboribus propter nomen Jesu custodiendo vias duras imitatur, legit scripturam hanc, et intelligendo
proficit: qui vero usque in finem perseverat bajulando crucem Domini, hic est qui scripturam istam perfecte
cognoscit. Similiter scriptura interior tria haec habet, cujus litera est, puritas fidei de verbo Dei: sensus est,
affectus piae devotionis: sententia, gaudium divinae contemplationis. Hujus scripturae lectio maxime perfectis
convenit, [0150D] quorum conversatio in coelis est, qui contempta terrena consolatione amore coelestium
bonorum accenduntur. Et videmus quiddam mirabile circa hanc scripturam contingere, quoniam hic docet puer
senem, insipiens prudentem, balbutiens disertum, magistrum discipulus, idiota literatum. Ecce aliquis vilis
homuntio, pauper muliercula, carnem suam cilicio domant, vigiliis et jejuniis mortificantur tota die, panem,
quem manu et arte quaeritant, pauperibus distribuunt, et omnino non recedunt a vestigio Dominicae passionis,
cum econtrario nobiles et prudentes hujus seculi in luxu divitiarum, in voluptatum affluentia, et in desideriis
hominum consumant dies suos, in tantum elongati a cruce Domini, ut illos solos miseros [0151A] reputent, qui
Dominicae passionis miseriam fideliter imitantur.
Qui putas ex istis Scripturam, de qua locuti sumus, melius intelligunt? Aestimo quod illi qui melius
afficiuntur, utpote qui melius affectu, quam intellectu comprehendunt. Sed jam utilius erit considerare, utrum
aliquis librorum, quos legimus, ad exemplar libri vitae scriptus sit: quoniam quod scripto commendatur, et
frequentius quandoque inspicitur, et memoriae melius commendatur. Nec incongrue omnes justorum
conscientias, quae virtutibus Christi bene institutae sunt, libros dixerim, eo quod in illis imago quaedam virtutum
Domini Jesu repraesentetur, de quibus libris in Daniele dicitur: Sedit judicium et aperti sunt libri (Dan. VII). Et
alibi: [0151B] Audi Israel mandata Dei tui, et ea in corde tuo, quasi in libro scribe. Et Propheta dicit: Lex Dei
ejus in corde ipsius (Psal. XXXVI). Isti libri ad exemplar libri vitae scripti sunt: quia de plenitudine ejus omnes
accepimus, et quidquid boni, quidquid gratiae in nobis aspicimus, totum ab ipso, tanquam rivulus a fonte, in nos
usque derivatum est. Videat ergo unusquisque si liber conscientiae ejus recte scriptus, bene virtutibus distinctus
sit: ne falsarius ille qui mendax fuit ab initio, aliquam maculam criminis superduxerit scripturae veritatis. Si
69

