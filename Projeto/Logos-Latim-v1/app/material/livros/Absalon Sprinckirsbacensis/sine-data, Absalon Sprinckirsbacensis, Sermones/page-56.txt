sit voluntas Domini bona, beneplacens et perfecta: debet esse accinctus cingulo castitatis, per mundiciam carnis:
debet etiam esse exauditio Domini, obediendo suo superiori secundum mandatum Dei.
Per plagam aquilonis significatur agonia tentationis, [0123B] in qua excubant, Dan qui judicium, Aser
qui beatitudo, Neptalim, qui dilatatio interpretatur. Quicunque enim in tentationibus vult esse fortis, debet ante
oculos statuere judicium illud sine misericordia, ubi separabuntur oves ab hoedis: futuram etiam beatitudinem
quae debetur justis, sed et viam quae conducit ad illam, scilicet latitudinem charitatis, ut et timor judicii ab
illicitis abstineat, et promissa beatitudo in latitudinem charitatis inducat.
Per plagam occidentalem, non ab occasu, sed ab occisione moraliter sic dictam, tranquillitas mentis
accipitur, quando occisis vitiis per mortificationem carnis, caro et spiritus subjiciuntur divinae voluntati. In qua
parte excubant Effraim qui frugifer, Manasses, qui obliviosus, Benjamin, qui filius dexterae [0123C]
interpretatur. Quicunque enim mente tranquilla, interfectis jam vitiis vult Deo famulari, debet esse frugifer in
operibus justiciae, obliviosus per deletionem vitae praeteritae, sed et filius dexterae per desiderium felicitatis
aeternae. Ipsa enim est quae in Scripturis sanctis per dexteram nobis significatur. Sic ergo, o homo, qui de
numero pugnatorum Israel te existimas, sis, inquam, Isachar, id est, memor Domini per contritionem cordis:
Judas per confessionem oris: Zabulon, per laborem satisfactionis. Sis Ruben, per circunspectionem: Gad, per
castitatem: Simeon, per obedientiam: Dan, per divini judicii formidinem: Neptalim, per dilatationem charitatis:
Aser vero, in spe promissae [0123D] beatitudinis: Effraim, per studium boni operis: Manasses, per oblivionem
praeteritae conversationis: Benjamin, per desiderium futurae jocunditatis. Tales enim debent esse qui tabernaculo
Dei deserviunt.
Quid ergo erit de illis, qui tabernaculum Dei destruunt per scismata et scandala, per contumelias et
detractiones? Timeo ne cum Dathan et Abyron descendant in infernum viventes, hoc est, iniquitatem suam
intelligentes et cognoscentes; quomodo enim ignorare possunt quod per Scripturas divinas, per lectiones
nocturnas per psalmos et cantica audiunt et intelligunt? Ideo viri Ninivitae exurgent in judicio contra
generationem talem, qui ad praedicationem Jonae egerunt poenitentiam (Matth. XII). [0124A] Praedicavit Jonas
subversionem civitatis, et omnes conversi sunt a viis suis malis ad Dominum. Minatur Christus damnationem
aeternae mortis, et non est qui exaudiat. Ergo, fratres dilectissimi, ne in illo tremendo judicio Christus Dominus
loquatur nobis dure, sumamus de optimis terrae fructibus, et feramus ei munera, videlicet, modicum resinae,
mellis, et stiracis, stactes , et terebinti, hoc est, virtutes et opera virtutum quae per ista significantur: quia forsitan
ignoscet et relinquet post se benedictionem. Deus autem meus faciat eum placabilem et remittat, et hunc fratrem
vestrum qui loquitur, et eum quem tenet in vinculis, id est illos qui ad obediendum Deo vinculis disciplinae se
astrinxerunt, remittat, inquam, ad Patrem suum, ad summi et [0124B] aeterni illius Patris visionem, ubi vita sine
termino, et gaudium sine nubilo: quo nos perducere dignetur ipse Jesus, rex et salvator noster, cujus regnum et
imperium permanet in secula seculorum, Amen.

SERMO XXI. IN ANNUNTIATIONE BEATAE MARIAE.
Spiritus sanctus superveniet in te, et virtus Altissimi obumbrabit tibi (Luc. I). Hodiernae diei solennitas,
fratres dilectissimi, Dominicae Annuntiationis vocabulo honoratur, quia salutis nostrae exordia hodie beatae
Virgini creduntur denuntiata. Sapientia enim, quae in arcano Divinitatis ab aeterno luserat coram Patre, diadema
carnis assumendo mundo etiam spectaculum facere voluit, sic attingendo a [0124C] fine usque in finem fortiter,
a fine, inquam, majestatis summae usque ad finem extremae humilitatis. Quippe non satis erat ad restaurationem
conditionis attigisse finem illum majestatis et gloriae, quo erat angelicae naturae ad gaudium, nisi etiam finem
humilitatis attingeret, quo peccatoribus fieret remedium.
Ad hujus spectaculi novitatem, videlicet incarnationis Verbi, omnis illa patriarcharum et prophetarum
turba, per quos Spiritus sanctus mundo intonuit, venturam generationem invitavit, ut in carne Sanctum
sanctorum agnosceret, quem sanctorum multitudo praenunciasset. Quid enim Abraham facto illo significavit
cum dixit: Pone manum tuam subter [0124D] femur meum, ut adjurem te per Deum coeli et terrae, ne accipias
uxorem filio meo de filiabus Canaan (Gen. XXIV). Manum quippe, quae in firmamentum fidei solet porrigi,
subter femur ponere, est Christi humanitatem de Abraham descensuram fide tenere; Jurare per Deum coeli et
terrae, eundem esse Deum ore pronunciare, ac si diceret: Tange femur meum, et jura per Deum meum. Eandem
Christi humanitatem lumbare illud Hieremiae significabat, quod ad flumen Euphratem in petrae foramine
absconditum computruit, ita quod nulli aptum usui videretur (Jer. XIII). Lumbare siquidem assumptae carnis a
Verbo ad flumen Euphraten, ad fluxum videlicet nostrae mortalitatis computruit, cum homo ille saturatus
56

