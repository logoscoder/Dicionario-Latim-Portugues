humanae naturae primo loquamur, ante Christi adventum sancta mater Ecclesia duo ubera habuit, videlicet legem
et prophetas, in quibus lac humanitatis Christi per [0093C] repromissionem continebatur. Siquidem lex figuris et
sacrificiis hominem Christum significabat, prophetae vero manifestis oraculis ipsum in carne venturum
praenunciabant. Ab his uberibus verbum Dei lac extraxit, quando ipsum Verbum caro factum naturam humanam
sibi univit. Unde lacte isto expresso eadem ubera aruerunt: quia in carne Christo apparente, illa suavitas spiritus,
ille devotionis affectus, quem sancti Patres ex repromissione legis et prophetarum de Christo habebant, omnino
defecit. Ecclesia vero Christum ablactavit, quando ipsum contra carnis jura genitum supra naturam humanam
Deum credidit. Unde Evangelista: Quod enim nascetur ex te sanctum, vocabitur [0093D] Filius Dei (Luc. I). Et
Isaias de ipso: Vere tu es Deus absconditus, et absque te non est Deus (Isa. XLV). Et alibi: Vidimus stellam ejus
in oriente, et venimus adorare eum (Matth. II). Est etiam Christus ablactatus a lacte simplicis doctrinae, quando
literalem legis superficiem spiritaliter intelligendam esse docuit. Possumus tamen et simplicem doctrinam largius
accipere, ut simplex doctrina appelletur, omnis illa quae spiritali intelligentia foecunda non est: secundum quod
lac dici debet philosophica doctrina, et quaecunque alia secularis scientiae nomine censetur. Unde etiam illi qui
lac istud sugunt, parvuli a quodam sapiente vocantur qui dicit: Graeci semper pueri estis, nec ulla in vobis cana
scientia, etc. Ab isto ergo lacte cum Christo omnes [0094A] adulti ablactandi sunt, ut secularia documenta
relinquentes, spiritalibus praeceptis tanquam solido cibo nutriantur. Quae enim in lacte isto potest esse suavitas
spiritus, si Platonem, si Tullium intelligis, cum ista scientia amaritudine multa respersa sit, quae plerunque suis
studiosis aufert spacium poenitentiae, fructum bonae vitae, coronam vitae aeternae? Aut quis finis utilis et
honesti, si Aristotelis fallacias subtiliter rimaris? Nisi forte finem tibi statuas, alium redarguere falso inopinabili,
caeterisque nugarum ineptiis proximum circumvenire, et sic statuas finem studii attigisse metam falsitatis. Non
est iste finis consummans, sed consumens; non perficiens, sed deficiens, hoc est trahens ad defectum virtutum.
Ille ergo finis magis nobis quaerendus [0094B] est, de quo David dicit: Omnis consummationis vidi finem, latum
mandatum tuum nimis (Psal. CXVIII). Et Paulus: Finis legis Christus est ad justitiam omni credenti (Rom. X).
Non est finis iste a nobis longe positus, quoniam Christus in se infinitus, pro nobis finitus factus est, et prope
positus. Siquidem inaccessibilis, jam aditur, incomprehensibilis manibus justi Simeonis suscipitur: et quem coeli
coelorum non capiunt, hodie parvulus in templo praesentatur.
Congaudeamus parvulo, qui nobis secum attulit gaudia aeternae salutis: ostendamus ei faciem hilarem,
exhibeamus debitum obsequium, referamus pro beneficiis gratiarum actiones. Primo loco jocunda facies in hoc
spiritali gaudio exhibenda est, [0094C] ut tamen faciem cordis sive conscientiae, non corporis significari
intelligas; ista facies, id est conscientia tua, hilaris et pulchra esse debet, a vitiis et concupiscentiis purgata, et
virtutibus ornata: quia non placet servitutis obsequium, nisi videatur cordis facies spiritali jocunditate decorata.
Et quidem geminus est decor animae, quem homo Deo suo offerre debet, videlicet innocentia a vitiis, et virtus
humilitatis. Primum decorem animae a Deo habuit, sed eum peccando perdidit, quando in Adam omnes ita
peccaverunt, ut nemo unquam fuerit vel esse possit, qui de innocentiae puritate possit gloriari. Propterea ad
secundum animae decorem, quae est humilitas, necesse habet homo confugere, ut pulchritudo [0094D]
conscientiae peccatis denigrata, per matrem virtutum, id est humilitatem, reparetur.
Ad hoc autem triplex humilitas necessaria est, videlicet confessionis, subjectionis et propriae
abjectionis. Ut prima humilitas culpam diluat, secunda virtutes nutriat, tertia vero custodiat. Istae tres humilitatis
species in avibus, quae prae Domino oblatae sunt, hoc est turture et columba, significari videntur. Habent enim
gemitum pro cantu, in quo exprimitur humilitas et dolor confessionis. Cedunt si ab alio animali impetantur, et in
hoc figuratur humilitas subjectionis. Turtur vero, quae, amisso compare, nunquam virentibus ramis, sed aridis
insidet, humilitatem significat propriae abjectionis. Haec postrema, praecipua humilitatis species, omnibus
[0095A] admodum necessaria est, ut sine ea non relinquatur etiam sanctis viris ulla spes salutis. Decorem hujus
virtutis Paulus habuit cum diceret (I Tim. I): Venit Christus in hunc mundum peccatores salvos facere, quorum
primus ego sum. Similiter et Petrus cum ait: Exi a me, Domine, quia homo peccator sum (Luc. V). Et mulier illa
evangelica: Si tetigero, inquit, fimbriam vestimenti ejus, salva ero (Marc. VI). Quicunque igitur in conspectu Dei
pulcher vis apparere, te ipsum vilem et despectum reputes, ita ut, consideratis propriis infirmitatibus, semper
alium aestimes te meliorem. Debes enim peccata tua, quae magna et multa sunt, ante oculos tuos ponere: virtutes
vero si quae in te esse videntur, eo quod tot peccatis permixtae sint, judicare infructuosas. [0095B] Aliorum vero
bona, quae manifesta tibi sunt, debes venerari et magna aestimare; et eorum mala, quae tibi occulta sunt, non
debes judicare, vel, si nota tibi fuerint, excusare charitatis affectu: ut sic ex consideratione tuae infirmitatis, quam
manifeste intelligis, te judices despectum et vilem, proximum vero tuum, propter manifesta bona quae in eo
vides, semper judices te meliorem; haec est jocundi illa facies et hilaris, quam Christo debemus ostendere.
Prosequamur modo debitum obsequium, quo ei servire tenemur. Sed de obsequio exhibendo legis mandata
servanda sunt, quae satis distinguunt quale obsequium Deo in templo maxime exhibendum sit, quae etiam illi ad
templum oblato debeant hodie exhiberi.

41

