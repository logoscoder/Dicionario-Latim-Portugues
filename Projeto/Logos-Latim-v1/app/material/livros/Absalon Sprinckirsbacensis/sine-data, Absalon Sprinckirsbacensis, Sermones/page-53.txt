dolor poenitentiae, contra securitatem: lectio sacrae Scripturae, quae illuminat et accendit animum, contra
tepiditatem: vestimentum maturitatis, contra exterioris habitus levitatem.
Sed neque abs re est, quod tendenti ad vitam domus necessaria esse dicitur, quae protegit turpitudinem
ejus. Nam si domum istam velimus interpretari Ecclesiam sive congregationem fidelium, de qua dicitur:
Sapientia aedificavit sibi domum (Prov. IX), et alibi: In domo Patris mei mansiones multae sunt (Joan. XXIV),
in tali domo manere valde [0117C] necessarium est, valde fructuosum. In ea siquidem paterfamilias, id est,
Christus, habet coenaculum, in quo pascitur: habet thalamum suum, in quo requiescit: habet secretarium suum, in
quo disponit consilia sua: habet et sedem judicialem, in qua discernit judicia. Coenaculum istius domus, sunt viri
misericordes, qui eleemosynis caeterisque operibus misericordiae, quibus Christus libenter vescitur, studiose
insistunt. Thalamus ejusdem domus, sunt viri contemplativi, in quibus a curis et voluptatibus hujus seculi
revocatis, Christus per tranquillitatem et amorem coelestium requiescit. Secretarium vero domus hujus, viri
perfecti sunt, qui divina sapientia illuminati, dant aliis monita et [0117D] consilia quomodo ad vitam debeant
proficisci. Sedes judicialis in hac domo, sunt praelati Ecclesiarum, in quibus Christus sedet ad discernendum
justa judicia, vel ad correptionem delinquentium, vel ad pacem justorum. Tu ergo quicunque maculam in te vides
turpitudinis, id est peccati, in hac domo potes protegere illam. Si es immisericors, et proximi tui compassione
non tangeris, transi ad coenaculum domus istius, ut discas misericorditer operari. Si curis hujus seculi detraheris,
transi ad thalamum domus hujus, ut discas vacare contemplationi. Si munus est tibi consilii vel scientiae, ut
nescias vitam tuam regere, transi ad secretarium domus istius, ut a viris perfectis accipias monita vitae. Si in
peccatum aliquod gravius corruisti, transi ad [0118A] sedem judicialem hujus domus, ut a praelatis ecclesiasticis
suscipias virgam disciplinae. Et ut de praelatis Ecclesiarum dicam aliquid, ipsos tales esse oportet, ut dum alios
judicant, per enormitatem vitae non appareant judicandi. Sicut enim beatus Gregorius dicit: Nemo est qui in
Ecclesia Dei magis noceat, quam qui perverse vivens solum nomen sanctitatis portat.
Quatuor ergo sunt quae praelatum Ecclesiae habere oportet: mundam vitam, sanam doctrinam, zelum
justitiae, amorem disciplinae. Munda vita praelato necessaria est, ut sancte vivat: quoniam cujus vita
contemnitur, necesse est ut et doctrina contemnatur. Sed et sana doctrina ei necessaria est, sicut dicitur de
praelatis: Erudimini, qui judicatis terram [0118B] (Psal. II); ut sive loquatur subditis ad exhortationem, sive
doceat ad eruditionem, omnia secundum regulam catholicae religionis faciat, ne in aliquo veritati videatur
obviare, qui praeco debet esse justitiae et veritatis. Debet etiam praelatus habere zelum justitiae, ut his qui in
ordinate ambulant, libera voce constanter contradicat, gladio verbi Dei defendens justos, et corripiens inquietos.
Iste zelus justitiae si praelato desit, omnino indignus est honore praelationis. Quartum eorum quae ad praelatum
pertinent, est amor disciplinae, ut ipse forma sui gregis effectus disciplinam libens habeat, et ad omnia, quae
vitae regularis ordo exigit, se exhibeat caeteris proniorem, ut quae docet sermone etiam impleat operis
exhibitione; ne forte audiat in se directum illud evangelicum verbum: Quae dicunt [0118C] facite, opera autem
ipsorum nolite facere (Matth. XXIII). His omnibus rite observatis, claustralis tam subditus quam praelatus,
invenit quid eum oportet facere, qualiter de sancta conversione migret ad bonam conversationem, et inde ad
perfectae vitae consummationem, quousque perveniat in locum tabernaculi admirabilis usque ad domum Dei: ubi
servis bonis et fidelibus gaudium Domini sui datur, et in hac vita legitime certantibus coronam justitiae largitur
Dominus noster Jesus Christus, qui cum Patre et Spiritu sancto vivit et regnat Deus, per omnia secula seculorum.
Amen.

SERMO XX. IN ANNUNTIATIONE BEATAE MARIAE.
[0118D] Virgam virtutis tuae emittet Dominus ex Sion: dominare in medio inimicorum tuorum (Psal.
CIX). Vellem, fratres charissimi, si benignus Jesus gratiam inspirasset, factis potius quam verbis sermonem
vobis facere. Quippe plus aedificatione proficiunt facta quam verba: cum haec suavitate quadam eloquii virtutis
contineant exhortationem, illa vero exemplo bonae conversationis trahant ad imitationem. Et ego quidem virtutis
omnimodo vacuus, dum vestrae charitati qualecunque compellor exhortationis ministerium impendere, prudentis
illius dicto me excusabo: Quia fungor vice cotis acutum Reddere quae ferrum valet, exors ipsa secandi (Hor. Art.
poet. v. 304). Sed nunquid, quia peccator sum solus, non accedam ad Dominum meum, solus nesciam ubi
posuerunt [0119A] eum? Tu saltem vir bone, vir religiose, qui spiritali susurrio cum Deo tuo verbosaris die ac
nocte, qui ad mensam consolationis ejus considerasti; tu, inquam, indica mihi ubi pascat, ubi cubet in meridie, et
tu cum eum inveneris, renuncia mihi, ut et ego veniens adorem eum (Matth. XI).
Aut certe, juxta Salvatoris mei consilium, ne verbi Dei dispensationem inermis aggrediar, vendam
tunicam meam, et emam gladium (Luc. XXII): tunicam peccati, tunicam vetustatis. Hanc pro meliori, hoc est,
pro vitae novitate commutabo, in qua accipiam arma justitiae, et gladium spiritus, quod est verbum Dei (Galat.
53

