simplices claustrales qui praelatorum suorum reguntur imperio, salubre sibi aestimantes quicquid virtus
obedientiae jusserit, faciendum. Vere volubiles sunt sphaerulae istae, neque ad dexteram neque ad sinistram
retortae, sed ante [0181B] se directae volvuntur, quia boni claustrales, qui in simplicitate sua confidenter
ambulant obliti eorum quae retro sunt, ad anteriora semper se extendunt.
Sed sphaerula cum volvitur, triplex impedimentum habere potest ne bene currat, manum remissam
quae negligenter impellit, viam asperam quae eam retardat et impedit; obstaculum quod eam procedere omnino
non permittit. Haec tria sunt quae profectum claustralis retardant, et quandoque omnino extinguunt. Manus
remissa est, potestas negligens, qua claustralis regendus est. Manus enim nomine potestas designatur, ut ibi: In
cujus manu est anima omnis viventis (Job. XII). Et alibi: In [0181C] manu tua sunt omnes fines terrae (Psal.
XCIV). Manus ergo remissa cursum sphaerulae impedit, quando praelatus potestate regiminis circa subditos
minus solicite, minus provide utitur, propter quam causam subditi a sancto proposito suo, aut omnino desistunt
aut retardantur. Asperitas viae, quae eos impedit, singularitas vitae est, quando ipsi metam communis vitae
excedentes, austeriores quasdam observantias singulariter sibi eligunt, quas dum nequeunt portare succumbentes
oneri deficiunt in via, per quam in regionem suam, id est in coelum tendere debuerunt. Obstacula vero quibus
impediuntur sphaerulae, id est globi, Teutonice kloitzer, ne currant, scandala sunt falsorum fratrum, per quae
simplicitas bonorum usque adeo plerumque [0181D] detrimentum accipit, ut tanquam a dura materia repercussi,
desinant benefacere, et obliti finis, quo tendere debuerant, malevolis hominibus similes effecti, amplius quam
prius deteriores fiant. Ad hoc valent venenatae detractiones, turpitudo, stultiloquium, et scurrilitas quae ad rem
non pertinent, dissolutio conversationis, quae omnia impedimentum praestant simplici viro recte conversanti.
Per lilia vero, quae sunt in candelabro, futurae vitae remuneratio significatur, quae et praelatis subditos
suos bene regentibus, et literatis verbum Dei recte disserentibus, et simplicioribus qui sancte vivunt repromissa
est, quam nec oculus vidit, nec auris audivit, nec in cor hominis ascendit. His praemissis adjiciendum est, quod
candelabrum istud [0182A] aureum ductile esse perhibetur, id est malleationibus et crebris percussionibus
formatum, per quod nobis recte ostensum est, quia sicut Christus per angustias passionis et mortis aeternae vitae
beatitudinem adeptus est, ita et omnes eos qui Christi imitatores sunt, per angustam viam tribulationum ambulare
oportet. Neque enim tempora regnandi praevenire possunt tempora patiendi, sed in hac vita justos angustias et
miserias tolerare necesse est, quibus debetur corona justitiae, quam reddat nobis Dominus noster Jesus Christus,
cujus regnum et imperium permanet in secula seculorum. Amen.

SERMO XXXI. IN ASCENSIONE DOMINI.
[0182B] Ponis nubem ascensum tuum, qui ambulas super pennas ventorum (Psal. CIII). Verba quae
audistis, fratres dilectissimi, multam nobis praebent materiam spiritalium gaudiorum, quibus vox prophetici
eloquii Christi ascendentis victoriam mentibus nostris ingerit, quando humanitas unita verbo Dei stola
jocunditatis induta, super solium David in coelesti Jerusalem consedit. Ipsius etenim glorificatio per nubem illam
significata est nobis, cujus propheta meminit dicens: Ponis nubem ascensum tuum.
Si enim illam mystice velimus interpretari nubem, nihil aliud convenientius per eam accipere debemus,
quam assumptae humanitatis naturam, [0182C] quae juxta congruam rerum similitudinem, et aqua ante
passionem, et nubes in passione potuit appellari Ideo autem ante passionem aqua, quia Christus adhuc mortalis et
passibilis liquescere et solvi potuit, esurire et sitire, pavere et moestus esse, tradi in condemnationem mortis, et
affigi patibulo. In ascensione vero ideo Christi humanitas nubi comparata est, quoniam sicut aqua ab imo terrae
vaporaliter attracta, postmodum condensata in nubem ventis sublevantibus in aere suspenditur, sic Christi
humanitas per Spiritum sanctum, qui est vapor paternae majestatis, ab imo terrae, id est a fece nostrae
corruptionis separata est. Postmodum vero resurgendo mortis occasu superato per immortalitatem et
impassibilitatem quodammodo roborata et effecta [0182D] densior, ventis spiritalibus sublevantibus, id est
agilitate et subtilitate naturae super coelum, imo super coelos ascendit.
Sunt etenim tres coeli, quos Christum secundum humanam naturam ascendisse fideli devotione
tenendum est. Primum coelum est dignitas ecclesiasticae puritatis, secundum coelum est subtilitas angelicae
conditionis: tertium coelum est majestas incomprehensibilis divinitatis. De coelo ecclesiasticae puritatis in
Apocalypsi scriptum est: Factum est silentium in coelo hora quasi dimidia, et inter est quod draco ille magnus
cauda sua trahebat secum tertiam partem coeli in terram (Apoc. VIII). De coelo angelicae subtilitatis in libro Job
scriptum est: Suscipe coelum et intuere, et contemplare aera, [0183A] quam altior te est (Job. XXXV). Ibi enim,
sicut dicit beatus Gregorius, per coelum angelica natura accipitur. De coelo et comprehensibilis divinitatis, per
apostatam angelum in Isaia dictum est: Conscendam in coelum, super astra coeli, exaltabo solium meum,
85

