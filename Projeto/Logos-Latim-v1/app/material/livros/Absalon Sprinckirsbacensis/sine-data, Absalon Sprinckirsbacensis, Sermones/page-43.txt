in hoc mundo, et voce illius beatissimi Thomae Didymi vociferati estis ardenti desiderio: Eamus et nos, ut
moriamur cum illo (Joan. VIII). Mori mundo, et vivere Deo. Mortui igitur estis mundo, qui regnum hujus mundi
et omnem ornatum seculi propter amorem Dei contempsistis: Vivitis [0097C] Deo, quem mente geritis, opere
quaeritis, verbo praedicatis. Mihi vero in peccatis nato res versa est in contrarium: quippe quotidie revivisco
peccato ut quotidie moriar Deo. Vivo siquidem mundo per superbiam, per vanam gloriam: vivo carni per gulam,
per concupiscentiam, vivo peccato per peccandi frequentiam et poenitentiae negligentiam. Quid ergo erit de me,
Domine Jesu, responde pro me.
O utinam quaeratur et mihi speciosa illa David adolescentula, Dei dico sapientia, quae artus meos
peccati frigore torpentes inspiratione divini amoris calefaciat: et quod tantae solennitati sit idoneum, et vestrae
congruum exhortationi, illuminatione veritatis edoceat. Ipsa enim sola est, quae prestat loquenti fidutiam: quia
sola praestat loquenti peritiam. [0097D] Quoniam igitur ex me non sufficio, ipsa loquatur in me, ipsa
imperfectum meum perficiat, quae os Caiphae peccatoris in verba prophetiae aperuit (Joan. XVIII), et sermone
diserta est per os bruti animalis (Num. XXII).
Mulier, inquit, si concepto semine peperit masculum.Auditis fratres charissimi, quo veteris legis
praecepto mulieri parienti masculum, tempus purgationis quadraginta dierum injungitur, ut tandem die
quadragesimo cum placatione hostiarum ad templum veniens legali ritu plene et perfecte purificetur.
Verumtamen lex ista data est purificandae, non purificatae: peccatrici, non ab utero sanctificatae: mulieri, non
virgini: corruptioni, non integritati. [0098A] Qua enim egeret purificatione quam Pater sanctificavit, quam
Spiritus sanctus obumbravit, quae solo verbo Filium Dei concepit, absque dolore peperit? Nulla profecto opus
est purificatione, ubi non praecessit aliqua macula culpae. Debuit tamen, licet non purificari, tamen dies
purificationis observare: quia et ipsa nata sub lege paritura erat masculum, qui venit non solvere legem, sed
adimplere (Matth. V). Ipsa etenim est mulier, quae concepto semine peperit masculum: Mulier dico conditione,
non fragilitate: natura non mollitie. Mulier dicitur, quasi mollier [mollior] a mollicie, ergo non mollis fuit sed
fortis; fortis, inquam, illa quam Salomon quaerebat dicens: Mulierem fortem quis inveniet? (Prov. XXX.) Fortis
siquidem debuit esse quae paritura erat [0098B] masculum, principem hujus mundi foras ejecit: eripiensque
inopem de manu fortiorum ejus, propria virtute gloriosos terrae humiliavit. Igitur mulier ista peperit masculum,
conceptum tamen semine et quo semine? Illo plane de quo dictum est Abrahae: Quia in semine tuo benedicentur
omnes cognationes terrae (Gen. XXIII). Hoc etiam semen significavit nobis Isaias, cum dixit: Nisi Dominus
exercituum reliquisset nobis semen, quasi Sodoma fuissemus, et quasi Gomorra similes essemus (Isa. I). Semen
denique non carnale sed spiritale, non culpae sed gratiae, non viri sed Verbi Dei, non corruptionis sed
credulitatis. Semen quo Dominus dedit benignitatem et terra nostra dabit fructum suum (Psal. LXXXIV), ipsum
est semen quod [0098C] cecidit in terram bonam, virginem dico Mariam: et attulit in aliis quidem fructum
tricesimum, in aliis sexagesimum, et in aliis centesimum (Matth. XV): in ipsa vero singulari privilegio simul
tricesimum, sexagesimum et centesimum.
Tricesimum siquidem fructum semen hoc attulit, quando Christus sua praesentia nuptias consecravit
(Joan. II): sexagesimum fructum attulit, cum, tempore suae praedicationis, continentiam praedicavit et docuit:
centesimum, quando matrem Virginem Joanni virgini in cruce commendavit (Joan. XIX). Sed, quia nobis illa
virgo Israel futura erat mater Dei, thalamus sponsi, dilecta dilecti, unica unici, ideo Dei Filius singulariter, imo
mirabiliter in ipsa voluit operari: ut quae precium universitatis debeat [0098D] parere, cum statu quolibet
universitatis haberet aliquid commune. Et cum conjugatis quidem habuit partum prolis, cum continentibus votum
castitatis, cum virginibus perseverantiam virginitatis, ut dum continentes et conjugatas et virgines pariendo
redimeret, simul ei fructus tricesimus, sexagesimus, et centesimus proveniret. Sed, o tu vir religiose, qui sentis de
beata Virgine in bonitate, non minorem in ea fructum tricesimum quam sexagesimum, vel centesimum intellige.
Secure asseras, quoniam non plus meruit pariendo, quam virginitatem conservando: pro varia ergo in ipsa
comparatione Dei fructus ei debitus varia sortitur, quantum ad ipsam appellationem. In aliis tamen non sic: quia
neque [0099A] continent sine difficultate, neque pariunt sine corruptione. Huic expositioni ratio numeri quem
praemisimus concordare alicui videbitur, qui continet dies septem, triginta tres. Triginta etenim ad conjugatos,
ternarius, qui parem in sui divisione non recipit, ad continentes; septenarius vero qui sacratus est numerus
propter septiformem gratiam, refertur ad virgines. Dies igitur purgationis beata Virgo observavit, non tam pro
necessitate purificationis, quam pro sacramento, ut diximus, mysticae significationis. Non solum autem Mariae,
sed etiam cuilibet fideli animae verba praemissa morali expositione possunt adaptari.
Quaelibet enim anima Deo devota, est illa mulier, [0099B] quae, concepto semine gratiae spiritalis,
parit masculum bonae operationis. Haec est mulier illa de qua in Apocalypsi legitur quod draco stabat ante
mulierem quae paritura erat masculum, ut cum peperisset, devoraret filium ejus (Apoc. XII). Ipsa est mulier
Cananaea egressa de finibus Tyri et Sydonis, id est de profundo secularis conversationis, quae clamat ad Deum
pro filia, id est pro peccatrice conscientia dicens: Fili David, miserere mei (Matth. XV). Ipsa est mulier, quae
43

