In his aquis Scripturarum duo pisces nutriuntur, id est, allegoricus et moralis intellectus. Qui duo pisces
secundum mandatum legis saltum dant super aquas, quia inspectorem Scripturarum extra literalem sensum ad
altiora provocant. Allegoricus siquidem intellectus Scripturarum claustralem divinae Paginae vacantem, per
mysteria Christi et Ecclesiae pascit ad roborandam fidem, quia justus ex fide vivit. Moralis vero intellectus, qui
ad morum informationem pertinet, pascit eum ad bonam operationem. Sic ergo vir religiosus cum quinque
panibus hordeaceis debet habere duos pisces, ut fide et operatione [0177C] in Deum tendens, tandem cursu
consummato in fine apprehendat, cui se probavit, Dominum nostrum Jesum Christum, cujus regnum et imperium
permanet in secula seculorum. Amen.

SERMO XXX. IN GENERALI CAPITULO.
Facies candelabrum ductile ex auro purissimo, calamos et scyphos et sphaerulas, et lilia ex ipso
procedentia(Exod. XXV). Vobis, fratres dilectissimi, quibus datum est nosse mysterium regni Dei, qui mel de
petra, spiritum de litera, lucem evangelicae veritatis de umbra legis novistis elicere, vobis, inquam, notum
putamus quod omnia fere praecepta legis Mosaycae fuerunt umbra futurorum, et Ecclesiam, [0177D] vel ea quae
geruntur in Ecclesia, mystice significabant.
Ex quibus unum est quod, jubente Domino, in figuram Ecclesiae, candelabrum aureum praecipitur,
quae etiam candelabri nomine in pluribus Scripturarum locis designata est. Unde Joannes in Apocalypsi ad
angelum Ephesi scribens dicit: Veniam cito, et movebo candelabrum tuum de loco suo (Apoc. II). Ubi per
candelabrum Ecclesiam spiritaliter vult intelligi. Et Dominus in Evangelio: Nemo, inquit, accendit lucernam, et
in abscondito ponit, neque sub modio, sed super candelabrum, ut omnes qui ingrediuntur, lumen videant (Matth.
V). Ubi per lucernam lumen evangelicae praedicationis, per candelabrum Ecclesia designatur. Siquidem super
[0178A] candelabrum lucerna accenditur, quando Ecclesia praesens, quae in imo posita est luce evangelicae
praedicationis ad coelestia desideria accenditur. Congrua autem similitudine Ecclesia candelabri nomine vocatur:
sicut enim candelabrum ex se non lucet, sed lucernam sibi superimpositam portat, sic et Ecclesia ex natura
humanae fragilitatis quodammodo tenebrosa radio divinae gratiae coelitus irradiante, luce virtutum splendida
redditur et illuminata. Sicut ergo per candelabrum Ecclesia, sic et per hastile candelabri Christus homo, per
calamos praelati, per scyphos literati viri capaces verbi Dei, per sphaerulas simpliciores in Ecclesia, per lilia
aeternae vitae remuneratio recte figurantur; quae omnia dicuntur esse ex auro purissimo.
[0178B] Primo videndum est quare praelati Ecclesiae auro comparantur, ut eandem rationem
similitudinis ad caetera coaptemus. Et quidem illi aurum dicuntur propter splendorem sanctitatis, sicut in
Hieremia scriptum est: Quomodo obscuratum est aurum, mutatus est color optimus (Thren. IV). Et alibi de
coelesti Jerusalem dicitur: Plateae ejus sternentur ex auro mundo (Apoc. XXI). Propheta etiam David auri
nomine sanctos viros per Arabicam gentilitatem designans dixit: Dabitur ei de auro Arabiae (Psal. LXXI). In
tribus ergo comparationem auri ad praelatos Ecclesiarum intellige, tum quia purum, tum quia fulgidum, tum quia
preciosum. Purum est aurum, quoniam in terra depositum, neque rubiginem, neque maculam a terra contrahit,
sed suam [0178C] omnimodo servat puritatem: sic etiam praelatus Ecclesiae in terra, id est inter terrenos et
peccatores conversans, nullam maculam peccati ab illis contrahere debet, sed omni diligentia servans cor suum,
mundiciam mentis, et puritatem conscientiae retinere. Si enim manus, quae sordes ab aliqua re extergere debet,
munda non fuerit, sed inquinata, in eadem re potius sordes auget quam minuit. Sic et ille qui aliis praelatus est, si
immundam gerat conscientiam, a subjectis immundicias tollere idoneus non est.
Est enim aurum fulgidum usque adeo, quod radio solis reverberatum res sibi vicinas fulgentes facit: Sic
et praelatus fulgere debet exterius bona operatione, [0178D] ita tamen ut radio divinae gratiae opera ipsius
luceant, et tali luce illuminata caeteros ad bene agendum illuminent et accendant. Lux siquidem divinae gratiae
ipsa est, quae opera hominum vere lucida facit, quod propter quandam falsam lucem hypocrisis et simulationis
adjecimus, quae fucata et adulterina specie quorundam opera videri facit bona cum sint mala, longe distantia in
veritate ab operibus quae praetendunt in simulatione. Donum siquidem divinae gratiae facit videri opera
justorum qualia sunt, hypocrisis vero facit videri opera malorum qualia non sunt. Nam si quaeras ab hypocrita
qualis ipse sit, vel opera ejus, teste conscientia sua dicere compelletur quoniam et ipse malus, et opera ejus mala
sunt. Non ergo opera simulatorum fulgida [0179A] sunt, sed esse videntur adulterino quodam religionis colore
depicta. Non sit ergo praelatus hypocrita, cavens sibi de fermento Pharisaeorum et hypocrisi, talem se gerens
foris in corpore, qualis est intus in mente.
Caeteris etiam metallis aurum preciosius est, per quam preciositatem sapientia divina, quae in praelatis
esse debet, recte intelligitur: non illa sapientia, quae est in multitudine literarum, sed ea quae est in sapore
83

