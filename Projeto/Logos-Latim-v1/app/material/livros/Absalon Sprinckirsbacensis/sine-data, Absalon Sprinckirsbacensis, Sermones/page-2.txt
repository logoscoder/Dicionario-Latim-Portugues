Cicerone testante, velim cogitent. Jam si vetustas etiam veluti vina scriptores commendat, commendationis
gratiam Absaloni non defuturam esse confido: nempe qui ante quadringentos annos floruerit, quo tempore
[Greek] gnhsivan theologiam nondum a Romani sermonis puritate, ad barbariei castra, ac sophisticas
argutationes penitus defecisse, ipse nostri authoris stilus locupletissimus est testis. Quae cum ita se haberent,
Reverende pater, in hoc tuo Absalone cum castigandi, tum imprimendi, labores subire haudquaquam detrectavi.
Et quanquam eum sua tum pietate tum eruditione satis laudatum Momorum petulantia defensum iri confidam:
tamen quia summis authoribus tam sacris quam profanis in publicum absque tutelari quopiam patrono non satis
secure egredi compertum sit, Absalonem etiam simili praesidio muniendum putavi. Nec longe cui id negocii
daretur petendus fuit, quum tuam paternitatem qua es erga hunc scriptorem benevolentia haud gravatim id esse
facturum, et qua es autoritate haud difficulter esse praestiturum non ignorem. Quare tibi, observande pater, simul
nostros qualescunque labores consecratos habe, simul ipsum Absalonem a calumniis ac sycophantiis tui nominis
autoritate vindicandum suscipe. Sed hoc ne te lateat, esse etiamnum in sermonibus hisce paucos locos qui vitio
carere non videantur, quique melioris exemplaris subsidio ad restituendum in integrum opus habeant. Nobis
temere aliquid mutare fuit religio. Vale, et ut Absalon tuus amicitiae inter nos sit felix auspicium permitte.
Coloniae Agrippinae ex officina nostra Id. Julii. Anno MDXXXIV.

ABSALONIS ABBATIS
SERMONES.
[0013]

SERMO PRIMUS. DE ADVENTU DOMINI. [0013A]
Hodie, fratres dilectissimi, sermo politus et plenus devotionis suave murmuraret in cordibus vestris, qui
adventum Salvatoris digna laude attolleret, sed ab hac expectatione persona loquentis vos retrahit, quam neque
sensus copia, nec ulla commendat imago sanctitatis. Veruntamen quia solennitas temporis communem nobis
praebet materiam gaudiorum, licet incircuncisus verbo et sensu, eo tamen quo possum praeconio occurram
domino venienti, et gaudiis vestris vel importunum me inseram, quibus specialiter praesentia data est salvatoris.
Et quis filios sponsi ab affectu laetitiae cohibeat, quam diu cum ipsis est sponsus? (Matth. IX.) Ecce [0013B]
Christus vos invitat ad gaudium, Salomon in diademate quo coronavit eum mater sua, decoratus incedit, Joseph
indutus est talarem tunicam, et David in cithara diem festum agit vobis. Psallit, inquam, David noster, Christus
videlicet homo factus, in cithara humanitatis assumptae, de qua scriptum est: Exurge gloria mea, exurge
psalterium et cithara (Psal. LVI): per quam triplicem sonum infundit cordibus nostris, videlicet humilem,
suavem, et jocundum. Et videntur ad sonum humilem pertinere, [0014A] vagitus illi infantiae, amplexus materni,
attrectationes uberum, crepundia novi partus, et caetera hujuscemodi quae majestas Verbi dignata est in se
suscipere. Adhuc tamen sonum magis humilem cithara ista reddidit, et usque adeo humilem, quod nec etiam
discipuli eum capere potuerunt, quando judaica eam tangens perfidia, manus et pedes clavis, lancea latus ejus
aperuit, quae ad ultimum cruci appensa, sonum illum flebilem reddidit: In manus tuas, Domine, commendo
spiritum meum (Psal. XXX; Luc. XXIII). De hoc sono per prophetam ex persona salvatoris dicitur: Laboravi
clamans raucae factae sunt fauces meae, defecerunt oculi mei, dum spero in Deum meum (Psal. LXVIII).
Raucae, inquit, factae sunt fauces meae, hoc est, inutiles [0014B] reputatae sunt voces meae, usque adeo quod
etiam oculi mei, hoc est, discipuli mei, defecerunt dum spero in Deum meum. Suavis autem sonus fuit novitas
miraculorum, operatio sanitatum, quando sanavit infirmos, et liberavit omnes oppressos a diabolo: sed adhuc
suavior fuit vox illa ejus praedicationis, per quam legem vitae scripsit in cordibus filiorum hominum, docendo
eos vivere: eos inquam, qui immanitate scelerum involuti non sciebant vivere, sed potius vitam confundere.
Jocundus [0015A] vero sonus in resurrectione est inchoatus, sed in futuro consummabitur, quando filii
adoptionis audient vocem Filii Dei dicentis: Venite, benedicti Patris mei (Matth. XXV). Hujus citharae sonum
voluerunt audire omnes justi, qui expectabant redemptionem Israel. Unde Daniel propheta computat annos et
menses usque in id temporis quo consummetur praevaricatio, et deleatur iniquitas, et veniat justitia sempiterna,
et ungatur sanctus sanctorum (Dan. IX); Balaam quoque seipsum consolatur, in spe Christi nascituri dicens:
Videbo sed non modo, intuebor sed non prope, orietur stella ex Jacob, et consurget virga de Israel (Num. XXIV).
Et Esaias prae nimio seipsum non capiens desiderio loquens ad filium dicit: Utinam dirumperes coelos et venires
(Isa. [0015B] LXIV). David quoque longa fractus expectatione vocem clamoris extollens in coelum, Emitte,
inquit, manum tuam de alto (Psal. CXLIII), hoc est, filium tuum de paternitatis tuae gremio. Et ecce desideria
prophetarum completa sunt, nobis data est summa gaudiorum, ad quos Christus venit: imo (ut verius dixerim)
venit propter nos, propter nos, inquam, ut nostra sanaret vulnera, et peccatum tolleret ipse pretium redemptionis
2

