Quicunque ergo offers laudes Deo sive missarum solemnia, sive diurnas horas, sive nocturnas,
immaculato corpore et mundo corde imple ministerium tuum, ne si alterum defuerit, illa Pharisaeorum
comminatio intonet adversum te: Vae vobis, Scribae et Pharisaei, qui mundatis quod foris est calicis, intus autem
immunditia plenum est (Matth. XXIII). Psallas ergo voce, psallas opere, psallas et mente. Sicut enim debes
Domino horas vocales, sic debes horas reales, et spiritales. Horae vocales sunt septem, quae in Ecclesiis Dei
singulis diebus decantantur, de quibus dicitur: Septies in die laudem dixi tibi (Psal. CXVIII). Horae reales sunt,
quae bonis [0229B] operibus non verbis decantantur, ut largitio eleemosynae, peregrinorum susceptio, vestire
nudum, visitare infirmum, sepelire mortuum, et his similia. Horae spiritales sunt virtutes animae, quae ipsam
movent ad bene agendum, ut humilitas, charitas, pax, patientia, longanimitas, bonitas, benignitas, modestia,
continentia, castitas, et caeterae in hunc modum. In his virtutibus in praesenti jugiter exerceri, et in futuro earum
fructum feliciter apprehendere nobis concedat Conditor noster Jesus Christus, Dominus noster, cujus regnum et
imperium permanet in secula seculorum. Amen.

SERMO XL. IN DEDICATIONE ECCLESIAE.
Sapientia aedificavit sibi domum, excidit columnas [0229C] septem (Prov. IX). Non est, fratres
dilectissimi, domus ista materialis sed spiritalis, in qua sponsus sponsam, dilectus dilectam, speciosus speciosam,
spiritali sibi nectit matrimonio, despondens eam uni viro virginem castam exhibere Christo.
Ne igitur per vicos et plateas quaereret eam quam anima sua diligit, praecepit domum sibi fieri in qua
solemnia nuptiarum fiant, ubi filiae Jerusalem regem Salomonem in decore suo conspiciant, ubi denique laudent
eum in choro, in tympano et psalterio psallant ei. Nec ad hoc opus consummandum sapientem aliquem, sed
ipsam sapientiam, quae est Verbum Patris, virtus et fortitudo, direxit, ut verbum operetur velociter, fortitudo,
sapientia eleganter. [0229D] Sapientia igitur aedificavit sibi domum. Domum istam sapientia sibi aedificavit,
quoniam quidquid proprietati Sponsi accedit a possessione suae sapientiae nequaquam recedit: quia cum ipso
genita ejusdem essentiae, pari voluntate et potentia semper ei assistit. Domus haec triplici mansione distinguitur.
Prima est laborantium, secunda desiderantium, tertia vero fruentium. Ut autem de prima mansione primo
dicamus, laborantium alii sunt inferiores, alii superiores (Exod. III). Primi sunt qui ad similitudinem Moysi a
filia Pharaonis adoptati, et in flumine Aegypti repositi, postmodum adoptionem ejusdem detestantur, et
Aegyptios relinquentes ad filios Israel revertuntur. Per carnis enim concupiscentiam in flumine vitiorum enutriti,
[0230A] cum adulti fuerint, non secundum carnem, sed secundum Spiritum ambulare incipiunt, et vias suas
malas relinquentes, ad filios Israel, id est ad videntes Deum redire cupiunt: attendentes enim in quos fines
seculorum, hoc est, fines secularitatis deveniunt, quasi in se ipsos invectiva facientes, voce prophetica exclamant,
dicentes: Filia Babylonis misera, beatus qui retribuet tibi retributionem tuam quam retribuisti nobis, (Psal.
CXXXVI), de filia Babylonis, hoc est, de voluptate carnis, conqueruntur dicentes ei: Beatus est qui dignam
recompensationem tibi exhibuerit, ut sicut tu spiritum in carne mortificasti, sic et tu per spiritum in carne
mortificeris. Abjiciunt ergo gregem porcorum, quem pascebant in regione dissimilitudinis, et in domum [0230B]
Patris sui, ubi mansiones multae sunt redeunt, et conventione facta ex denario diurno, id est pro vitae aeternae
praemio, operarii fundamenti in domo Dei constituuntur. Primo ergo terram effodiunt, postea ordine tripartito
lapidum fundamentum disponunt. Terram effodiunt, dum quidquid terrenitatis latet in corde, per confessionem
oris manifestum faciunt. Fundamentum tripartita distinctione lapidum ornant, dum primo per compunctionem
animi, secundo per detestationem mali, tertio per cautelam mali futuri se in proposito bono confirmant.
Coementum de lacrymis et fervore devotionis conficiunt, ne imminente tentatione et spiritu procellarum sibi
disjungi possit tanti operis artificium. Attende tamen quia et hoc fundamentum [0230C] terrae profundius
infixum, a terra hinc inde colligitur: quam is qui a consuetudine prava in novitatem vitae evadere nititur, exterius
per mundi oblectamenta, interius per illicita desideria frequentissime pulsatur. Istae sunt aquae exteriores et
interiores, quae nostrae domui frequenter allidunt, quae tamen ad spiritalem ingressum Dei ad cor hominis
metuunt et recedunt. Viderunt, inquit, te aquae, Deus, viderunt te aquae et timuerunt, et turbati sunt abyssi (Psal.
LXXVI). Est abyssus interior, et est abyssus exterior. Interior abyssus est, abyssus cordis: exterior abyssus est,
abyssus mundi. Aquae abyssi interioris, vanae cogitationes, pravae delectationes; aquae abyssi exterioris, vana
gloria, concupiscentia [0230D] oculorum et superbia. Istae ergo aquae primo vident Deum, quando judicium
metuunt, et hoc est: Viderunt te aquae, Deus, viderunt te aquae et timuerunt. Turbantur abyssi, dum pace
vanitatis interrupta, cor retrahi incipit ab amore mundi.
Sunt et de alio genere laborantium, qui, etsi non gradiuntur per viam universae carnis (Gen. VI), hoc
est, universae carnalitatis (quippe omnis caro viam suam corrumpit), per sensum tamen exteriorem delectationes
hauriunt, quae inter sensum exteriorem et sensum interiorem positae, animam usque ad invisibilia Dei ascendere
109

