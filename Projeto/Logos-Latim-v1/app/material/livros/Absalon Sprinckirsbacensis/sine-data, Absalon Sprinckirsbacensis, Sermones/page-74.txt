prudentiores sunt filiis lucis in generationibus suis (Luc. XVI). Et isti non solum diligendi, sed etiam magis
familiares caeteris haberi debent eo quod Ecclesiae magis utiles sunt. Qui autem longa exercitatione bonorum
operum sunt provecti, ipsi sunt specularia quaedam sanctae Ecclesiae, [0159C] in quae lumine divinae gratiae
excellentius coruscante, alii se mirari debent et respicere: ut ex tali speculorum intuitu corrigant in se quod
vitiosum, et reservent quod virtuosum est. Et isti honore et reverentia magis digni sunt. Extranei autem sunt illi,
quos neque unio charitatis, neque unitas communionis, neque uniformitas actionis nobis conjungit. Extraneum ab
unione charitatis faciunt odia, invidiae, irae, rixae, dissensiones, et scissurae mentium, in quibus non habitat
Deus: Extraneum ab unitate communionis faciunt lautiora cibaria, stramenta molliora, vestes inordinatae,
tonsurae irregulares, quorum contraria ad communionem pertinent: Extraneum ab uniformitate actionis faciunt
singularia jejunia, intempestivae vigiliae, insolitae orationes, et [0159D] caetera hujusmodi, quae in libertate
Spiritus juste videntur posse fieri. Tales ergo latratu canum, hoc est, duris praelatorum increpationibus
corripiendi sunt, primi propter peccatum, quia scindunt regnum charitatis: secundi propter periculum, ne illorum
exemplo caeteri trahantur: tertii corripiendi sunt propter scandalum, quia vae homini per quem scandalum venit
(Matth. XVIII). Oritur tamen scandalum quandoque de malis, quandoque de necessariis, quandoque de
indifferentibus. Si de malo scandalum oritur, statim malum resecandum est: si de necessariis, hoc est, de his quae
ad vitam aeternam sunt necessaria, scandalum oritur, ibi melius admittitur scandalum, quam veritas relinquatur.
Sed si de indifferentibus, id est de his, quae licite fieri vel omitti possunt, scandalum [0160A] oriatur,
distinguendum est. Si enim de talibus oriatur scandalum universitati, vel magnae parti universitatis, tunc ab
hujusmodi etiam bonis cessandum est. Quod si pro nobis indifferentibus, quae facio uni alicui, oriatur materia
scandali, non propter hoc cessabo satisfacere propriae devotioni.
Corripiendi sunt ergo tales extranei, diversis tamen modis secundum diversitatem delinquentium. Sunt
enim alii qui peccantes, qui timore Dei postposito, peccatum non metuunt: sunt alii, qui concupiscentiis illecti,
nimis ardenter peccare diligunt: sunt alii, qui ita peccant, quod peccata sua non intelligunt. Illum, qui timore Dei
postposito peccare non metuit, tu qui solus etiam peccatum illius nosti, corripe: non tamen per te, imo per alium,
ut si [0160B] privatus es, intimes illud praelato Ecclesiae, ut ab eo correptus coerceatur timore potestatis. Illum,
qui peccare nimis, ardenter diligit, tu qui solus nosti peccatum illius, intimare potes alicui sancto viro, ut ab eo
correptus trahatur in odium peccati exemplo sanctitatis. Illum, qui peccatum suum non intelligit, etiam si solus
nosti peccatum illius, per virum aliquem sapientem et literatum corripere potes, ut ab eo correptus et instructus
veniat ad cognitionem delicti sui.
Lupi vero morsu canum insequendi sunt. Lupi sunt contumaces, justitiae invasores, qui non tracti
infirmitate praecepta Dei transgrediuntur: sed potius per rebellionem et contumaciam, quasi hostes ea [0160C]
diripiunt, parum aestimantes se ipsos a justitia cadere, nisi statum justitiae videant secum pariter corruisse. Qui
lupis propter duo comparandi sunt: lupus enim non solum lacerando laniat, sed etiam hominem, quem prius
aspexerit, visu venenato raucum facit, ita quod non nisi voce obscura et imperfecta loqui possit. Similiter
contumaces, justitiae invasores, non solum vivendo corpus Ecclesiae laniant, sed etiam malis colloquiis semine
discordiarum, jaculis detractionum, caeteros adeo elingues reddunt, ut in causa Dei pro libertate justitiae loqui
non possint. Tales ergo lupi morsu canum, id est severitate disciplinae ecclesiasticae appetendi sunt, ut modo per
excommunicationem, modo per suspensionem, aliquando disciplina corporali, aliquando [0160D] taedio silentii,
quasi dentibus quibusdam fracti et comminuti correptiores in corpus Ecclesiae trajiciantur. Sic enim cera durior
ad ignem liquefacta, in quamlibet imaginem facile vertitur, sic rubigo de ferro excutitur, sic vasa Domini inter
malleum et incudem fabricantur, sic byssus attritione multa in candorem vertitur: et vinea quae longo astricta
gelu gemmas emittere non potuit, adveniente calore postmodum fructum facit uberrimum: et peccator qui longe
peccatorum gelu induratus est, accedente aestu tribulationis, et cum illo calore gratiae, postea emendatior
efficitur. Lingua canis medicina poenitentialis est, qua sanantur illi, qui post graves lapsus peccatorum et
criminum fortiores resurgunt. Dum [0161A] enim a praelatis ecclesiarum fructuosae poenitentiae visitantur
consiliis, quasi linguatu canis pristinae restituuntur sanitati. Ad hanc sanitatem consequendam duo praecipue
necessaria sunt, vera scilicet humiliatio delinquentis, et pia compassio pastoris: ut dum is qui deliquit, planctu et
gemitu, confessione et lachrymis se ostendit correctum, bonus praelatus sic humiliatum et compunctum pia
compassione benigne suscipiat, et consolatione paterna mulceat justificatum, quem prius amiserat criminosum.
Sic bonus ille pastor ovem perditam reportavit in humeris suis gaudens, sic pater filio suo prodigo ad se
revertenti occidit vitulum saginatum (Luc. XV), sic Petrum lachrymantem Dominus misericorditer respexit, et
Mariae Magdalenae dimissa sunt peccata [0161B] multa, quoniam dilexit multum (Luc. VII). Et si per
similitudinem rerum loquimur, bonus agricola terram, quae spinis extirpatis copiosum fructum portat, magis
diligit, quam illam, quae nunquam spinas habuit, et nunquam uberem fructum fecit. Solet etiam dici, quoniam
corvi pullos suos dum vident eos nigrescere, et sui similes effici, diligenti solicitudine provident illis et pascunt
eos, sed quam diu vident eos albescere et recedere a forma paterni coloris, in providendo illis alimoniam non
sunt soliciti. Eodem modo praelatus Ecclesiae dum videt subditum suum contritionem et operibus poenitentiae
nigrescere, et confundi in peccatis suis, debet illum consolatione spiritali, et consilio salubri pascere, et in melius
74

