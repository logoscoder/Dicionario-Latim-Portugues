desiderio patriae coelestis, quae tria et ipse Salvator praescripsit, dicens: Qui vult venire post me, abneget
semetipsum et tollat [0239A] crucem suam, et sequatur me (Luc. IX). Abneget semetipsum, deponendo propriam
voluntatem: tollat crucem suam, patientiam habendo tribulationis: et sequatur me, desiderio patriae et operis
imitatione. Qui enim dicit se in Christo manere, debet sicut ille ambulavit et ipse ambulare (I Joan. II).
Ultima innovatio spiritus est in carnis depositione, cum inebriabuntur ab ubertate domus suae, et
torrente voluptatis suae potabit eos, cum ingredientur in lumine tuo ad videndum Deum deorum in Sion. Ista
spirituum innovatio quanto est excellentior caeteris, tanto est caeteris magis admirabilis: tunc enim superveniet
quod perfectum est, et evacuabitur quod ex parte est. Sive enim sensus [0239B] destruetur, sive intellectus
purificabitur, sive dona gratuita perficientur et confirmabuntur, deposito siquidem corpore mortis hujus sensuum
alii destruentur, et quantum ad usum, et quantum ad habitum, ut tactus qui spiritali creaturae non convenit, cum
tantum in rebus corporeis ipsum oporteat exerceri. Alii destruentur quantum ad usum, quem nunc habent, non
quantum ad habitum, ut gustus et odoratus. Gustus etenim tunc erit, illa aeterna beatitudine satiari: odoratus erit
officium, in ea delectari: visus vero et auditus destruentur quantum ad instrumentum, non quantum ad usum vel
quantum ad habitum. Animae siquidem beatorum deposito corpore mortis, et vident opera hominum, et audiunt
voces Deum laudantium. Ad hoc ut videamus [0239C] quomodo purgetur intellectus, necessarium est sumi de
lignis Lybani ad aedificationem templi.
In Thimaeo Platonis scriptum asserunt, quoniam intellectus solius Dei est, et admodum paucorum
hominum: sed si paucorum hominum est intellectus, cum multi sint homines, consequens est ut aliqui sint sine
intellectu. Sed intellectuum alius est ex creaturis, alius ex Scripturis, alius ex infusione supernae veritatis. Primus
est vulgi, secundus philosophi, tertius viri religiosi. Primus omnium, secundus multorum, tertius est admodum
paucorum hominum. Tunc ergo intellectus noster purificabitur, cum non per creaturas intelligemus, sed ex sola
infusione illius summae veritatis, in quam et per quam omnia intelligentes erimus, sicut scriptum [0239D] est in
prophetis: Et erunt omnes docibiles Dei (Joan. VI). Sed et charitas tunc perficietur, quia nec aliud nec aliter
quam debeat tunc diligetur.
Est autem duplex perfectio charitatis, una in constantia diligendi, altera in intentione dilectionis. Prima
perfectio, ut fortis sit contra adversaria toleranda, ut paratus quis sit pro Christo in carcerem et in mortem ire, et
pro proximo animam ponere. Secunda, ut tantum incensa sit, ut amplius inflammari non possit. Prima perfectio
est viae, secunda, patriae. Habemus tres innovationes spirituum distinctas, primam jam accepimus, in secunda
per gratiam ambulamus, tertiam vero adhuc expectamus, [0240A] quam nobis praestare dignetur Jesus Christus
Deus et Dominus noster creator et redemptor, cujus regnum et imperium permanet in secula seculorum. Amen.

SERMO XLII. IN FESTO SANCTI VICTORIS.
Isti sunt qui venerunt ex magna tribulatione, et laverunt stolas suas, et dealbaverunt eas in sanguine
Agni (Apoc. VII). Ab initio nascentis Ecclesiae, quae in sanguine justorum fundata est et plantata, sancti
martyres spectaculum facti sunt mundo, et angelis, et hominibus. Et quidem spectaculum facti sunt mundo,
quando tyranni et persecutores Christi in effusione sanguinis eorum delectati sunt: hominibus, cum justi et
fideles in patientia eorum aedificati [0240B] sunt: angelis, cum spiritus angelici de eorum victoria pariter et
gloria gavisi sunt: Ad hoc spectaculum, fratres dilectissimi, nos invitat angelus, qui Joanni loquitur, et in Joanne
omnibus conservis, et fratribus ejus habentibus testimonium Jesu. Invitat, inquam, cum dicit:
Isti sunt qui venerunt. Vos ergo qui ad spectaculum hoc invitati estis, intueamini agones martyrum,
virtutes eorum, et gloriam eorum. Intueamini agones eorum et admiramini, quod in carne fragili, in vase fictili, in
corpore mortis hujus, tanta potuerunt pati supplicia. Intueamini virtutes eorum, signa et prodigia, et mirabilia
quae Deus operatus est per eos, et in sanctis martyribus laudate Dei beneficia. Intueamini gloriam eorum, qua in
[0240C] coelis perfruuntur, et implorate eorum subsidia. Nec estis ad hoc spectaculum de longe invitati, quod
prope vos demonstratur, cum dicitur: Isti sunt, vere prope nos esse dicuntur, quos oculo spiritali videtis, crebris
orationibus alloquimini, manibus per imitationem boni operis quoquo modo attrectatis, cordis devotione firmiter
retinetis. Merito prope vos, quia spiritales estis, demonstrantur: quia spiritales viri ea quae spiritalia sunt de
prope vident, utpote quae diligunt, quae affectant et habere concupiscunt. Temporalia vero de longe vident,
utpote quae non concupiscunt, et quibus frui in hoc mundo non cupiunt, tanquam stercora ea reputantes, ut
Christum lucrifaciant.
Hoc est quod quando spiritalibus viris loquitur [0240D] Deus sive angelus, separat eos, et seorsum
ducit a tumultu, et voluptate seculi. Sicut Dominus Jesus Christus, Petrum, et Jacobum, et Joannem duxit in
114

