curam corporis postponentes, in [0167C] jejuniis, vigiliis et orationibus serviunt Deo die et nocte. Claustralibus
tamen utriusque tabulae locutio necessaria, ut et temporalia habeant in praesenti vita ad subsidium, et spiritalia
exerceant opera ad vitam obtinendam. Per virgam quae in arca posita erat, disciplina regularis severitatis
accipienda est, congrua satis similitudine. Virga siquidem recta est, gracilis, et flexibilis, sic et disciplina seu
vapulationis, seu clamoris, sive increpationis, vel quaecunque alia ad correctionem fratris in medium venerit,
recta, id est, justa esse debet, ut non ex malignitate cordis prodeat, sed potius ex radice charitatis. Sic et
disciplina gracilis esse debet, id est, humilis quantum ad sustinentem, ut humiliter poenam sustineat, quae ipsius
diluit culpam [0167D] ne si forte rebellis et impatiens fuerit, etiam proferendo disciplinam magis provocet iram
Dei quam misericordiam. Sicut autem virga flexibilis est, ut ad voluntatem tenentis hinc inde flecti et curvari
possit, sic et disciplina claustralis flexibilis, id est, non nimis rigida esse debet: ne immoderata severitas
deteriorem faciat eum qui corripitur, et vulnus fiat de medicina. Manna in arca repositum, quod in ore
comedentis dulce erat tanquam mel, consolatio divinae gratiae est in Ecclesia, per quam inter labores vitae
praesentis viri justi spiritaliter reficiuntur, ut mundi hujus tribulationes patienter sustineant, quousque ad bona
aeterna et invisibilia finito vitae hujus stadio perveniant. Hoc cibo (quem manna diximus) nutrita est omnis illa
sanctorum [0168A] constantia, qui intus per gratiam Dei consolati tradiderunt corpora sua propter Deum ad
supplicia. Iste est cibus religiosorum, qui propria voluntate ad sustinendam famem et sitim, frigus et nuditatem,
vigilias aliosque labores plurimos in claustrali carcere seipsos sepelierunt, Quae enim virtus hominis ad haec
toleranda sufficeret, nisi gratia divinae consolationis roboraret hominem interiorem? Deus ergo in praesenti
Ecclesia electos suos roborat per gratiam, quibus daturus est in futuro vitam aeternam, quae nullo dolore
turbatur, nec aliquo termino finitur, praestante Domino nostro Jesu Christo, cujus regnum et imperium permanet
in secula seculorum. Amen.

SERMO XXIX. IN GENERALI CAPITULO. [0168B]
Est puer unus hic qui habet quinque panes hordeaceos, et duos pisces (Joan. VI). Non invitamus vos,
fratres dilectissimi, ad mensam illius divitis, qui epulabatur quotidie splendide, non ad ollas carnium, vel ad
vitulum saginatum, quia haec cibi delicatorum sunt, sed potius ad cibum tenuem spiritalibus viris idoneum: non
procuratum a multitudine servulorum, sed quem puer unus secum attulit, habens quinque panes hordeaceos et
duos pisces.
Puerum istum virum religiosum sive claustralem sive praelatum intelligi volumus, qui per vitae
innocentiam pueri debet imitator existere. Tria siquidem [0168C] puero necessaria sunt, nutrimentum naturae,
puritas innocentiae, custodia disciplinae. Primo ergo claustralis debet habere nutrimentum naturae, ut victum et
vestitum habens his contentus sit, quatenus is qui in vestigio crucifixi pedem posuit, voluntaria paupertate teneat
formam crucifixi. Sed debet etiam puritatem habere innocentiae, quia et puer a puritate est dictus, ut mente et
corpore purus immaculatum se custodiat ab hoc seculo, et sic innocenter vivendo se ipsum offerat hostiam
sanctam, viventem, Deo placentem. Debet etiam habere custodiam disciplinae, ut regularia praecepta diligenter
custodiens ab istis excessibus abstineat, et sancta conversatione aliis exemplum proficiendi exhibeat. Ista pueritia
claustralis tria bona habet [0168D] sibi adminiculantia, spiritum libertatis, gaudium securitatis, fortitudinem
dilectionis. Spiritum libertatis, ut spiritus liber ab interioribus vitiis, mente non serviat legi peccati: gaudium
securitatis, ut per bona opera exteriora securus, non pertimescat maliciam alienae iniquitatis: fortitudinem
dilectionis, ut Deo fortiter adhaereat per affectum charitatis. Sicut enim scriptum est, fortis ut mors est dilectio
(Can. VIII): quia sicut animam separat a consortio carnis, ita dilectio Dei separat animam a carnalibus desideriis.
Sed sunt tria vitia, quae tribus supradictae poenitentiae bonis adversantur, avaricia, quae adversatur
necessitati naturae: concupiscentia, quae adversatur puritati innocentiae: negligentia quae adversatur custodiae
[0169A] disciplinae. Avaricia corrumpit necessitatem naturae, quando claustrales superflua appetunt, et
contempta forma paupertatis honores, praelationes, et divitias habere volunt, quando praelati de usuris et rapinis
munera accipiunt, quando pro susceptione novitiorum proventus quaerunt, quando de re communi, de thesauro
Dei indeficientes loculos sibi faciunt: qui potius mercenarii quam pastores debent appellari, eo quod quaerunt
quae sua sunt, non quae Jesu Christi; de talibus scriptum est: Nihil est iniquius, quam amare pecuniam et hi
venalem habent animam suam, quoniam in vita sua projecerunt intima sua (Eccle. X). Qui etiam comparantur
recte idolo Dagon, quod juxta arcam foederis positum, truncatum manus et pedes in terram projectum est
[0169B] (I Reg. V). Quid enim per arcam foederis, nisi sanctorum collegium intelligitur? Et quid per idolum
Dagon, nisi quilibet avarus designatur? Unde et avaritia, idolorum servitus dicta est (Coloss. III). Idolum ergo
Dagon juxta arcam foederis collocatur, quando quilibet avarus sanctorum collegio sociatur. Quod truncatum
manus et pedes in terram projicitur, quia avaro temporalia bona, quae per avaritiam appetit, praeciduntur, et in
terram mortuorum, ubi internus interitus est, in fine praecipitatur.
78

