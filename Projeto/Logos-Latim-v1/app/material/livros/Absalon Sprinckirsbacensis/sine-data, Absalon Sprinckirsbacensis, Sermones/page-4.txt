videantur esse in seculo, et faciant sibi nomen juxta nomen magnorum qui sunt in terra. Hujus rei argumenta sunt
labores innumeri, transmetatio terrarum, obsequia principum, studia in longum protelata, et caetera hujusmodi in
quibus homines consumunt dies suos. Sed esto, pro voto tibi omnia respondeant, sis affluens divitiis, praeclarus
scientia, praeditus honoribus, in his omnibus quaeso quid finaliter vis apprehendere, an salutem? an
sublimitatem? Sed salus melius quaeritur paupertate quam divitiis, subjectione quam eminentia: et verum est
illud Augustini verbum, quia frequenter indocti coelum rapiunt, et verba legis ponderantes cum litteris suis ad
inferos [0017D] descendunt. Forte sublimis et magnus vis apparere, sed in omni labore tuo quo laboras sub sole,
hoc assequi non poteris, quia semper meliores et sublimiores supra te aspicies, quorum comparatione quasi
nanus inter gigantes reputaberis, et videberis in vanum deduxisse dies tuos, cum tamen nulla jactura gravior sit
quam temporis. Ut quid o anima misera captas inanes auras, fumum vaporantem, quem si apprehenderis, vestem
habebis infectam, palatum amarum, oculum caecutientem. Quo enim magis sanctae conversationis vestis
inficitur, quam labore inutili, cum homo totum studium divitiis et honoribus impendit, virtuti autem nihil? Vel
quo magis palatum rationis amarescit, quam voluptatibus vitae, cum nihil sapit rationi nisi quod condivit
[0018A] amor seculi? Oculus etiam charitatis caecutiens efficitur, quando affectus dilectionis, qui Deum
contemplari debuerat, crassa quadam nube obducitur avaritiae et cupiditatis. Tale genus hominum illis Helisei
irrisoribus recte comparatur, qui dum ascenderet in domum Domini, calvitium ejus irridebant, unde et ursis ad
devorandum traditi sunt (IV Reg. II). Calvitium quippe Helisei, est amaritudo tribulationum, paupertas et
humilitas Salvatoris, quae pueri, hoc est, stulti amatores hujus mundi, irrident, vel quando hoc realiter faciunt,
vel quando ea imitari nolunt. Unde et ursis, id est, demonibus ad devorandum traduntur, ut in poenis agnoscant
potentem, quem in terris despexerunt humilem. Vere irrisores sunt, non imitatores. Irriderent [0018B] enim, ni
fallor, retia Petri, scenofactoriam Pauli, zonam pelliceam Joannis Baptistae, panem subcinericium Heliae,
nuditatem Martini, sed et insaniam reputarent ipsum asellum Salvatoris. O si familiare nobis deesset exemplum,
et nos qui facti sumus rebus pauperes etiam spiritu pauperes essemus et quod suscepit professio executio operis
testaretur. Sed frequenter vasa figuli, quibus majorem adhibet diligentiam, in contumeliam prodeunt, et ea quibus
minus curae impenditur, fiunt in honorem et in meliores usus. Sic virgulta in desertis locis sita si ad radices
habeat humorem, si ramusculi ejus libertatem aeris et caloris assequantur, quandoque arborem speciosam, ramos,
baculos, folia condensa, flores vernantes, et fructum utilem [0018C] ex se producit. E contrario vero novella
plantatio in locis amoenis et virentibus posita, si perfundas eam amaritudine, si pungas eam spinis, dum debes
apponere cophinum stercoris, si ramusculos erumpentes recurvos in terram teneas, si palis undique coarctes eos,
ne in libertatem aeris exurgant, aestimo ego quod planta ista cum in robur evaserit, truncum incompositum,
ramos retortos, folia rara, flores imperfectos, fructum fatuum producet, et minus suavem ad vescendum. Nonne
legisti, quia non gentem propter locum, sed locum propter gentem elegit Dominus? (II Mach. V.) Certe mulier in
paradiso facta est, vir extra paradisum, tamen citius et amplius peccavit mulier quam vir. Pharisaeus [0018D]
quoque superbus plus peccavit in templo, quam Matthaeus publicanus in teloneo; et Judas plus in coena Domini,
quam puella saltatrix in convivio Herodis. Quare hoc? Rebus enim necessariis occasiones periculi solent
adjacere, et ex his quae in se bona sunt causis emergentibus contrarii prodeunt eventus. Sic tranquillo mari et
ventis flantibus prosperis naturae malum et antennas erigunt, appendunt vela, caeteraque instaurant per quae
facilius portum consequantur. Sed ventis irruentibus contrariis ipsa vela et caetera navis ornamenta quae ad
portum ducere debuerant, fiunt causa naufragii, nisi provida hoc caveat diligentia gubernantis. Eodem modo et
qui navem ingrediuntur monasterii suos secum gubernationis apparatus assumunt, [0019A] scilicet vilem
habitum, victum tenuem, contemptum seculi, formam paupertatis, et caetera disciplinae instituta assumunt, per
quae facilius attingant portum salutis. Sed memoria pristinae conversationis redeunte quandoque incipiunt esse
amatores seculi, appetere voluptates, honores ambire, contemnere paupertatem: et dum pauperes et despecti cum
Christo videri metuunt, viam humilitatis cum Christo, qui est dux viae, pariter abjiciunt. Sic olim Porphyrius
infestissimus ille Christianorum persecutor, auditis Christi virtutibus quaesivit ab illo familiari suo daemone, si
Christus bonus et si dignus esset imitatione? Cui ille: Christus quidem bonus est, sed omnes qui sequuntur eum
miseri sunt. Sed miserias impius ille nolens sustinere, ex illa hora [0019B] coepit detestari et jurare quod non
novisset hominem. Vera est procul dubio falsarii illius sententia, quia teste Apostolo, omnes qui volunt pie
vivere in Christo, persecutiones patiuntur (II Tim. III). Quid ergo Porphyrianus vis esse, et affluens omnibus
bonis, an Christianus et miseriis subjacebis? Melius enim est ad tempus cum Christo miserias et pressuras
sustinere: quia tristitia ista vertetur in gaudium, et tale gaudium quod nemo tollet a te (Joan. XVI). Ita dico si
prompta mente particeps fueris tribulationum. Et quis esuriens habuit piscem appositum, et comedit scorpionem?
quis portum tenens affectavit naufragium? Affectatum plane naufragium dixerim, si is qui sanctae conversationis
[0019C] habitu imaginem Christi induit, et quasi uno pede intravit in gaudium Domini sui, respiciens retro,
voluptatibus vitae et curis secularibus velit implicari. In religiosis autem haec ideo affectata videntur, quia facile
haec cavere possunt: quippe status et habitus et professio his contradicit: et sufficiens rerum temporalium
administratio omnem necessitatem talia affectandi excludit. Propterea respice ad caetera malorum genera,
videlicet ad ea quae fiunt per impotentiam et e contrario ad illa quae fiunt per deliberationem, et videbis quod
affectata mala, id est, quae ex deliberatione fiunt, summam malorum attigerunt. Quae enim per subreptionem
fiunt mala ex hoc leviora sunt, quod subito urgente motu animi praeveniunt judicium rationis: [0019D] ut si
4

