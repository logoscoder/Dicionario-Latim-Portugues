coeli est, induit, quando terrenis affectibus mitigatis [0200C] fide, spe, et charitate animos fidelium erexit ad
appetenda coelestia, cum Apostolo dicentium: Nostra autem conversatio in coelis est (Philip. III). Color vero
ignis divinae propitiationis non defuit, cum hodierna die corpus suum, id est Ecclesiam igne Spiritus sancti
accendit, usque adeo, ut hi qui primitias Spiritus acceperant, confortati nihil trepidantes portarent nomen ejus
coram gentibus et regibus, et coram filiis Israel. Quare enim pedes dicti sunt apostoli, nisi quia portaverunt?
Eorum quippe ministerio facies ejus, hoc est, cognitio, sicut sol facta est: quia cum prius tantum in Judaea notus
esset Deus, praedicatione apostolorum non solum Judaeis, sed etiam gentibus lumen fidei, et [0200D] Evangelii
veritas illuxit. Attende si placet quod iris non in nube, sed in capite angeli esse perhibetur. Cum enim caput
Christi sit Deus (I Cor. XI), iris recte in capite angeli esse dicitur: quia propitiationem nostram operatus est Deus
secundum naturam divinitatis mediante, tanquam instrumento, natura humanitatis. Unde Apostolus: Deus erat in
Christo mundum reconcilians sibi (II Cor. V).
Pedes ejus, inquit, sicut flamma ignis. Ignium interim tres species occurrunt, tria Spiritus sancti dona
figurantes. Est enim ignis ardens, ignis fovens, ignis lucens. Ignis ardens est, qui subjectam materiam consumit,
sicut in quotidianis incendiis videmus fieri: ignis fovens est, calor ingenitus, qui corpora subjecta mulcet et
nutrit: ignis lucens est, [0201A] splendor lucidorum corporum qui expellit tenebras et inducit claritatem. Nonne
hoc igne triplici tria dona Spiritus sancti recte figurantur? Per eum enim ignem, qui dicitur ardens, accipitur
spiritus amoris: per eum qui appellatus est fovens, spiritus consolationis: per tertium vero qui dicitur splendens,
spiritus veritatis. Primi spiritus calore urebantur, qui dicebant: Nonne cor nostrum ardens erat in nobis de Jesu,
dum nobis loqueretur in via (Luc. XXIV). Spiritum consolationis habebat propheta David, cum diceret:
Secundum multitudinem dolorum meorum in corde meo, consolationes tuae laetificaverunt animam meam (Psal.
XCIII). De spiritu autem veritatis dicit Dominus: Cum autem venerit ille Spiritus veritatis docebit vos omnem
[0201B] veritatem, et quae ventura sunt annuntiabit vobis (Joan. XVI). Primus spiritus operatur in desiderio
coelestium, secundus in patientia tribulationum, tertius in eruditione sive illuminatione praedicantium. Quae tria
figurata sunt per hoc quod Spiritus sanctus in linguis igneis super apostolos descendit (Act. II). Lingua enim
doctrinam praedicationis notat; ignis in eo quod ardet, fervorem sancti desiderii; in eo quod lucet, suavitatem
divinae consolationis. O quam dulcis Paracletus, quam bonus consolator, qui calefacit et confortat quod metuit,
illuminat quod tenebrescit! Unde vobis talis nuncius? a quo mittitur? cui infunditur? Certe Christus Dominus
eum de coelo mittit, et servo infundit, ut per eumdem Spiritum illuc perveniat humilitas [0201C] servi, ubi sedet
majestas imperantis. Esto ergo circumspecta, o fidelis anima, et sic curre ut comprehendas, quatenus in eo tuum
finem constituas, a quo Paracletus tuus, dux viae tuae et gubernator, processit.
Finis autem tuae peregrinationis debet esse Christus finiens vero tu vel quilibet alius justus, finitor
Spiritus sanctus. Putasne finitor iste parum est necessarius? nequaquam. Ipse siquidem visum mentis conducit ut
in eum finiatur cui se homo probavit, infra quem nihil optimum, supra quem nihil appetendum, ad quem
Propheta disiderans pervenire dicit: Notum fac mihi, Domine, finem meum (Psal. XXXVIII). Sed sunt nonnulli
qui ad finem debitum [0201D] non tendunt, quia non habent finitorem qui eos conducat Spiritum sanctum, sine
quo nesciunt quo vadunt, sine quo non possunt viam scire. Sicut enim homo spiritualis Christum sibi ponit finem
ita et carnalis finem sibi constituit voluptatem, saecularis, vanitatem. Malus est iste finis qui non consummatur,
sed potius consumit, de quo dicitur, quia finis eorum interitus et gloria in confusionem (Philip. III). O homo
insensate, radix amaritudinis, vas contumeliae, inimica honestatis, ut quid tibi cordi est relinquere finem omnis
consummationis, videlicet Christum, et torqueri ambitione, intumescere honoribus, negligere disciplinam,
perdere castitatem? cum novissima eorum amara sint quasi absinthium, et acuta quasi gladius biceps; eorum,
inquam, [0202A] qui in cubilibus et impudicitiis consumunt dies suos, studentes ferculis, et saporibus, et
calicibus epotandis, ac perficere curam carnis in desideriis.
Vis audire quomodo mentitur iniquitas sibi? Veni, inquit, alter alteri, satiemur uberibus, fruamur cupitis
amplexibus, donec illucescat dies (Prov. VII). Quis enim novit si spiritus filiorum Adam ascendat sursum, et
spiritus jumentorum descendat deorsum? (Eccl. III) Nostrum, inquiunt, totum est quod vivimus. Quid ergo? pone
merum et talos, pereat qui crastina curat. Vellem ego merum quod tibi apponi praecipis non esset de vinea
Aegypti, sed de vinea Sorech, vel certe de vinea Engaddi. Vinea enim Aegypti generat vinum confusionis, quod
operatur oblivionem Dei in hominibus, vinea Engaddi vinum [0202B] compunctionis, vinea Sorech vinum
exsultationis. An experimentum quaeritis quomodo vinum Aegypti operatur oblivionem Dei? Tradidit eos, inquit
Apostolus, in reprobum sensum, ut faciant ea quae non conveniunt, repletos omni iniquitate, malitia,
fornicatione, avaritia, nequitia, invidia, homicidiis, contentione, dolo, malignitate; susurrones, detractores, Deo
odibiles, contumeliosos, superbos, elatos, inventores malorum, parentibus non obedientes, insipientes,
incompositos: sine affectione, absque misericordia (Rom. I).
Quousque, anima misera, vino isto Aegypti ebria eris? Quin potius transfer te ad vinum, quod propinat
Engaddi vinea, vinum scilicet lacrymarum et compunctionis. De hoc genimine vitis bibit Petrus, [0202C] cum
95

