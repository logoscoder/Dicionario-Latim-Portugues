Mercedem, inquit, laborum. Laborant in seculo quibus vita ista dulcis est, laborant et illi quibus vita
ista amara est. Quibus vita ista dulcis est laborant agendo, licita operatione providentes quid comedant, quid
bibant, et corpori quo induantur, et haec omnia ut seculo isto diu potiantur. Sed labor istorum reprehenditur
Domino ubi dicit: Nolite soliciti esse quid manducetis vel quid bibatis, aut [0284B] quo induamini (Matth. XV).
Scit enim Pater vester quoniam his omnibus indigetis. Quibus autem vita ista amara est laborant patiendo, sicut
laboraverunt sancti illi, qui fuerunt eculeo distenti, rigoribus algidi, carceribus squalidi, sanguine perfusi, plagis
lividi, inedia macerati, ad ultimum morte consummati: et haec omnia ut ab hoc seculo citius exciperentur.
Reddet ergo Deus mercedem laborum sanctorum suorum, illis qui in voluntaria sui afflictione, aut in
violenta persecutione impiorum patientiam Domini Jesu imitati sunt. Non blandiantur igitur sibi homines
criminosi, tanquam ipsi mercedem suam recepturi non sint, quia sicut Deus reddet mercedem justis, ita et
injustis. Imo secundum quatuor genera [0284C] hominum, quatuor mercedum genera inveniuntur. Est enim
merces immoderate bona hujus seculi amantium, est merces enormiter mala hujus seculi committentium, est
merces juste et pie in hoc seculo viventium, est et merces cum Deo regnantium. Prima merces est temporalis
beneficii, de qua dicitur: Receperunt mercedem suam. Secunda est aeterni supplicii, de qua dicitur: Secundum
opera manuum eorum tribue illis, redde retributionem eorum ipsis. Tertia est spiritalis gratiae, de qua ipse
Dominus dicit: Qui reliquerit domum, vel agros, filios, aut parentes propter me, multo plura accipiet in praesenti
seculo, et vitam aeternam in futuro (Matth. XIX): per multo plura, dona gratiarum quae sanctis in hac vita
conferuntur, volens significare. [0284D] Quarta vero merces est aeternae gloriae, de qua dicitur: Ecce enim
merces vestra multa est in coelis (Matth. V). Quam multi homines sunt in hoc seculo vigilias multas, orationes et
eleemosynas, et alia pietatis opera facientes, qui dum pulchritudinem creaturarum hujus mundi et earum
delectationes attendunt, statim concupiscentia oculorum suorum capiuntur in eis, et velut patriam de exilio
facientes, temporalia bona super omnia appetunt et diligunt, quae tantum ad necessitatem in obsequium divinum
illis collata sunt. Quare hoc? quia imaginem Dei, qui summe pulcher est, in seipsis non vident, et decorem
amantis suo oculo excaecato intueri non possunt: quem si aspicerent, utique omnia [0285A] ista exteriora
contemnerent, quae etiam ex suo defectu cito praetereunt, aut novis supervenientibus illorum comparatione
vilescunt. His ergo hominibus dat Deus mercedem bona temporalia, quae summo studio appetunt, ut in ipsis
bona quae faciunt, remunerentur. Sed vae illi infelici animae, quae in fine mundi, sanctis omnibus regnum
percipientibus, pro consolatione auditura est: Recepisti mercedem tuam. Sed et illorum qui mala hujus mundi
enormiter committunt, infinitus est numerus, quorum exempla sunt fures, praedones, fornicatores, immundi,
Simoniaci, ambitiosi, et multa hujuscemodi monstra hominum, qui toto extincti spiritu festinant in interitum, ut
sepulti in vitiis suis non adjiciant ultra ut resurgant. Quomodo enim resurgerent, qui [0285B] scelera sua non
abhorrent et quodammodo insensibiles effecti, etiam seipsos non sentiunt: propterea nec compunctione
scinduntur, nec confessione lavantur, nec pietate molliuntur, non moventur precibus, non cedunt minis: imo si
aliquando eos corripias, deteriores efficiuntur. Quae creatura propter hoc non miretur? Ecce homo ad imaginem
Dei factus Patrem suum in coelis non agnoscit, et filii indignus nomine, coelestem patriam jure haereditario sibi
debitam contemnit quaerere et possidere: et toto studio in infernum demergitur, ut partem cum illis habeat, de
quibus scriptum est: Dominabuntur eorum justi in matutino, et auxilium eorum veterascet, in inferno a gloria
eorum (Psal. XLVIII). Plangite ergo, omnes angeli Dei, et vos animae [0285C] justorum concives vestros
perditos, qui in regno Dei domestici vestri, et cohaeredes Christi esse debuerant: quoniam, relicta terra
promissionis, Pharaoni in luto et latere et palea servire decreverunt, et tanquam inter mortuos computati, deleti
sunt de libro viventium, et cum justis non scribentur. Resipisce, anima misera, et vel sero convertere ad
Dominum Deum tuum, quia sicut maternus affectus sordes infantuli sui non abhorret, ita Christi pietas non
abhorret scelera tua dummodo ab illis velis mundari. Trahat te sursum signaculum naturae, quia ad imaginem
Dei factus es: trahat te sursum commissum fidei, quae in specie bona invisibilia tibi repromittit. Quod si
claustralis es, trahat te [0285D] sursum titulus tuae professionis, cujus vinculis ad servitium Dei mancipatus es.
Si haec omnia te non movent, respice ad corpus tuum fragile, vas luteum, dicet enim tibi quid te oporteat facere.
Ecce enim corpus tuum dignitatem conditionis suae servans sursum erigitur, oculos ad coelum levat,
manus utrasque extendit ad Dominum, ut his omnibus te moneat desiderio ad coelum aspirare. Obstupescite,
coeli et omnes qui habitatis in eis, quoniam caro infirma quodammodo dedignatur consortium sui spiritus, quem
tanta ignobilitate a sua dignitate videt degenerasse. Transeamus modo ad pie viventes in hoc seculo, qui et ipsi
gemina mercede donantur, una in praesenti, altera in futuro. Accipiunt enim viri justi in hac vita dona [0286A]
gratiarum pro mercede ad consolationem, ne in tribulationibus deficiant, quod fit quando accenduntur charitate,
quando tanguntur dulcedine devotionis, quando sursum rapiuntur ad eminentia contemplationis, multisque aliis
modis quibus roborantur, ut pressuras hujus mundi possint sustinere. Quomodo enim nisi gratia Dei confirmati
sancti martyres, et alii justi in causa Dei tam constantes esse potuissent, ut gladio imminente cervices flecterent,
aperto carcere nollent evadere, mortem ultro appeterent, persecutores provocarent? Illud interius utilius erit
137

