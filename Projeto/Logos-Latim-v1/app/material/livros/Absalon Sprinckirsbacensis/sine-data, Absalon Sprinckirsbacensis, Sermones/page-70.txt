enim odio vel livore torqueris, liber tuus mendosus est: si aestuas ambitione vel avaritia, liber tuus mendosus est:
si quacunque immunditia corporis pollutus es, liber [0151C] tuus mendosus est: imo quidquid in te inveneris
Christo contrarium, hoc in libro tuo reputa vitiosum. Tu ergo Christiane, diligenter inspice librum conscientiae
tuae, et illum virtutibus Salvatoris tui inscribe: ut illum praesentem semper in corde teneas, cujus innocentiae
similitudinem per conscientiam mundam studes retinere. Nam quid prodest libros, quos in arca reponimus, tam
studiose ornare, tanto labore corrigere et librum conscientiae, a qua vita procedit, relinquere incorrectum?
Videmus multos in psalmis David preciosis coloribus citharoedum depingere, in prophetis senes quosdam
canicie venerandos, et sparsim codices literis aureis facere preciosos, et librum conscientiae adeo neglectum,
adeo foedum relinquere, quod lumine [0151D] gratiae suae non dignetur illam inhabitare Spiritus sanctus.
Sunt et alii, qui, abjecta vitali scientia Christi, toto studio seculari philosophiae se tradiderunt, et ne
quid desit officii, imposuerunt eam portandam in humeros hominum festino quodam comitatu eam prosequentes.
Recole vehiculum illud philosophiae, quod duobus pueris, qui sunt labor et amor, totidemque puellulis, quae sunt
vigilia, et cura, portandum commiserunt, hoc significantes, quod ad philosophiae cognitionem non nisi per
laborem et amorem, per vigiliam et curam potest perveniri. O labor infructuosus, o amor erroneus, o vigilia
stulta, o cura superflua. Vere labor infructuosus est, qui nulla requie relevatur: amor erroneus, qui nullo igne
[0152A] spiritali accenditur: stulta vigilia, quam nulla sequitur utilitas: cura superflua, quam nulla comitatur
securitas. Dic anima misera, quod in his omnibus solatium spiritus, quod boni adminiculum, quae causa salutis?
Nulla prorsus. Et propterea conscientiam tuam repara, librum vitae intuere, ut quod in tuo minus invenis per
illum docearis. Ibi siquidem verba quaedam consolatoria, verba vitae aeternae invenies, quae te ad viam salutis
reducant, a qua ambulando per latas hujus seculi vias deviasti.
Et cum in libro illo scripta sint lamentationes, carmen et vae, habet singulum istorum verba sua, quibus
tibi loquitur, vel ad terrorem, vel ad correctionem, vel ad consolationem. Lamentationes igitur pertinent ad
imitationem Dominicae passionis: [0152B] carmen, ad gloriam resurrectionis: vae, ad judicium extremae
ultionis. In lamentationibus invenies verba aspera, pertinentia ad labores poenitentiae, utpote: In sudore vultus tui
vesci pane tuo (Gen. I). Effunde sicut aquam cor tuum coram Domino, planctu et gemitu te ipsum affligere, et in
maceratione corporali corpus tuum redigere in servitutem, et caetera hujusmodi, quibus crucem Domini imitatur
homo in hoc mortali corpore. In vae autem reperiuntur verba quaedam terribilia, quae sunt fletus et stridor
dentium, acerbitas flammarum, tenebrarum densitas, crudelitas tortorum, et caetera tormentorum genera, quae
parata sunt diabolo et angelis ejus. Carmen vero loquitur verba consolatoria, verba [0152C] jocunda, quae sunt
plena absolutio culpae, restitutio gratiae, evasio exilii, collatio regni, consortium Divinitatis, adeptio aeternitatis.
Si ergo adhuc peccator es, et in sepulchro mordacis conscientiae cum Lazaro adhuc foetidus jaces, lege verba illa
terribilia, quae ad vae pertinent: ut saltem terrore suppliciorum concussa, a sceleribus tuis resipiscas. Si vero
super peccatis tuis contritione fructuosa compunctus es, respice ad verba aspera, quae in lamentationibus
reperies: ut per opera poenitentiae Deo, quem offendisti, satisfacias. Quod si bonis operibus jam justificatus es,
intende verbis consolatoriis, quae ad carmen pertinent, in praesenti vita proposita ad consolationem, in futura, ad
plenam jocunditatem. Omnis ergo Christi imitator, cui adhaerere Deo bonum est, sic in libro vitae exerceatur, ut
evitatis [0152D] gehennae suppliciis, per tribulationes multas, et angustam viam tendat ad vitam, in qua omnes
sancti evacuato quod ex parte est, librum vitae perfecte intelligentes, cognoscent Christum sicut ab eo cogniti
sunt: ad cujus cognitionem nos perducat ipse Jesus Christus, cujus regnum et imperium permanet in secula
seculorum. Amen.

SERMO XXVI. IN RESURRECTIONE DOMINI.
De torrente in via bibit, propterea exaltavit caput(Psal. CIX). Inter tot Christi triumphantis praecones
laude impari, quasi voce quadam discordi, metuo dissimilis apparere: et dum Hosanna filio David digne cantare
non valeo, ab his qui praecedunt increpari [0153A] potius ut taceam, quam ad confessionem laudis invitari.
Veruntamen caeci illius informatus exemplo, vel verecundus, vel importunus sedebo et ego juxta viam et
clamabo, et coelesti turba Jesum resurgentem suscipiente cum gaudio sequar affectu, sequar desiderio, dicens:
Fili David miserere mei. Neque enim aliter sequi possum, quousque torrens iste, de quo et Christus bibit, separat
me ab illo, qui in tantum praeceps, in tantum profundus est, ut qui volunt hinc transire ad Jesum non possunt,
neque inde huc transmeare.
Est autem torrens iste, decursus hujus vitae mortalis, qui decurrit a propagine conceptionis, in carcerem
mortalitatis, et inde in miseriam nativitatis, unde rursum progreditur in angustias mortis. Ad [0153B] ultimum
vero terminantur, nisi subveniat misericordia supplicio aeternae damnationis. Periculosus est torrens iste plane,
et ideo magis periculosus est, quoniam aquis quibusdam accessoriis excrescit in fluvium magnum. Unde et
70

