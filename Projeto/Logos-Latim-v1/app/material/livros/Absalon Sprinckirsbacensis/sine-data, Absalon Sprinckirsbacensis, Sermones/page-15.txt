expressius pro omnibus dixerim: quia peccaverant omnes et egebant gloria Dei (Rom. III), ideoque clamaverunt
ad Dominum dum tribularentur, et de necessitatibus eorum liberavit eos (Psal. CVI). Quid aliud quaeso
significant quatuor versus illi in nocturnis laudibus, primo responsorio accantati, nisi commune omnium
desiderium pro communi liberatione? Primus siquidem versus, Quisque terrigenae et filii hominum, (Psal.
XVIII) pertinet ad homines terrenos qui fuerunt ante legem. Secundus, Qui regis Israel intende [0040D] (Psal.
LXXIX), ad Israelitas qui legis acceperant cognitionem. Tertius, Excita potentiam tuam (ibid.) ad homines
gratiae in secundo adventu quaerentes mortalitatis liberationem. Quartus id est Gloria patri, comunem omnium in
aeternitate jocundam felicitatem. Et imbrem quidem et ejus descensum jam charitas vestra audivit, sed quomodo
matutinum et serotinum?
Ut autem ad nostram aedificationem haec referamus, dies nostra est claritas piae conversationis, de qua
dicitur: luceat lux vestra coram hominibus (Matth. V). Mane hujus diei bonae vitae inchoatio, sero ejusdem
consummatio. Quid ergo aliud dixerim imbrem matutinum, nisi quod cum se infundit Deus [0041A] peccatori
per compunctionem: vel imbrem serotinum, nisi cum bene inchoatum ducit in virum perfectum consummatione
virtutis? Quasi enim imber tempestivus de terra semen producit, quando cor terrenum et animale per spiritum
compunctionis Deus in lachrymas resolvit. Imbrem serotinum effundit, cum jam totus homo conversus in
spiritum dolet habitare cum habitantibus Cedar, cupiens dissolvi et esse cum Christo. Vis videre imbrem
matutinum? Exitus aquarum deduxerunt oculi mei, quia non custodierunt legem tuam. Et Jeremias: Oculus meus
deducens aquam, quia longe factus est a me consolator convertens animam meam (Rom. VIII). Audi et imbrem
serotinum: Quis me liberabit de corpore mortis hujus? Jam enim desiderio [0041B] vitae aeternae perfusus, non
corpus mortale, sed mortis appellat. Quia omne id mortem aestimat quidquid a vita aeterna, quae est Christus,
retardat vel separat. Hunc imbrem serotinum in anima beati Job distillasse arbitror cum diceret: Elegit
suspendium anima mea et mortem ossa mea (Job VII). Suspendium significare volens celsitudinem
contemplationis: mortem ossium, mortificationem carnis.
Et certe dulce est suspendium oratione coelum pulsare, sancta meditatione penetrare, mirari angelorum
felicitatem, venerari justorum beatitudinem, devotione Deum quaerere, dilectione apprehendere. Utinam spiritus
assumat me cum propheta inter coelum et terram, ut qui assurgere nequeo ad [0041C] celsitudinem
contemplationis, saltem a terra paulisper elevatus, non appropinquem ad portas mortis. Expergiscere, anima mea,
et quae non potes ad alta Dei assurgere, infirma ejus (incarnationem loquor et passionem) virtute qua vales
amplexare: quae ad Dei sublimia cum viris perfectis non potes assurgere, dirige mentis aciem ad fixuram
clavorum, ad cicatrices vulnerum, depone de cruce mortuum, quem non potes intueri regnantem super choros
angelorum. Vade et tu, peccator, quem accusat testimonium conscientiae, praepara cor tuum ad imbrem
matutinum, ut reddat tibi annos quos comedit locusta, et brucus, rubigo et eruca. Haec sunt quatuor vitia quae
Jerusalem et Judam ventilant [0041D] in omnem ventum quae nec te nec alium intentatum relinquunt, quae
omnes in via Dei ambulantes quantum valent impediunt. Locusta saltus dans et cito cadens, superbiam signat:
brucus qui totus est in gutture, gastrimargiam sive gulam: rubigo, impacientiam; eruca quae est vermis foetidus,
luxuriam. Surgit enim primo superbia et dicit intra se: Cum eras in seculo, cingebas te et ambulabas ubi volebas,
libere currebas ad exitus viarum, ad conventicula chorearum, et postremo ubi erat impetus spiritus, illuc
gradiebaris, nec revertebaris cum ambulares. Durum est in statum parvuli reduci, increpationes sustinere,
flagellis dorsum exponere, semper portare formam servi, per omnia obedire alienae voluntati. Sic caro
machinatur castitati, [0042A] in illicitis desideriis: gula sobrietati, in cibis et potibus superflue appetendis:
impatientia mansuetudini, in detractionibus et contumeliis. Sed tu, vir bone, qui vovisti votum Deo Jacob (Psal.
CXXXI), ne adquiescas eis. Attende miseriam hujus carceris, brevitatem temporum, quam sit mors repentina,
quam sit poena peccati diutina. An nescis quia fur ille evangelicus quotidie perfodit domum tuam? Frequenter
corpus febre corripitur, caput dolore vexatur, caligant oculi, languor se ingerit frequenter incurabilis, mors
festinata, sepulchrum in evidenti. Cur ergo non vigilas? Quis paterfamilias videns parietes ruinosos, ligna
putrefacta, laquearia diruta, debile fundamentum, tectum undique perforatum, non timeat latrones, non fugiat
[0042B] hostes? Fugiamus ergo, fratres dilectissimi, hostes animae humanum sanguinem sitientes, tendentes in
insidiis laqueos, plurimos capientes. Fugiamus (dico) orantes secundum consilium Domini, ne fiat fuga nostra
hyeme vel Sabbato (Matth. XXIV). In hyeme fuga est laboriosa propter intemperiem frigoris, in Sabbato illicita
propter transgressionem legis. Est autem hyems obstinatio mentis: fuga, poenitentia: Sabbatum, requies
aeternitatis.
Non est differenda poenitentia usque in hyemem, quia tunc obstat peccati dominium: neque in
Sabbatum, quia in futuro poenitentia non habet locum. Quomodo ergo fugiendum?
Principiis obsta, sero medicina paratur, Cum mala per longas invaluere moras.

15

