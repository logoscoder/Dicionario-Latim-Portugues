Unum reperi mihi consilium, ut cum caeteris fidelibus, vel importunum me feram obvium Domino
venienti, et sic celebrando hypapanti Domini praesentem qualemcunque affectum meae devotionis. Obviabo,
inquam, securus in spe, quia neminem [0087C] devota mente sibi obviantem a misericordia sua excludit. Illos
potius qui terga vertunt premit hostiliter, vel illos qui resistentes ei in faciem contradicunt mandatis ejus. Ut
autem Graecum vocabulum quod est hypapanti, Latino nomine obviationem interpretemur, obviationum alia est
reconciliationis, alia contradictionis, alia examinationis. Obviatio reconciliationis hodierna die facta est, quando
sancta mater Ecclesia puerum Jesum diu desideratum devota suscepit, et sublato foedere, quod pepigerat cum
morte in Christo, pacem reconciliationis invenit. Obviatio contradictionis fuit, quando populus ille gravis
iniquitate filii alieni mentiti sunt ei, et expuentes in faciem colaphis [0087D] eum ceciderunt, et plectentes
coronam de spinis super caput ejus genu flexo illudebant ei. Hoc enim et a justo Simeone prophetatum fuerat
cum diceret: Ecce hic positus est in ruinam et in resurrectionem multorum in Israel, et in signum cui
contradicetur (Luc. II). Obviatio examinationis erit in die magno judicii, quando separabitur argentum a scoria,
granum a palea, agni ab hoedis, reprobi ab electis. De qua obviatione in Evangelio dictum: Media nocte clamor
factus est, ecce sponsus venit exite obviam ei (Matth. XXV).
Invitatur ergo sancta Ecclesia ad gaudium pro pace reconciliationis inventa cum dicitur: Gaude et
laetare Sion: et multiplicabitur verbum exsultationis pro inventa multiplici pace reconciliationis. [0088A] Est
enim per Christum facta reconciliatio inter carnem et spiritum, inter hominem et angelum, inter gentilem et
Judaeum, inter hominem et Deum. Discordabant caro et spiritus, quia caro carnalia, spiritus coelestia approbabat.
Discordabant homo et angelus, quia homo qui primae apostasiae ruinam, quae in angelis facta est, reparare
debuerat, ipse quoque corruens cum tertia parte stellarum coeli in terram tractus est. Discordabant gentilis et
Judaeus, quia iste idolis, ille Deo serviebat. Discordabant homo et Deus, quoniam homo a servitio Domini sui
recedens alienae se subjecerat potestati. Sed omnes istae discordiae in Christo pacificandae sunt, quando omnes
creaturae rationales per charitatem unitae, factae sunt unius spiritus [0088B] participes et unius regni cohaeredes.
Propter hoc ergo, gaude et laetare Sion, occurrens Deo tuo.
Libet modo intueri qua via, quibus modis, quali devotione ei occurrendum sit. Viarum enim quibus
occurritur Domino, alia est irrigua, alia est inaquosa, alia regia, alia lucida. Via irrigua est, poenitentia: via
inaquosa est, sanctimonia: via regia est, misericordia: via lucida est, sacra Scriptura. Per viam irriguam
gradiuntur illi, qui, post multos lapsus criminum et circuitus errorum in se reversi, considerant in quantum
profundum miseriae devoluti sunt, et lachrymis peccata sua abluentes, cum filio prodigo revertuntur ad Deum
dicentes: Pater, peccavi in coelum et coram te, et non sum dignus [0088C] vocari filius tuus: fac me sicut unum
de mercenariis tuis (Luc. XV). Via inaquosa gradiuntur illi, qui non acquiescentes carni et sanguini servaverunt
vestimenta sua candida, ne nudi appareant, et immaculatos se custodientes ab hoc saeculo, puero Jesu castitatem
offerunt, illud Apostoli mandatum implentes: Habete sanctimoniam, sine qua nemo videbit Deum (Heb. XII).
Via regia gradiuntur illi, qui pleni sunt operibus bonis et eleemosynis, et timorati in mandatis Domini Dei, pedes
sunt claudorum, oculi caecorum, manus debilium, patres orphanorum illud promissum expectantes: Beati
misericordes, quoniam ipsi misericordiam consequentur (Matth. V). Via lucida gradiuntur sacrae [0088D]
Scripturae investigatores, legentes librum Dei legis intus et foris: intus per cognitionem veritatis, foris per
exercitium boni operis. Intus in hoc libro scripta sunt multiplicia illa verba legis et prophetarum, mandata
evangelica, dicta sanctorum Patrum, quae omnia via sunt eundi ad Dominum. Foris in hoc libro scripta sunt in
vita sanctorum bona opera, videlicet agonia martyrum, constantia confessorum, omnium justorum pia
conversatio, quibus venitur ad coelum Dei altissimi.
Qui per viam lucidam recte vult incedere, legat librum Dei legis intus per scientiam, foris per
experientiam, ut probet quod sapiat maceratio corporis, pallor vigiliarum, patientia tribulationum, [0089A]
siccitas jejuniorum, quorsum tendant poenitentium lachrymarumque suspiria, asperitas disciplinae: discant cum
sancto David in vili habitu saltare ante arcam foederis (II Reg. VI), et cum Paulo apostolo non solum abundare,
sed etiam penuriam pati (Philip. IV). Qui enim legunt librum legis Dei intus et non foris, hoc est, qui dicunt et
non faciunt, magis incubatores sacrae Scripturae quam investigatores debent appellari. Triplici siquidem lumine
per hanc viam incedentes debent irradiari, quorum primum est testimonium bonae conscientiae, secundum
claritas intelligentiae, tertium honestas disciplinae. Testimonio bonae conscientiae debent intus illuminari per
virtutem, claritate intelligentiae per veritatem, foris radiare debent honestate [0089B] disciplinae per bonam
conversationem. Sic ergo directe occurrunt Domino qui per has vias gradiuntur, non omnes tamen uno modo
occurrunt ei. Alii enim attrahuntur, alii portantur, alii gradiuntur, alii vero currunt sibi obviam. Sunt multi
criminosi in hoc seculo qui terrena quaerunt, carnalia sapiunt, usque adeo sepulti in vitiis, quod nec etiam oculos
possunt ad coelum levare: et squalore peccatorum confecti obliviscuntur patriam coelestem, ad quam deberent
proficisci. Videres eos in voluptatibus vitam ducere, luxu hujus saeculi lascivire, cubilibus et impudicitiis
operam dare, modo scandala, modo turpia operantes: et sanctum Israel blasphemantes statuunt idolum Veneris,
38

