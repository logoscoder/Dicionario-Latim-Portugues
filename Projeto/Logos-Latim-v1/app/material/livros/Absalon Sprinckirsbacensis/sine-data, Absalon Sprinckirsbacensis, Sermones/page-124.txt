obduratio mentis, desperatio salutis. Ecce dulcia vitae hujus, ecce amara, formida ergo contingere dulcia, si vis
vitare amara. Sic enim pisces, sic volucres, sic bestiae capiuntur, quia modicus cibus qui delectat hamo aut
vinculo imponitur, ut cum illum apprehenderint, postmodum ferri, aut vinculi amaritudine teneantur. Cave ergo
ne tu fallaci cibo hujus vitae inescatus captivus [0258D] tenearis; quod si ita est, solve vincula colli tui, plange
miseriam tuam, curre ad medicinam. Quis demum tam degenerantis naturae insipientiam incurrit, ut si e duobus
concedatur optio, melius non aestimet eligendum? Proponantur modo duo haec, videlicet amaritudo hujus vitae,
et delectatio ejusdem, docet te mundi philosophus, utrum istorum melius debeat aestimari. Juxta documentum
enim Aristotelis, si dubitetur utrum melius, respiciendum est ad consequens utriusque, et cujus consequens fuerit
melius, illud etiam et melius aestimandum. Vide ergo quid sequitur ad delectationem hujus vitae. Certum est
quia luctus sempiternus, unde scriptum est: Extrema gaudii luctus occupat (Prov. XIV). Ad amaritudinem vero
hujus vitae, sequitur [0259A] gaudium aeternum, unde dicitur: Tristicia vestra vertetur in gaudium (Joan XVI).
Melius est gaudium luctu sempiterno, quare amaritudo hujus vitae potius quam delectatio eligenda. Omnimodo
ergo dulcia vitae hujus fugienda sunt, quorum finis tam amarus est, aut si dulcia delectant, mittant manum suam
hi qui talia desiderant ad fructum illum, qui ad edendum dulcis est, et ad reficiendum necessarius.
Ecce enim arbor nostra fructifera, scilicet virgo Maria ramos suos extendit, in quibus fructum dulcem
copiosissime invenire possint, nisi forte languente appetitu tanquam aegroti quae suavia sunt et dulcia fastidiant.
Sic enim plerunque solet accidere, quod palato non sano poena sit panis, et aegris oculis [0259B] odiosa lux est,
quae puris est amabilis. Tria siquidem beneficia beata Dei genitrix nobis contulit, de quibus velut ramis
quibusdam omnia respiciunt opera justiciae, et dependent fructus totius spiritalis exercitationis. Primum autem
beneficium est, quod jugum antiquae captivitatis a nobis abstulit: secundum, quod iram divinae indignationis
nobis remisit: tertium, quod notam humanae iniquitatis delevit. Ecce captivus tenebaris o homo, et per Mariam
liberatus es: offensam Dei tui incurrebas, et per Mariam reconciliatus es: iniquus et peccator fuisti, et per illam
justificatus es. Quid est dulcius libertate post captivitatem, et reconciliatione post impietatem? Huc ergo omnis
vita justorum, sancta desideria, meditationes, bonae operationes, gratiarum [0259C] actiones respiciunt, ut in his
omnibus praecipue honoretur beata Dei Genitrix, quae prae caeteris sanctis nobis operata est causam salutis.
Nunc ergo age tu qui in tantis beatae Virginis respiras beneficiis, ad ipsam vota tua et desideria converte, et dulce
sit tibi sub umbra illius arboris quiescere, quia hactenus longo itinere pravae conversationis laborasti.
Tria sunt quae viatores ad arboris protectionem fugere compellunt, videlicet aestus, turbo, et pluvia.
Similiter tria sunt quae ambulantibus in via Dei, quietem animi auferunt, videlicet concupiscentia, superbia, et
discordia. Et respicit aestus ad fervorem concupiscentiae, turbo ad tumorem superbiae, [0259D] pluvia ad jurgia
discordiae. Protegit ergo beata Dei Genitrix ab aestu concupiscentiae exemplo castitatis, protegit a tumore
superbiae exemplo humilitatis, protegit a pluvia discordiae exemplo mansuetudinis. Certe mala nostra quae
fecimus docere nos possunt, quam jucundum sit sub ramis hujus arboris quiescere, quam ignominiosum sit premi
servitute diaboli, et quam dulce sit obsequium praestare Deo.
Quoniam nauta multis jactatus fluctibus in regenda navi sapientior efficitur, miles post multa susceptae
vulnera in congressu belli cautior redditur: gratior serenitas post imbrem, quies post laborem, et per experimenta
malorum crescit amor virtutum. Respiciamus ad eos qui ad frugem dulcem spiritalis vitae manum miserunt, et
videbimus verum [0260A] esse quod dicimus. Aliqui enim ex ipsis post multa forte scelera commissa in seculo
ad Deum conversi sunt, alii vero cum ipsa vitae innocentia quam tenuerunt, seipsos Deo sacrificium obtulerunt.
Et videmus accidere quod hi qui fuerunt in seculo peccatores et magni peccatores, frequenter sunt in vigiliis
promptiores, in abstinentia parciores, in oratione magis devoti, in bono opere magis soliciti, et in omni fructu
vitae spiritalis magis circunspecti, quam illi qui de puritate conscientiae suae gloriantes a tramite justiciae
nunquam ceciderunt. Nullus ergo timeat ad fructum dulcem spiritalis vitae manum mittere, quoniam bonum
quod tardius apprehenditur, quandoque ferventius acquisitum tenetur.
[0260B] Est et tertius fructus hujus arboris quem supra delitiosum appellavimus, et ideo forte delitiosus
quia rarus, quia pretiosus est, et quoniam fructus iste in summitate ramorum colligitur, oportet eum qui fructu
isto vescitur sursum ascendere, ut quod in eo mortale est, absorbeatur a vita, quod humile in gloriam, quod triste
est in laeticiam commutetur. Caeteri etenim fructus, id est amarus et dulcis, quos supra distinximus, finitimi
terris sunt, utpote quibus vescuntur hi, qui adhuc induuntur corpore mortis hujus. Sed fructus delitiosus, quo soli
fruuntur beati, sursum est in adeptione supernae felicitatis, quem nec oculus vidit, nec auris audivit, nec in cor
hominis ascendit. Et quidem his qui in vita ista mortali adhuc peregrinantur a Domino, fructus [0260C] iste
futurae beatudinis in spe repromissus est. His vero qui vitae hujus cursu consummato vicerunt seculum, jam in re
appositus, ut secundum repromissionem factam a Domino in coelesti paradiso sint haeredes quidem Dei,
cohaeredes autem Christi, Christi, inquam, qui est fructus benedictus, fructus singulariter delitiosus, in quo sunt
omnes delitiae sanctorum qui cum beata virgine Maria ad paradisum coeli assumpti sunt, cujus et nos participes
faciat ipse Jesus Christus Dominus noster, cujus regnum et imperium permanet in secula seculorum. Amen.
124

