quam non solum per seipsum, sed et per servos suos prophetas nobis retinendam mandavit Dominus. Unde et
David dicit: In die mandavit Dominus misericordiam suam, et nocte canticum ejus. (Psal. XLI) In die, inquam,
prosperitatis mandavit Dominus ferre misericordiam suam, hoc est, patienter tolerare injurias, vexationes,
incommoda, quae etiam in beato Job nomine misericordiae appellantur, ut ibi (Job III): [0129B] Nonne
dissimulavi? nonne silui et jam quievi? et venit super me misericordia tua, Domine. In nocte vero adversitatis
mandavit canticum ejus, hoc est, consolationem aeternae beatitudinis, ne deficiamus in tribulationibus. Consulat
ergo unusquisque arcana cordis sui, et invenire poterit quod defleat. Si enim vindicare proprias injurias, in dura
verba prorumpere, praeceptis majorum contradicere, debent censeri nomine impatientiae, putasne patientiam
invenies super terram? Quandoquidem haec rara avis est in terris, nigroque simillima cyeno. Quis nostrum
denique illam comminationem Evangelii timet: Qui irascitur fratri suo, reus erit judicio: qui dixerit, racha, reus
erit concilio: Qui dixerit, fatue, reus erit gehennae ignis (Matth. V). Ubique [0129C] subintellige, sine causa. Sed
hoc semper sine causa fit, quando causa correctionis non intervenit, sive communis utilitatis. Et quoniam Domini
legem acceptam opere non implemus, videtur illud Joannis in Apocalypsi jam in nobis impleri, ubi dicitur: Et
factus est sol niger quasi saccus cilicinus (Apoc. VI). Quippe Scriptura sancta, quae tanquam sol lucet nobis,
ostendendo ea quae ad salutem conducunt, abjecta et vilis, dum non est qui eam opere impleat, reputatur. Ecce
enim clamat lex naturae, quam Deus in corde hominis scripsit: Quod tibi non vis fieri, alii ne feceris, et non
advertimus: legem Moysi abjicimus, Evangelii mandata non custodimus. Super quo ergo percutiet ultra addentes
praevaricationem super praevaricationem? Non habet in nobis [0129D] jam nova plaga locum. O si redirent
aurea illa secula, et sicut in primitiva Ecclesia, mitteret Dominus ignem illum Spiritus in terram, qui hanc
vitiorum rubiginem consumeret, et ferrum induratae mentis nostrae posset emollire, ut saltem tunsionibus et
pressuris, quas quotidie experimur, ad usum Dominici operis posset elimari.
In rebus materiatis videmus, quoniam ea quae duriora sunt in duobus, videlicet aqua et igne,
temperantur, sic certe eisdem duobus spiritaliter acceptis, mentis duritia in suavitatem quandam spiritalis
dulcedinis emollitur, per ignem, inquam, charitatis, et per aquam compunctionis. Animadvertite et videte,
quoniam faber ferrarius ferri [0130A] materiam emollire volens, in ignem eam ponit, et carbonibus ignitis aquam
aspergit, non tamen ut ignem extinguat, sed ut amplius faciat reviviscere, donec tandem fervore ignis concepto,
ferrum malleationibus ad voluntatem artificis dirigatur. Credo quod non dissimiliter is, qui mentis suae faber
curiosus esse desiderat, debet negotiari in igne et aqua, duram mentis obstinationem emolliendo, ut aqua
contritionis et lachrymae poenitentiae praeterita peccata abluant, et ardor charitatis animum ad amorem virtutis
accendat. Quid aliud sonant in Ecclesia gemitus contriti cordis, lachrymae confitentium, tunsiones pectoris, virga
disciplinae, asperitas cilicii, crebra denique prostratio peccatoris? Omnia enim ista lachrymae plangentium
peccata sua secum trahunt, ut tunsionibus hujusmodi homo [0130B] peccator elimatus, tandem virtutis amator
incipiat existere, quousque ignis ille modicus, qui praeveniendo languescentem affectum animi excitavit ad
compunctionem, profectibus quotidianis inardescens caminus fiat in zelo justitiae et amore virtutis. Et quoniam
hoc non est currentis neque volentis, sed miserentis Dei qui operatur velle et perficere in omnibus, conemur id
prece qua possumus ab eo obtinere, quatenus peccati frigore exterminato, et igne charitatis in cordibus nostris
accenso, suae obumbrationis sentiamus refrigerium, donec tandem abscondat nos in abscondito faciei suae a
conturbatione hominum, ubi est vita sine termino, et gaudium sine nubilo, ipso donante Domino nostro [0130C]
Jesu Christo, cujus regnum et imperium permanet in secula seculorum, Amen.

SERMO XXII IN ANNUNCIATIONE BEATAE MARIAE.
Ave Maria gratia plena, Dominus tecum. Spiritus sanctus superveniet in te et virtus Altissimi
obumbrabit tibi (Luc. I). Verbum quod audistis, fratres charissimi, Dominicae annunciationis continet historiam,
in qua Verbum, quod erat in principio apud Deum, venturum in carne annunciatur, sicut Joannes dicit: Verbum
caro factum est et habitavit in nobis (Joan. I). Ipsum est illud verbum abbreviatum, quod fecit Dominus super
terram, imo vere brevissimum. Nam licet in natura suae divinitatis [0130D] incomprehensibile sit et infinitum, in
nostra tamen natura adeo breve factum est, ut tegeretur velamine modici corporis, pannis involveretur, et
caperetur ab utero virginis, quod a diebus aeternitatis totus mundus capere non potuit. Nec immerito Verbum,
quod Christus est, annunciatur cum verbo salutationis, quia ipse Christus autor est nostrae salutis. Quod poteris
intelligere, considerata ejus nativitate, vita, morte, et resurrectione. Nativitas enim ejus natura nostram purgavit,
vita ejus vitam nostram instruxit, mors ejus mortem nostram destruxit, resurrectio ejus salutem nobis contulit.
Propterea cum voce salutationis angelus Virginem alloquitur dicens: Ave, Maria, tres salutationes
[0131A] celebres in evangelica serie invenimus. Salutat enim Christus discipulos suos cum dicit: Pax vobis (Luc.
XXIV). Salutat angelus Mariam cum dicit: Ave, Maria, gratia plena (Luc. I). Salutat Maria Elisabeth sicut
legimus: quia ascendit Maria in montana cum festinatione in domum Zachariae, et salutavit Elisabeth. Hac
59

