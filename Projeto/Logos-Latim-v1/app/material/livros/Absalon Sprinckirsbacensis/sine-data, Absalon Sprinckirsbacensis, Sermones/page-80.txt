resurrectionem, cum saducaeis qui eam non credebant, facti sunt discordes, et solutum est concilium: sicque
factum est ut Paulus qui in unanimitate illorum impetebatur ad mortem, per discordiam illorum illaesus evaderet.
Ille ergo claustralis vere unus est, qui unitatem, conformitatem, et unanimitatem bonorum tenet, de quo dicitur:
Est puer unus hic, etc.
Demonstrativa dilectione ad locum disciplinae, qui est capitulum, fit demonstratio, in quo puericia
claustralis tribus modis reformatur et custoditur, [0171C] videlicet confessione, correctione, vapulatione.
Confessione, dum claustralis pure, integre, ordinate ibi peccata sua confitetur Domino: pure, id est sine
admixtione falsitatis, simulationis, et excusationis: integre, id est sine truncatione veritatis, ne sit dimidiata
confessio, nec ibi conscientiae quaerat angulum, ubi omne delictum suum Deo facere debet manifestum. Nemo
enim, sicut in Evangelio Dominus ait, mittit commissuram panni rudis in vestimentum vetus: alioquin
vestimentum vetus rumpitur, et pejor scissura fit (Matth. IX). Vetus vestimentum, peccatrix conscientia est:
novus pannus, lamentum exterioris poenitentiae est. Si ergo exteriori poenitentia, quae novo vestimento
comparatur, videlicet confessione oris, ubertate lachrymarum, [0171D] gemitu et tunsione pectoris peccata sua
quis plangat, et interius conscientiam criminosam occultando peccata sua retineat, quasi novum pannum veteri
vestimento conjungit, et vetus vestimentum rumpitur: pejor scissura fit, cum deterior fit macula conscientiae per
occultationem veteris culpae. De tali conscientia propheta dicit: Ibi foveam habet ericius (Isa. XXXIV). Ericius
qui plenus est spinosis aculeis, peccatori qui callide occultat peccata sua, comparatur. Siquidem ericius cum
comprehenditur, caput, pedes et caetera membra quasi in unum globum contrahit, et cum prius distincte
viderentur omnia, quando comprehenditur ab occultis evanescunt universa. In hoc ergo ericius recte peccatori
similis est, qui peccata sua in corde [0172A] suo abscondit, dum timet ea manifesta fieri. Frequenter enim accidit
ut peccata alicujus signis vel indiciis aliorum manifesta fiant, sed dum in confessione sua a praelato suo super
illis convenitur, ille se totum excusando, imo celando, quasi in unum angulum conscientiae se contrahit, et qui
prius erat manifestus per certa indicia criminis callida tergiversatione totus ab oculis evanescit. Confessio etiam
debet esse ordinata, ut claustralis suo praelato, et non alii culpas suas notas faciat: quia illius praecipue est
adhibere remedium, qui in cura suscepit aegrotum. Si enim princeps terrenus in singulis civitatibus suis singulos
judices ordinaret, qui ibidem causas emergentes decidant, peccata puniant, nonne ille, qui praetermisso judice
suae civitatis [0172B] ad alium transiret, apud principem pariter et suum judicem reum se constitueret? Sic certe
summus ille imperator et Dominus, dum in singulis Ecclesiis praelatos ordinat, quibus curam animarum
committit, Dei ordinationi resistunt, qui, alios judices conscientiae suae quaerendo, suis pastoribus peccata sua
abscondunt. Sed est aliquis claustralis, qui in diversis monasteriis frater effectus licite putat se confiteri praelato
cuilibet, qui in consortium suae fraternitatis eum admisit: quod omnino esse illicitum et contrarium veritati, ratio
evidens demonstrat. In illa enim Ecclesia claustralis tenetur ad debitum confessionis, in qua habet titulum
professionis: quia in aliis Ecclesiis, in quibus canonicatus [0172C] est, tantum habet fraternitatis consortium, nec
tenetur in illis ad alicujus subjectionis vel confessionis debitum.
Reformatur etiam in capitulo poenitentia claustralis correctione, quae fit tribus modis, arguendo,
denunciando, proclamando. Arguendo, cum quis corripit fratrem suum inter se et ipsum solum: denunciando,
cum aliquis fratris sui delictum praelato occulte denunciat, quem per se intelligit corrigi non posse; hoc enim non
est perditio criminis, sed correctio, dummodo bona intentione fiat: proclamando correctio fit, dum quis pro
excessu suo proclamatur in capitulo coram universis, qui voluntaria confessione noluit confiteri per se. Sed haec
proclamatio de venialibus tantum facienda [0172D] est: quia de criminibus in capitulo non debet mentio fieri,
nisi frater confessus, vel a duobus, vel a tribus testibus prius convictus fuerit.
Sunt alii in claustris, qui paci suae potius, quam aliorum utilitati studentes, clamores facere
subterfugiunt, dicentes illum non debere clamorem facere, qui seipsum videt culpa simili, vel majori esse
obligatum, in sui erroris patrocinium proferentes in medium Scripturas, quae hoc videntur astruere. Primo illam
evangelicam autoritatem quae dicit: Ejice primo trabem de oculo tuo, et tunc videbis ejicere festucam de oculo
fratris tui (Matth. VII). Et alibi: Qui sine peccato est vestrum, primus in eam lapidem mittat (Joan. VIII). Et
Paulus: In quo alium judicas, teipsum condemnas (Rom. II). [0173A] Sed istae auctoritates contra illos sunt, qui
non zelo justitiae alios corripiunt, sed magis ea intentione, ut cum iniqui sunt, justi appareant ex aliorum
reprehensione. Licet ergo claustrali etiam occulte criminoso fratrem suum in manifesto proclamare, dummodo
suam justitiam statuere nolit, sed principali intentione fratris sui quaerat correctionem. Verum manifeste
criminosi proclamatio talis interdicitur, quia [quando] in eo non est correctio fratris, sed scandalum universitatis.
Vapulando etiam in capitulo poenitentia claustralis reformatur, cum pro delicto suo quis punitur poena corporali.
Hoc tamen diligenter omnes notare debent, quod vapulatio hic non passive, sed active intelligenda est: ut dicatur
vapulatione puritatem innocentiae reformari, [0173B] non quia poena claustrali infligitur, sed quia patienter
sustinet ipsam poenam corporalem. Qui enim pro excessu suo punitur, si non tamen patienter sustinet, non
tantum non meretur, sed murmurando et se defendendo poenam murmurantium incurrens, etiam deterior
efficitur. His ergo secundum formam praedictam servatis dicamus:
80

