[0028B] conscientia quae ad praesentiam regis sui adeo est mundata et ornata, ut secura videat eum in illa
sublimitate gloriae, cum tremebunt angeli in conspectu ejus, et virtutes coelorum movebuntur (Luc. XXI). Ipsum
enim germen quod nunc in magnificentia, in futuro apparebit in gloria.
Quam sublimitatem gloriae propheta prosequitur dicens: Et erit fructus terrae sublimis. Quamvis enim
sublimitas ista referri possit ad magnalia quae fecit in terra, qualis fuit curatio infirmitatum, suscitatio
mortuorum, quod demum ambulavit super mare, et horum similia, aptius tamen ad gloriam resurrectionis
respicit, qua exaltatus est super omnia benedictus in secula. Quam sublimitatem alibi propheta loquitur dicens:
Erit radix Jesse [0028C] quae stat in signum populorum, ipsum gentes deprecabuntur (Isa. XI). Quomodo enim
signum esse potest omnium populorum nisi sit sublime? Quapropter hujus signi sublimitas, gloria est
resurrectionis quae praecessit in capite: propterea signum populorum, ut et ipse spe resurrectionis ejusdem
gloriae vivant in expectatione quam in autore suo vident praecessisse. Quod signum Propheta sibi imprecatur,
cum dicit: Fac mecum signum in bono (Psal. LXXXV). Sed sibi vult quod ille tam sublimis radix appellatur,
cum radix inter omnes ramos arboris magis sit humilis? erit, inquit, radix Jesse et caetera. Sed Christus in hoc
radici comparatur, quia sicut radix arborem, ita Christus alios sustentavit, non ab ipsis sustentatus est. Vel potius
in radice, Christi humilitas [0028D] figurata est: quia prius Christus fuit humilis, postea sublimis. Cujus
humilitatis manifesta indicia sunt, si recolimus ea quae prophetae, evangelia et caeterae Scripturae de ipso
loquuntur. Sed ecce signum nobis est in sublimitate, utinam etiam signum sit in sua humilitate. Omnis enim
Christi actio (ut dicit Scriptura) nostra est instructio. Vos, inquit Christus, vocatis me magister et Domine, et
bene dicitis. Sum etenim (Joan. XIII). Certe si ipse magister et nos discipuli sumus, in nostro studio ejus
disciplinam debemus imitari.
Attendat ergo quilibet verum qui discipulum ejus se esse dicit, si forte invitatus fuerit ad ejus
humilitatem, patientiam, mansuetudinem: ad paupertates et [0029A] injurias pro nomine ejus sustinendas,
nunquid in hac parte erit discipulus hominis istius? Timeo vehementer ne voce illa Petri respondeat: homo nescio
quid dicis (Luc. XX). Quin potius maledicat ei qui se invitavit dicens: tu discipulus illius sis, ego autem
discipulus Moysi (Joan. IX). Quomodo enim discipulus ejus sum, cum ipse praecipiat humilitatem, ego sequor
superbiam: ille patientiam jubet, ego teneo impatientiam; ille monet injurias sustinere, ego non solum non
sustineo injurias, imo etiam aliis sine causa injurias infero. Audi si placet, Psalmistam qualem oporteat
discipulum esse Christi: Myrrha, inquit, et gutta et cassia a vestimentis (Psal. XLIV), hoc est, a sanctis tuis. In
myrrha, quae amara est, patientia tribulationum: in gutta, quae dolores lenit [0029B] et inflaturas sedat, virtus
humilitatis: in cassia, quae in aquosis crescit locis et in altum surgit, desideria sanctae devotionis figurantur. Ista
debent manare a domibus eburneis, hoc est, a conscientiis virtutibus et castitate dealbatis, ex quibus delectantur
filiae regum, hoc est animae bene se regentium in timore tuo.
Certe dicunt scholastici et vehementer id verum est, quoniam in omni studio quatuor sunt necessaria,
videlicet mens humilis, vita quieta, exercitata meditatio, et amor mediocritatis. Exigitur mens humilis, ne per
superbiam faciat contra mandata magistri, quam habebat ille qui dicebat: Domine non est exaltatum cor meum,
neque elati sunt oculi [0029C] mei, neque ambulavi in magnis, neque in mirabilibus super me (Psal. CXXX).
Exigitur etiam vita quieta, ne tumultibus variis in diversa distracta, minus intente prosequatur finem sui studii
quod bene inchoavit. Sicut de quibusdam inquietis dicitur: Turbati sunt et moti sunt sicut ebrius, et omnis
sapientia eorum devorata est (Psal. CVI). Tertium est exercitata meditatio quatenus meditetur mens semper in eo
quod concepit in studiis, ne forte vacans otio per illicita desideria effluat. Hanc meditationem habebat Propheta
cum diceret: Et meditatus sum nocte, id est, in defectu hujus vitae, cum corde meo, et exercitabor sic meditando
super his quae recta sunt, et scopebam (Psal. LXXVI); hoc est ab illicitis desideriis purgabam spiritum [0029D]
meum. Quartum vero eorum quae bona exigunt studia, est amor mediocritatis, ne animus in delicias dissolutus
ambitione rerum temporalium a proposito suo desistat. Qua mediocritate contentus erat qui dixit: divitias et
paupertates ne dederis mihi, sed tantum victui meo tribue necessaria (Prov. XXX), Ista omnia in Christo
magistro nostra fuisse scimus, dum legimus eum humilem et quietum (Matth. XI), coelo semper meditatione
intentum, et non solum mediocritate contentum, sed nec etiam habentem ubi reclinaret caput suum (Luc. IX).
Clamat nobis Apostolus: quoniam qui dicit se in Christo manere, debet sicut ille ambulavit et ipse
ambulare (I Joan II). Nos quomodo eum imitamur? Sedit populus manducare et bibere, et surrexerunt [0030A]
ludere. Et certe disciplinam Christi, quam summis labiis profitemur, utrum in re ipsa teneamus, ex ipso fine ad
quem tendere debemus, potest colligi: habent certe cursoria et pugillatoria finem suum videlicet coronam
victoriae, habent mechanicae artes suum finem, quae ad vitae subsidium finaliter inventae sunt. Sic oratoris
studium finaliter persuadere nititur, quod videatur justum vel utile sive honestum. Nostri autem studii finis
Christus esse debet, qui est finis ad justitiam omni credenti (Rom. X). Vel saltem mundi philosopho minus non
habeamus, cum oratore finaliter quaerentes quod justum vel utile vel honestum videatur. Sed quomodo finem
utilis consequitur, qui nulli proficit? quomodo finem honesti qui non suam tantum, sed etiam alterius [0030B]
9

