matutinus temperat, stillicidium vero quasi guttis intercisis terram humectat. Dei itaque Filius quasi stillicidia
stillantia super terram descendit, dum secundum varietatem temporis et modum tentationis mentibus nostris
gratiam consolationis infundit. Unde et propheta David incipientium consolationes explicans ait: In stillicidiis
ejus laetabitur germinans (Psal. LXIV). Descendet, inquit sicut pluvia in vellus.
Quatuor descensus Dei ad hominem principales sacrae Scripturae testimonio astruere possumus,
quorum primus est liberationis, secundus eruditionis, tertius consolationis, quartus examinationis. Primo
liberamur ab Aegypto, secundo erudimur in deserto [0032C] tertio confortamur in pugna, quarto judicantur
uniuscujusque merita. Si sit in nobis, fratres charissimi, qui cor vivum habeat et spiritum Dei non hominis imitari
studeat, profecto in his mens provida inveniet unde materiam timoris eliciat, unde etiam spei erecta solatio
tempus miserendi et diem visitationis suae recognoscat. Quis enim advertens Deum ad terras descendere pro
salute hominum desperare potuit? Aut quis expectans judicem tam terribilem securus unquam fuit? O quam
caute quam curiose ambulandum, ubi unus et idem Dominus fortis propugnator ad salvandum, et tam districtus
judex ad un uscujusque opus quale sit discutiendum! Cum igitur miserationum tuarum Domine, quae a seculo
sunt (Psal. XXIV), in memetipso recordor, dico: [0032D] Mihi adhaerere Deo bonum est, ponere in Domino Deo
spem meam (Psal. LXXII). Cum autem ad judicium respicio, libet abscondi jam in inferno donec pertranseat
furor tuus (Job IV). Si tamen constituas mihi tempus in quo mei recorderis, quia tamen misericordia superexaltat
judicium. Fugiamus ad dominum servi, ad redemptorem captivi, ad consolatorem miseri dicentes cum propheta:
Recordare, Domine, quid acciderit nobis, intuere et respice opprobrium nostrum (Thren. V), liberasti nos de
Aegypto, et murmuravimus dicentes: Utinam mortui essemus in Aegypto cum sedebamus super ollas carnium
(Exod. XVI), dedisti nobis legem et diximus: Recede a nobis, scientiam viarum tuarum nolumus [0033A] (Sap.
III), venis ad nos per gratiam ut solvas a peccatis, sed nos ingrati beneficiis dicimus: Quis est hic qui etiam
peccata dimittat? (Luc. V.) Nil sine te possumus, et tamen te sequi tecum esse recusamus.
Prosequamur igitur, si placet, quatuor illos descensus Dei ad hominem, quos superius notavimus, et Dei
beneficia, et nostras iniquitates in sinu memoriae altius reponamus. Videns, inquit, vidi afflictionem populi mei
qui est in Aegypto, descendi liberare eum (Exod. III). Si ad moralem intelligentiam velimus recurrere, Aegyptus
ista est vita hominum carnalis facientium curam carnis in desideriis. Cum enim corpus quod corrumpitur
aggravet animam, et deprimat terrena inhabitatio sensum multa cogitantem [0033B] (Sap. IX), qui vitiis et
concupiscentiis quamdiu est in hoc mortali corpore superatur, profecto Aegyptiis in luto et latere et palea servire
compellitur. Venit enim ex Aegypto bellatrix quaedam quae dicitur carnis concupiscentia et dicit: bonum est frui
deliciis et uti bonis. Quis enim unquam naturae fuit inimicus? quis unquam carnem suam odio habuit? et
respondet anima misera: ecce adsum, recte indicasti. Eia inquit avaritia, congrega argenteos, amplifica loculos,
parce vivas, multa possideas, quantum enim habes tantum vales: et respondet infelix anima: Haec omnia servavi
ab adolescentia mea (Luc. XVIII). Et superbia inquit: Ascende in montem hunc excelsum valde, apprehende
arma et [0033C] scutum, et exurge in adjutorium mihi (Psal. XXXIV); studeamus minores contemnere, pares
opprimere, majoribus derogare, non advertent simplices, non insurgunt patientes, dissimulant sapientes, non
praevalebunt rebelles, et respondens dicis: ecce festino, propero, sequar te quocunque ieris (Matth. VIII). Ecce
quam miserabilis servitus. Veniunt Aegyptii et dicunt animae nostrae, incurvare ut transeamus, et nos exhibentes
obedientiam sine mora, contradicere aut nolumus aut non valemus. Forsan istae sunt tres civitates quas filii Israel
aedificaverunt Pharaoni, quarum una dicta est Ramesse, secunda Phitona, tertia vero Heliopolis (Exod. I).
Ramesse commotio tineae, Phithona os sive profundum abyssi, Heliopolis vero interpretatur civitas solis. Per
Ramesse igitur [0033D] avaritiam intellige, quae prohibetur in illo loco ubi dicitur: nolite vobis thesaurizare
thesauros in terra, ubi tinea et erugo demolitur, et fures effodiunt et furantur (Matth. VI). Per Phithonam vero,
quae os sive profundum dicitur, carnalia desideria et caeterae passiones prohibentur, de quibus Scriptura dicit:
Quia impius cum venerit in profundum vitiorum contemnit (Prov. XVIII). Per Heliopolim vero quae civitas solis
dicitur, superbiam accipe, quae comitante vana gloria vult longe lateque radiare, et detrahendo, commovendo
alios incessanter urere. Et quis nos ab hac servitute liberabit? Si filius, inquit, nos liberaverit, tunc vere liberi
erimus (Joan. VIII). Sed induratum est cor Pharaonis (Exod. VII), [0034A] nec dimittet nos nisi in angelo
percutienti, nisi in manu forti. Volens itaque nos eripere de manu pessimorum, mittit angelum suum, qui
percutiat primogenita Aegypti, id est timorem, qui accusante conscientia minetur poenam aeterni supplicii. Et
quis vestrum (inquit timor) habitare poterit cum flamma devorante? (Isa. XXX.) Quis permanebit cum ardoribus
sempiternis? (Isa. XXXIII.) Dum igitur timor poenae aeternae animae peccanti vias suas malas ad memoriam
reducit, profecto primogenita, id est prava opera in priori tempore perpetrata, in gladio contritionis occidit. Iste
fortassis est angelus qui percusso latere Petri excitavit eum dicens: Surge velociter (Act. XII). Ad Petrum
namque, qui agnoscens interpretatur, angelus ingreditur, dum [0034B] quilibet peccata sua recognoscens
formidine poenae concutitur: quem a latere percutit, dum praeteritas delectationes, in quibus sibi quiescere
videbatur, relinquere compellit. Surge, inquit, homo, quasi diceret, hora est jam te de somno surgere. Surge qui
dormis, ne forte damneris cum impiis in adventu judicis.
11

