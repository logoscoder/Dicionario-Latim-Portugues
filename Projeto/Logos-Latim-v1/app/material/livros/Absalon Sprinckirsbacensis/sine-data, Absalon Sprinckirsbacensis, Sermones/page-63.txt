SERMO XXIII. IN PASSIONE DOMINI.
Christus passus est pro nobis, vobis relinquens exemplum, ut sequamini vestigia ejus (I Petr. II). Ecce,
fratres dilectissimi, Christianae religionis vexillifer Christus Jesus pro salute hominum dimicaturus procedit:
fortis utique propugnator ad salvandum, qui fortem illum armatum custodientem [0137C] atrium suum, fortior
ipse superveniens de coetu sanctorum ejicit, ita ut non sit amplius in eo inventus locus. Hujus autem signum
victoriae in ligno crucis constituere voluit, quia et juxta dictum prophetae, ibi abscondita erat fortitudo ejus
(Habac. III): in qua dum hostis antiquus appetiit escam carnis, transfixus est aculeo divinitatis. Et si vultis scire,
quibus armis divinae potentiae Christus diabolum vicerit, ipsa fuerunt sapientiae ejus plenitudo, charitatis
amplitudo, humilitatis fortitudo, misericordiae magnitudo.
Sapientiae plenitudo superavit fraudulentum, qui dolosa suggestione hominem innocentem creatum
seduxerat, sicut ex historia libri Genesis manifestum [0137D] est: Charitatis amplitudine devicit invidum, qui
hominem fraudulenter seductum ab aeternitatis felicitate per invidiam dejecerat: Humilitatis fortitudine devicit
superbum, qui hominem nihil sibi debentem in injuriam Creatoris sui contumaciter possidebat: Misericordiae
magnitudine devicit crudelem, qui hominem injuste possessum sine misericordia vexabat. Sed jam vertamus
considerationis oculum, id diligentius attendentes, qua dispensationis ratione, Christus crucem subire voluerit, et
tam ignominiosam mortem sustinere, quae utique et Judaeis scandalum, et Graecis stultitia reputata est. Tres
interim rationabiles causae videntur posse assignari, quare Christus crucem subire voluerit, quarum prima est,
communis omnium miseria: secunda, [0138A] filialis, quam Deo Patri debebat, obedientia: tertia, singularis de
hoste victoria. Primam causam, hoc est, communem omnium miseriam, propheta David commemorat dicens:
Propter miseriam inopum, et gemitum pauperum nunc exurgam, et manifestabor, dicit Dominus (Psal. XI).
Ponam causam humani generis in salutari, hoc est, in Christo, et non tepide, imo fiducialiter agam in eo, quod in
hora passionis factum est. Ista miseria tripartita fuit, quia ponderosa, quia generalis, quia perennis. Ponderosa
fuit, quia hominem mole peccatorum adeo presserat, ut nec coelum, nec coeli numina posset respicere. Unde
Psalmista: Filii hominum, usquequo gravi corde? (Psal. IV.) Et beatus Job de hac gravitate dicit: Utinam
appenderentur [0138B] peccata mea, quibus iram merui: et calamitas, quam patior in statera, quasi arena maris
haec gravior appareret! (Job. VI.) Et alibi: Grave jugum super omnes filios Adam a die nativitatis suae, usque in
diem sepulturae (Eccle. XL). Illa etiam miseria generalis fuit, quia mors quae per unum hominem in mundum
intraverat, adeo late pervagata erat, quod omnes justos et injustos, bonos et malos pariter involveret: ut universos
puniret unum supplicium, quos unum involvebat paternae praevaricationis delictum. Fuit etiam illa miseria
perennis, quia homo sine termino, et sine remedio illam miseriam sustinuisset, nisi mediator Dei et hominum
Christus Jesus, morte sua interveniente, illi miseriae finem imposuisset. Secunda causa [0138C] quare crucem
subire voluit, fuit filialis, quam Deo Patri debebat, obedientia, de qua Apostolus dicit: Christus factus est Deo
Patri obediens usque ad mortem, mortem autem crucis (Philipp. II). Et ipse Filius ad Patrem: Ego manifestavi te
super terram: opus consummavi, quod dedisti mihi ut facerem (Joan. XVII). Pro ista obedientia crucem subire
voluit, ut per eam primae inobedientiae piaculum solveretur: et Christus usque ad crucem humiliatus pro homine
satisfaceret, qui superbiendo usque ad aequalitatem Creatoris sui per inobedientiam se extulisset. Tertia causa,
quare crucem subire voluit, fuit singularis de hoste victoria, ut ipse moriendo mortis autorem evinceret: et
victoria [0138D] potitus non solum ipse esset victor, sed etiam suos imitatores faceret victores. De qua victoria
Joannes dicit in Apocalypsi: Vicit leo de tribu Juda, radix David (Apoc. V). Et Isaias: Quomodo cecidisti
Lucifer, qui mane oriebaris? corruisti in terram qui vulnerabas gentes (Isa. XIV).
Nunc ergo o anima Christiana, quae vexillum tenes hujus victoriae, sic portes crucem Domini, ut etiam
crucifixum imiteris: quia vera crucis bajulatio, crucifixi imitatio est. Quatuor cornua crucis, quae sunt longitudo,
latitudo, sublimitas, et profundum, quatuor nobis passionum genera demonstrant, quibus Christum debemus
imitari, quorum primum est, passio corporalis angustiae: secundum, continua mortificatio carnalis
concupiscentiae: [0139A] tertium, patientia illatae contumeliae: quartum, renunciatio voluntatis propriae. Primo
passionum genere crucifixum imitati sunt fortes illi vitae hujus triumphatores, quos neque mors, neque vita, nec
periculum, nec gladius, nec creatura alia separare potuit a charitate Christi, tradentes corpora sua ad supplicia
propter Deum, de quibus dictum est: Isti sunt, qui venerunt ex magna tribulatione, et laverunt stolas suas, et
dealbaverunt eas in sanguine Agni (Apoc. VII). Secundo genere passionum imitantur illum, qui voluntaria
attritione mortificant membra sua super terram: et ne peccatum dominetur in mortali ipsorum corpore, carnem
suam crucifigunt cum vitiis et concupiscentiis. Tertio genere passionum imitantur illum, qui pro [0139B] causa
justitiae sustinent injurias, opprobria et vexationes alienae malitiae, patientiae virtute illum imitantes, qui
tanquam ovis ad occisionem ductus est, et coram tondente se obmutuit, et non aperuit os suum. Quarto genere
passionum imitantur Christum, qui cum mundo, et his quae in mundo sunt, etiam propriae renunciant voluntati,
et nihil sibi de seipsis reservant: sed propter Deum alieno se subjicientes imperio, illius tenent vestigia, qui non
63

