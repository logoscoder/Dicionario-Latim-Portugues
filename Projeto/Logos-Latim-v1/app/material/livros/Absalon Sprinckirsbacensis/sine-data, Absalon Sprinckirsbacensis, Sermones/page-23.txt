mentes nostras ad moestitiam inducunt. Qui ergo sanum mentis habet oculum, sic ad ista temporalia visum
dirigat ut contemnere ea potius velit quam amare. Nam si quis diligit mundum istum, non est dilectio Dei in eo (I
Joan. II). Per stillicidium quod expellit hominem de domo sua, verba discordiae et detractionum intelliguntur.
Sicut enim guttae stillicidii cum tectum penetrant non sinunt esse quietos illos super quos ceciderint, sic et verba
hujuscemodi [0056D] a quiete mentis hominem ejiciunt, cum a malevolis hominibus, in alios jaciuntur. Inde
enim nutriuntur discordiae, commoventur simplices, turbantur discreti, impatientes litigant, et malitiosi fomitem
malitiae suae inde assumunt, sicque hujusmodi stillicidium pax illa mentis, quae Deus est, ab homine expellitur:
quia non nisi in pace habitat Deus, sicut scriptum est: Et factus est in pace locus ejus (Psal. LXXIV). Quicunque
ergo vult Verbum Dei in se habere habitatorem, domum suam oportet tecto pacientiae protegere, ut stillicidium
istud a tecto defluat in terram, ita ut per virtutem pacientiae protecta quies, cum verbis malevolis non perturbetur.
Mulier litigiosa quae expellit hominem de domo sua, caro nostra est, per carnalia desideria [0057A] semper
adversus animam militans. Caro enim concupiscit adversus spiritum, et spiritus adversus carnem. (Gal. V.) Ista
ergo mulier litigiosa, id est, caro nostra, Christum expellit de cordibus nostris, quando carnales cogitationes,
delectationes rerum temporalium et amor voluptatum hujus seculi dominantur in nobis. Si ergo experimentum
vis capere an Christus in te habitet, considera si praevalent in te affectiones pravae, si facis curam carnis in
desideriis. Quia si hujusmodi passionibus subjectus es, Christum quem hospitem susceperas, in tui ipsius
confusionem de domo tua expulisti. Econtra Christus habitans in domo tua, id est, in corde tuo, comites suos
habet, qui sunt pax, pacientia, charitas, longanimitas, benignitas, bonitas, continentia, [0057B] castitas, et
caeterae virtutes quae testante Paulo ad fructum spiritus pertinent: quas si habueris, Christus in te habet
mansionem, et cum istis tecum perseverat usque ad consummationem vitae, ut cui in praesenti vita tu parasti
mansionem, ipse in futura tibi largiatur aeternam beatitudinem, quam nobis praestare dignetur Jesus Christus,
Dominus noster, qui vivit et regnat, et coetera.

SERMO IX. IN EPIPHANIA DOMINI.
Hodiernae solennitatis jubemur eminentia festivis occurrere gaudiis regi nostro adhuc parvulo et
delicato, sed et magnifica praeparare munera quae deceant aetatem ipsius parvulam. ac etiam divinam in [0057C]
ipso manentem majestatem: equidem debitores sumus tale ei servitutis obsequium impendere. Quoniam ipse
praevenit nos in benedictionibus dulcedinis (Psal. XX), prior ipse nobis offerens et largiens munera, ut tali
liberalitate piis mentibus suum affectum commendaret. Quod evidenter ostenditur, si diei istius, quae Epiphania
dicitur, aliarumque solennitatum, quas jam praeteritas recolimus id est natalis et circuncisionis beneficia velimus
intueri. Die siquidem suae nativitatis munus paupertatis nobis contulit Christus, quia pauper et modicus huic
mundo natus non habuit ubi caput suum reclinaret. Die circuncisionis suae, munus infirmitatis suae nobis
contulit, dum ipse signaculo circuncisionis praeceptum [0057D] legis implens (Luc. IX) per experientiam
dolores et angustias humanae infirmitatis in carne sustinuit. Die hodierna munus humilitatis nobis exhibuit,
quando ipse Rex coelorum et dominus servo suo Joanni in tantum humiliatus est, ut sacramentum baptismi ab eo
suscipere dignatus sit (Joan. III).
Videamus jam tria dona, quibus Christus ad nos veniens suae adscriptos militiae voluit locupletare,
videlicet paupertatem, infirmitatem, humilitatem. Ecce parata sunt stipendia, sed jam prodeat in medium bonus
Christi imitator et amator paupertatis, qui non vult habere praecepta vel mancipia, non administrationes vel
dignitates: qui divitias habitas abjicit, oblatas contemnit: procedat, inquam, in medium et suscipiat munus illud
gloriosum paupertatis oblatum sibi a Domino. Sed non est qui titulo [0058A] paupertatis suo regi velit militare,
eo quod ignominiosum quivis aestimet cum Christo pannis involvi, et urgente inopia reclinari in praesepe
Domini Dei sui. Nunc saltem inveniatur aliquis amator infirmitatis, quam Christus pro nobis voluit suscipere, qui
pro nomine ejus dolores et angustias libenter sustineat, famem et sitim, labores et pericula, qui contumeliis
affectus maledictioni non respondeat, et quibuslibet injuriis sentum patientiae opponat, quia in his omnibus
strenuitas apparet servi dominum suum qui haec omnia fecit fideliter imitantis. Et certe omnes manus suas ab
hoc munere excutiunt, quia plus videtur afferre oneris quam honoris. At praecipuum illud humilitatis donum,
quod tertium in numero diximus, aliquis devotus suscipiet, eoque per illud [0058B] fiet homo charus Deo et
hominibus, dum scilicet humiliatur sub potenti manu Dei (I Petri II), subjectus omni humanae creaturae propter
Christum, dum vult ministrare omnibus (I Petr. V), a nullo ministerium accipere, eligens abjectus esse in domo
Dei mei magis quam regnare in tabernaculis peccatorum (Psal. LXXXIII). Sed nec hujus muneris aliquis apparet
cupidus, eo quod humanae fecis habeat in se miseriam, elationis potius quam subjectionis amorem, nec sit aliquis
qui cum Christo ministrare velit dummodo major caeteris possit aestimari. Liquet, ut arbitror, multos esse hujus
regis ministros, si ad divitias et honores, mundique hujus delectationes invitentur, sed paucos admodum si [ad]
miserias et dolores [0058C] et ad quaeque abjecta pro nomine ipsius sustinenda fuerint invitati, nimirum si sit
qui acuto intuitu defectus humanos velit respicere. Quia sicut fundamento existente infirmo tota ruit fabrica, sic
23

