provenit. Et ideo Filius qui non ad exercendam vindictam, sed ad exhibendam compassionem in carne apparuit,
magis formam humilem quam terribilem nobis voluit exhibere. Cognosce persimile quod diximus: mater modo
lactat et nutrit et fovet filium suum, modo flagellat et increpat eundem, magis tamen de pietate materni pectoris
procedit nutrire et pascere, quam flagellare et increpare. Hoc enim naturali pietate facit, illud a filio provocata.
Sic et Filius Dei naturaliter nobis exhibet pietatem, provocatus per scelera nostra infert ultionem. Unde in Isaia
cum planctu dicit se criminosis hominibus illaturum ultionem, ubi ait: Heu consolabor de hostibus meis,
vindicabor de [0054D] inimicis meis. (Isa. I).
Dicitur etiam Verbum caro factum, quia nutrit et pascit humanitas Christi ad similitudinem carnis: et
sunt morsus quidam istius carnis conceptio, nativitas, passio, resurrectio et ascensio, quibus anima spiritaliter
pascitur, dum fides nativitatis passionis et caeterorum, quae diximus, mente retinetur. Ista caro, videlicet
humanitas Christi, dum spiritaliter comeditur, carnium diversi generis nobis saporem et esum praetendit. Si enim
ad similitudinem Christi innocenter et mansuete conversaris inter homines, carnes Agni comedisti. Si in
praelatione constitutus ad Christi similitudinem habes diligentem curam gregis tui, spiritalia et temporalia
solicite eis largiens, carnes arietis comedisti. Si injurias et tribulationes [0055A] pro Christo pateris, si carnem
tuam crucifigis cum vitiis et concupiscentiis, sicut et Christus crucifixus est, carnes vituli comedisti. Si sancta
devotione in coelum defers peccata populi interpellans pro eis, carnes hirci emissarii comedisti. Si
contemplatione coelestia penetras, inter angelos conversaris, et Deo adhaeres quasi unus spiritus cum eo
effectus, carnes columbae comedisti. Si suspiras praesentis vitae taedio et amore futurae quam desideras sicut ille
qui dixit: Heu mihi, quia incolatus meus prolongatus est (Psal., CXIX), carnes turturis comedisti. Sic ergo in
carne Christi, id est in ejus humanitate, et compassionem pariter et refectionem invenimus.
Possumus et aliter intelligere quod dicitur, Verbum [0055B] caro factum est. Siquidem Verbum Dei
moraliter habet ossa, similiter et carnem. Ossa verbi virtutes sunt, et spiritalia charismata, quibus anima roboratur
ad justificationem. Caro verbi sunt bona corporalia, quibus corpus reficitur ad consolationem. In spiritalibus ergo
viris verbum spiritus est, qui Filium Dei propter seipsum diligunt, et contemptis bonis temporalibus ei adhaerent
in justitia et sanctitate. In amatoribus hujus mundi verbum caro fit, qui Filium Dei non propter se diligunt, sed
propter bona temporalia, quae ab eo accipiuntur: et omissa omnium spiritali dulcedine, bonis temporalibus
adhaerent summa intentione. Nonne tibi videtur Verbum caro factum in his qui tantum Christiani [0055C]
nominis participes, omni studio vacant voluptatibus vitae hujus, comessationibus et ebrietatibus, carnis illecebris,
divitiis congregandis? Nonne tibi videtur Verbum caro factum in his, qui de patrimonio Crucifixi viventes,
exinde pascunt non pauperes sed canes, accipitres, histriones, et erogant illud in pravos usus et sacrilegos, quos
verbis explicare inhonestum et audientibus forte scandalum inferret? O anima misera, quae bonis istis
temporalibus per amorem tam pertinaciter insedisti, disce quid facere debeas ab homine qui accipitrem portat in
laeva ut jactet eum ad dexteram et sic praedam capiat, cui insidias tetendit. Nam si evolare eum faciat ad
sinistram, nihil proficit sed perdit operam et impensam. Sic et tu homo secularis, cujus cor in [0055D] laeva, id
est, in bonis temporalibus per amorem requiescit, fac evolare accipitrem tuum, id est, animum tuum, ad
dexteram, id est, ad capiendam vitam aeternam, ut sic a laeva ad dextram transeat dum bona temporalia in pias
causas erogat: et sic adipiscitur summam illam beatitudinem quae per dexteram significatur. Nam et isto etiam
modo, Verbum caro factum est et habitat in nobis, dum sic diligimus bona temporalia ut in illis erogandis
conemur ad coelestia pervenire. Per virtutem siquidem Verbum habitat in nobis, sicut Paulus dicit: Christum per
fidem habitare in cordibus nostris. (Ephe. VII.) Sed tu, homo, qui Christum vis in te habere habitatorem, et
domum conscientiae tuae per fidem ei praeparasti, vide diligenter an fides per charitatem [0056A] vivat in te, sic
enim Christus habitat in te. Nam si fides tua sine charitate est, fides tua mortua est, et sic Christus in te mortuus
est. Nemo ergo sibi blandiatur de bona spe exterioris conversationis formam pietatis foris praetendens in bonis
operibus, si conscientia criminosa est, si desideriis carnalibus intus aestuat, si odio vel invidia caeterisque vitiis
spiritalibus intus obsessus est, quia bonis exterioribus Christus non pascitur, quae charitatis pinguedine non
informantur. Et sicut homo mortuus cibos delicatos si ei offerantur, non suscipit ad nutrimentum, sic et Dei
Filius opera bona respuit, quae facta per malos ad bonum finem non tendunt.
Sunt autem tria quae hominem a domo sua materiali expellunt, scilicet fumus, stillicidium, et mulier
[0056B] litigiosa: et eadem tria spiritaliter intellecta Christum expellunt de cordibus nostris. Fumus ergo vanitas
est rerum temporalium, quae mutatibilitate, mortalitate vel omnimodo defectu tanquam fumus evanescunt, utpote
divitiae, honores, nobilitas, forma, et potentia hujus seculi, et caetera talia, quae amatores mundi tanquam
perpetua sine mensura super omnia diligunt: quae dum sicut fumus pertranseunt replentes cor hominis
amaritudine, Christum habitatorem de conscientia expellunt. Certe quicquid in mundo isto utile, formosum, vel
delectabile apparet, possumus histrioni comparare, qui gestus modo laetantis, modo dolentis in se suscipit, ita ut
videatur aliquando summa laeticia, aliquando [0056C] summa tristitia affectus. Sed qui perfecte eum cognoverit,
in utroque gestu stultum et quasi dementem reputabit. Eodem modo et bona ista temporalia speciem nobis
ostendunt histrionis, dum sua pulchritudine pariter et utilitate ad ineptam nos trahunt laeticiam, et in defectu suo
22

