hoc quod per desiderium affectaverant, per experientiam aggredi non praesumunt. Isti ergo ab effectu Dominicae
passionis omnino alieni non sunt, quoniam etsi per experientiam tribulationum illam non imitantur, tamen bonis
quibusdam affectibus ad ipsum venientes [0147C] desiderio juxta crucem stare videntur. Quatuor autem
affectionibus hi, qui dura pro Christo pati non possunt, cruci approximare debent, videlicet recordatione
peccatorum, memoria suppliciorum, consideratione hujus peregrinationis quod non habent hic manentem
civitatem, spe futurae retributionis. Recordatio siquidem peccatorum in conspectu Dei facit eos humiles,
memoria suppliciorum facit eos solicitos ad bene agendum et in mandatis Dei obedientes. Consideratio hujus
peregrinationis quod non habent hic manentem civitatem, revocat eos a nimio appetitu rerum temporalium. Spe
vero retributionis quandoque suspenduntur in amore coelestium bonorum. Et isti stant juxta crucem Domini. Alii
tanquam propiores membra sepulti [0147D] condiunt myrrha et aloe, ut Joseph ab Arimathia fecisse legitur
(Matth. XXVII). Membra sepulti recte vocantur miseri, et contemptibiles hujus seculi, qui suis calamitatibus
oppressi, quasi inter mortuos computantur: et sicut unione charitatis uniuntur membris Christi, ita et per
angustias tribulationum illi consepulti sunt. Myrrha vero et aloe sunt affectus compatiendi, et solicitudo
subveniendi. Qui ergo compatiuntur et subveniunt necessitatibus pauperum, anxietatibus oppressorum,
perturbationibus tristium, doloribus infirmantium, caeterisque miserorum calamitatibus, Christi membra crucifixi
myrrha et aloe recte condire dicuntur.
Qui vero sunt proximi, ipsi bajulant crucem ejus. Ideo autem dixi crucem ejus, quia non omnis [0148A]
crux, Christi crux appellari debet. Est enim crux latronis qui pendebat a sinistris: est crux latronis qui pendebat a
dextris: est crux Salvatoris qui pendebat in medio illorum. Crux latronis qui fuit a sinistris, poena est finaliter
peccantium: crux latronis qui fuit a dexteris, poena est post lapsum poenitentium: crux Salvatoris est poena
innocenter viventium. Illi ergo bajulant crucem Domini, qui cum vitae innocentiam teneant, et in justitia et
sanctitate ambulent coram Deo, tamen ac si omnium criminum rei sint, tribulationibus multis et miseriis
voluntarie propter Deum seipsos subjiciunt, aut vexatione alienae malitiae modo detractionibus linguarum, modo
injustis oppressionibus: aut etiam a persecutoribus perfusionem sanguinis [0148B] cum Christo mortificantur
gloriantes in cruce Domini, per quem eis mundus crucifixus est et ipsi mundo. Mundi crucifixio contemptus est
rerum temporalium: sicut crucifixio sanctorum tolerantia tribulationum. Sanctis ergo viris qui portant crucem
Domini mundus crucifixus est, quia omnem terrenam gloriam propter ipsum despiciunt, omnia tanquam stercora
reputantes, ut Christum lucrifaciant (Philipp. III). Sed et ipsi mundo crucifixi sunt, hoc est, amatoribus mundi a
quibus sustinent amaritudines passionum. Et quoniam de reliquo reposita est eis corona justitiae, gaudent
evestigio conformes fieri Dominicae passioni, scientes quod per patientiam tribulationum perveniunt ad gloriam
[0148C] Dominicae resurrectionis, ipso praestante Domino nostro Jesu Christo, cujus regnum et imperium
permanet in secula seculorum. Amen.

SERMO XXV. IN PASSIONE DOMINI.
Expandit librum coram me, qui erat scriptus in tus et foris, et in eo scriptae erant lamentationes et
carmen et vae (Ezech. II). Vos fratres dilectissimi qui spiritum adoptionis filiorum accepistis, et sancta
conversatione induistis Dominum nostrum Jesum Christum, memoria et moribus pariter retinetis, quod omnis
Christi actio nostra lectio est, et propterea ipse recte libri censetur nomine, quia in ipso formam vitae nostrae
legere debeamus.
Sed hujus libri seriem, qui totam reparationis [0148D] nostrae continet historiam, aliquis sanctus vir et
pauper spiritu, cujus cor ardens esset de Jesu, melius exponeret: quia melius illam intelligit qui sanctius vivit: et
lectione istius libri digni sunt, non hi qui pium nomen Domini Jesu summis labiis pronunciant, sed qui pietatem
ejus vita et moribus assequuntur. Quia tamen silere non licet, et loqui nescio, loquatur in me Dominus Deus, et
clavis David aperiat mysteria, quae potest aperire librum et solvere signacula ejus. Liber ergo cujus habita est
mentio Christus est, de quo in Apocalypsi dicitur: Vidi in dextera sedentis super thronum librum qui erat scriptus
intus et foris, signatum sigillis septem (Apoc. V), de quo etiam in Daniele dicitur: In tempore illo salvus erit
populus [0149A] tuus, omnis qui inventus fuerit scriptus in libro: et multi ex his, qui in terrae pulvere dormiunt,
evigilabunt (Dan. XII). Ipse est liber de quo Ezechiel dicit: Expandit librum coram me et caetera (Ezech. II).
Liber utique sufficiens omnibus qui et quantum delicatis ad delectationem proponit, et studiosis ad exercitium
lectionem. Quantus libri istius ineffabilis illa unio Dei et hominis, ubi tanquam per septem reales voces ab imo
usque ad summum ascenditur, ita ut humilitas homines usque in Deum sublimetur, et econtrario descendendo,
celsitudo Dei usque ad humilitatem hominis inclinetur. Vis audire septem sonos cantus istius? Recole quam
humilis, quam despectus Christus nascendo apparuit, et reddit tibi cantus iste sonum [0149B] humilem. Recole
quam mansuetum, quam pium verbo et opere se exhibuit, et reddit tibi sonum dulcem. Ad memoriam revoca
quantis signis et virtutibus claruit, et audis sonum subtilem: ad memoriam revoca, quod humanam et angelicam
68

