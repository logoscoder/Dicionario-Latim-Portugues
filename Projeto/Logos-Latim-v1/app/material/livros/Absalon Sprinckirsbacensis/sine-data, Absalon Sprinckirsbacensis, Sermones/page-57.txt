opprobriis, confossus plagis, [0125A] abjectio plebis factus est. Inde beatus Job ex personna Filii Dei dicit:
Induta est caro mea putredine et sordibus pulveris (Job VII).
Nec hoc praetereundum puto, quod in foramine petrae lumbare hoc computruisse dicitur: Foramen
siquidem munimentum solet esse eorum, quae in ipso reponuntur, ne impetu aurae, vel quacunque ventorum
violentia dissipentur. In petra ergo Christus, in foramine Christi accipitur obedientia, quae ipsum ab omni
forinseca perturbatione et tentatione custodivit: in quo tamen foramine lumbare conputruit, quia factus est
obediens Deo Patri usque ad mortem. Dominus quoque summo illi patriarchae promittit dicens: In semine tuo
benedicentur omnes cognationes terrae (Gen. XXIII): mysterium Incarnationis [0125B] de semine Abrahae
venturum esse praenuncians. Veruntamen quod de semine Abraham sive David, Christus nasciturus esse dicitur,
pia mens catholice debet accipere, non secundum seminis traductionem, neque enim Christus sic natus est ex
virili semine, sed potius ex semine Abrahae natum esse dicat secundum generis successionem.
Ipse enim angelus non de viro, sed de Spiritu sancto nasciturum esse Mariae praedicit, ubi dicit:
Spiritus sanctus superveniet in te, et caetera. Suscipe ergo virgo Maria verbum, quod tibi a Domino per angelum
transmissum est. Non enim te alloquitur ut exterreat pavidam, ut circumveniat improvisam, ut concutiat
infirmam. Quae enim nosti [0125C] in secreto cubiculi tui fabulari cum Domino, oratione penetrare coelos,
visiones angelorum videre, quid timeas in eorum colloquiis, vel dubites de promissis? Plane Spiritus sanctus
superveniet in te, ut executio promissionis nuncii fidelitatem possit comprobare. Superveniet, inquit; venit certe
Spiritus ad Virginem per electionem, festinavit per sanctificationem, appropiavit per allocutionem, superveniens
tandem, hoc est, superveniens per illam ineffabilem incarnationis operationem. Interrogemus omnes filias Evae,
quae illarum ab illo triplici vae universae carnis libera fuerat, quod Adam transmisit posteris suis: quorum
primum fuit in corruptione carnis: secundum, in praevaricatione animi: tertium, in poena damnationis. Nulli
prorsus, donec [0125D] Spiritus sanctus superveniens, super vae, inquam, iens a beata Virgine, totum illud vae
abstulit, usque adeo, ut nec corruptio carnis impuram, nec praevaricatio mentis ream, nec damnatio miseram
constitueret. O quam efficax Spiritus sancti medicina, quae adeo sanam, adeo innocentem fecit illam! Puto quod
in terra suaviter viventium inveniri non poterat, nec in nostrae convallis habitatione exordium sumpsit, et ideo
supervenit; id est, desuper venit de summis ad infirma, ut natura nostra, quae per causas inferiores tutari non
poterat (omnis quippe caro corruperat viam suam), saltem in sui languoris remedium de supernis acciperet
medicinam. Placet adhuc medicinae hujus effectum intueri, et modum languoris cum illo comparare, si forte
expediens [0126A] fuerit tali morbo tali obviare medicamento
Erant quippe duae infirmitates in nostra natura sanandae, quarum una procedebat ex superabundantia
humoris, reliqua ex vehementia frigiditatis. Superabundantia humoris, ipsa est inundatio carnalium desideriorum:
frigiditas, desperatio coelestium promissorum. His duobus duo contraria Spiritus sancti medicina in se habuit,
videlicet calidum et siccum, quatenus contraria contrariis possent curari. Et calidum siquidem fuit, ardor sive
desiderium coelestium: siccum vero fuit virtus castitatis, sive virginitatis propositum. Apposuit ergo Spiritus
sanctus in beata Virgine calidum contra frigidum, ut ardore coelestium terrena despiceret. [0126B] Siccum
quoque humido apposuit, ut proposito virginitatis et continentiae carnalia desideria in ea prorsus extingueret.
Unde etiam subjungitur: Et virtus Altissimi obumbrabit tibi. Quod est, ab aestu carnalium desideriorum
praestabit refrigerium. Sed si virtutem Altissimi Christum (qui, juxta Apostolum, est Dei virtus et Dei sapientia)
appellamus, cum ipse Dei Filius lux inaccessibilis, sol justitiae, lucifer sive stella matutina appelletur, videtur
potius debuisse dixisse: Virtus Altissimi illucebit tibi, quam obumbrabit: cum ea quae sunt lucida, magis
claritatem quam umbram praestare soleant. Quod forte verum esset, ubi juxta formam rerum naturalium etiam
Dei miracula pensare possemus. Omne siquidem umbrosum corpus in natura rerum, [0126C] suam umbram jacit
in illud quod oppositum est ei, a quo claritas procedit. A simili attende qualiter virtus Altissimi obumbravit
beatae Virgini. Res siquidem, a qua splendor processit, fuit divinitas Verbi; oppositum huic splendori, fragilitas
nostrae mortalitatis; Christi vero humanitas in conception unita Verbo suscepit in se splendorem Divinitatis:
sicque Divinitati et nostrae fragilitati interposita non solum Mariae, sed et universo orbi obumbravit, ut
obumbrationem intelligas assumptae carnis mediationem.
Et sicut radius solaris jubaris umbram oppositorum sibi corporum ad diversa loca transmittit, quod
testimonio quotidianae experientiae comprobatur: [0126D] sic Christus sol justitiae suae humanitatis
obumbrationem extendit ad diversas partes Ecclesiae, diversis temporibus. Ad orientem etenim umbram fecit,
cum in suae conceptionis ortu sive principio formam servi assumens, dedit humilitatis exemplum: ad occasum
fecit umbram, cum in passione contulit peccati remedium: ad aquilonem fecit umbram, cum descendens ad
inferos momordit infernum: ad meridiem jecit umbram, cum ascendendo testes gloriae suae transvexit in coelum.
O si et nobis, fratres dilectissimi, velit Christus indicare ubi pascat, ubi cubet in meridie, quatenus et nos, non
dico modo ut montes, sed tanquam arbusta illius umbra operiat. Quis enim in ea quievit, et est adustus? quis sedit
sub illa, et non est protectus? [0127A] Hic calor concupiscentiae refrigerium, ventus elationis obstaculum,
57

