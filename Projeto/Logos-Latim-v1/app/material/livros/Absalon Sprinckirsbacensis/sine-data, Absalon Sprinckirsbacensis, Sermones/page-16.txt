[0042C] Occidenda sunt primogenita Aegypti, resistendum est in principio illicitae suggestioni.
Percussisti (inquit) caput de domo impii, denudasti fundamentum ejus usque ad collum, maledixisti sceptris ejus
(Habac. III). Caput impii, id est origo impietatis, recordatio est nostrae pravae conversationis: fundamentum,
occultum est illicitae cogitationis: sceptrum, quod est insigne regiae potestatis, peccati est dominium.
Percutiendum ergo est caput de domo impii, ne recordatio pravae conversationis nos afficiat: denudandum est
fundamentum, ut confiteamur occulta cogitationis: maledicendum sceptris, per detestationem pravae operationis.
Ergo, si placet, fugam Heliae nobis proponamus. Videamus [0042D] qualiter ipse fugerit, ut et nos ita faciamus.
Scriptum est de Helia, quia fugit a facie Jezabel in solitudine, ibi projecit se sub umbra juniperi et obdormivit,
postmodum refectus pane subcinericio et potu aquae, in fortitudine cibi illius ambulavit usque ad montem Dei
Oreb (III Reg. XIX). Jezabel quae sterquilinium vocatur, Heliam persequitur, quando quilibet amator castitatis, a
carnis concupiscentia impugnatur. Fugiendum est ergo in solitudinem, id est solitariae vitae habitaculum, sive in
claustralis vitae conversationem, ubi nec oculus videat quod concupiscat, et ipsa solitudo inanis gloriae
occasionem praecidat. Sed nec ibi tutus eris, nisi projicias te sub umbra juniperi, id est nisi conformeris
humilitati et passioni Jesu Christi. Juniperus [0043A] arbor est humilis, contemptibilis, hispida et infructuosa, et
Christum designat. Ipse enim fuit contemptibilis, incarnatus. Unde propheta: Vidimus nec reputavimus eum (Isa.
LIII). Hispidus, id est spinis coronatus: infructuosus secundum multorum existimationem cruci appensus. Unde
dixerunt: Nos autem sperabamus quod ipse esset redempturus Israel (Luc. XXIV). Sub umbra hujus juniperi
debemus nos projicere, ejus conversationi nos conformare, in laboribus et aerumnis, in vigiliis et oratione. Sed
de junipero quid dicit poeta?
Surgamus: solet esse gravis residentibus [cantantibus] umbra Juniperi.
Umbra juniperi gravis et infirma est corpori, sic [0043B] certe laboriosum est et grave e vestigio
Christum imitari, corpus macerare, orationibus et vigiliis insistere, aequanimiter ferre silentium claustri, duritiam
lectuli, diuturnitatem vigiliarum, tractus et dispendia horarum, et propterea plerique cum Jona fugimus a facie
Domini in Tharsis, quod sonat explorationem gaudii. Declinamus ab umbra juniperi, ne gravem feramus corporis
laborem. Ideoque terrenas et transitorias consolationes quaerimus dicentes: quia bonum est uti delitiis et frui
bonis. Haec tamen est via, haec est arcta illa semita, quae ducit ad vitam (Matth. VII): quia nonnisi per multas
tribulationes intratur in regnum coelorum. Quid denique magnum sine labore conquiritur? Sic certe inter pericula
navis ad portum dirigitur, aes multis [0043C] tonsionibus in aurichalcum vertitur. Bissus multa attritione in
candorem mutatur, et vasa figuli probat fornax, et virum justum probatio tribulationis (Eccli. XXVII).
Projiciamus ergo nos sub umbra juniperi, reficiamur potu aquae et subcinericio pane. Panis subcinericius est
memoria mortis: vas aquae, lachrymae devotae confessionis. In hujus cibi formidine ambulabimus usque ad
montem Dei Oreb, id est usque ad coelestem Jerusalem, propter indeficientem sanctorum charitatem. Memoria
etenim mortis custodit nos ne peccemus in via, sicut dicit sapiens: Fili, memorare novissima tua et in aeternum
non peccabis (Eccli. VII). Lachrymae confessionis ad viam reducunt post delicta. Ergo, fratres [0043D]
dilectissimi, dum tempus habemus, ambulemus hac via, quia brevis est via, et transitoria vita. Supplicemus
Mediatori nostro Jesu Christo ut ipse sit dux viae et largitor gratiae, donec perveniamus ad montem Dei Oreb, id
est ad coelestem Jerusalem, ipso praeeunte et conducente Jesu Christo Domino nostro, cujus regnum et
imperium permanet in secula seculorum, Amen.

SERMO VI. IN NATALI DOMINI.
Dum medium silentium tenerent omnia, et nox in suo cursu medium iter haberet, omnipotens sermo
tuus, Domine, a regalibus sedibus venit (Sap. XVIII).
Multifarie multisque modis locutus est homini Deus [0044A] ab initio, ut familiaritate colloquii
creatura Creatorem agnosceret, et omni subtracta silentii occasione nunquam cessaret a laude Dei sui. Tria igitur
verba principalia locutus est Deus, quibus homo instrueretur ad vitam. Primum fuit verbum mundi creationis,
secundum fuit verbum prophetalis praenunciationis, tertium fuit verbum humanae reconciliationis. Primum
verbum, id est immensitas creaturarum praedicabat invisibilem Dei virtutem (Rom. I), quatenus tam potentem
timeret homo offendere per culpam. Secundum verbum, id est vaticinium prophetiae venturi Salvatoris
bonitatem praenunciabat, ut peccator speraret veniam. Tertium verbum quod caro factum est et habitavit in nobis
promittebat homini beatitudinem, ut juste et pie vivendo festinaret [0044B] ad gloriam.
His tribus verbis tria successerunt silentia. Primum silentium fuit defectus humanae rationis: medium
silentium fuit desiderium adimplendae promissionis: tertium silentium fuit secretum internae contemplationis.
Post primum enim verbum homo siluit, quia succumbente humana ratione invisibilia Dei per creaturas
16

