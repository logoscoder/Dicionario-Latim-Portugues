Quaelibet igitur fidelis anima angelo percutiente ab Aegypto liberata, secundo descensu Dei opus
habet, quo legem Domini immaculatam et convertentem animas in corde ejus scribat, et viam mandatorum
Domini ipsum currere doceat, ne per varios circuitus erroris iterum revertatur in Aegyptum, hoc est, in mare et
fluctus vitiorum. Unde etiam et Moysi, qui sumptus vel salvatus ex aquis [0034C] interpretatur, lex Domini data
fuisse prohibetur. Ei profecto mandata Dei et disciplina sunt utilia, qui conversus a via sua pessima vitia
detestatur, et Pharaoni servire contemnens carnalia desideria in se extinguere conatur. Ut autem lex ista ab
inquietatione sit libera, datur non in Aegypto, sed in eremo, id est in claustro, in sanctae religionis loco, ubi
erepti ab hoc seculo psallunt spiritu, psallunt et mente, et scrutantes testimonia ejus (I Cor. XIV) in lege Dei
meditantur die ac nocte (Psal. CXVIII). Iste autem descensus Dei ad hominem ubi legem accipit, fit in caligine,
in tonitruo, in fulgure, et in igne. In caligine peccatorum recordatio, in tonitruo peccatorum afflictio, in fulgure
terror discordiae [0034D] et seditionis, in igne vero affectus fraternae dilectionis. In caligine itaque nos docet ex
recordatione peccatorum humiliari; in tonitruo pro eisdem in fame et siti, vigiliis et jejuniis affligi; in fulgure
viam religionis et disciplinam in timore et mansuetudine suscipere; in igne vero studio charitatis eadem opere
implere. In his profecto quatuor omnis via religionis continetur: in interiori contritione, in exteriori afflictione, in
mansuetudine conversationis, et in vinculo fraternae charitatis. Hinc est quod Abraham immolaturus filium,
fertur secum tulisse ignem et gladium (Gen. XXII): per gladium qui incidit ex utraque parte, poenitentiam
interiorem et poenitentiam exteriorem possumus intelligere. Interior enim poenitentia incidit per contritionem
[0035A] cordis, exterior per castigationem corporis. Similiter et in igne duo inveniuntur, scilicet splendor et
calor. In splendore potest intelligi mansuetudo conversationis, de qua dicitur: Luceat lux vestra coram hominibus
(Matth. V). In calore vero ardor supernae dilectionis. Qui ergo vult seipsum offerre Deo, sacrificium secum ferat,
scilicet ignem et gladium, ut per gladium seipsum corripiat, et per ignem pacem proximi custodiat et nutriat.
Isti sunt custodes super Jerusalem constituti, qui tota die ac nocte non cessant laudare nomen Domini.
Huic siquidem nostrae civitati quatuor isti custodes sunt deputati, scilicet dolor in corde, labor in corpore,
mansuetudo in conversatione, amor in supernorum dilectione. Custodit igitur dolor [0035B] fideliter, labor
viriliter, mansuetudo suaviter, charitas confidenter.
In hac nostra Jerusalem duae sunt turres munitissimae quadris lapidibus ab imis et deinceps aedificatae,
quarum una dicitur turris fortitudinis, reliqua vero domus pacis. Prima est curiosa, secunda pacifica. Primam
tenet Martha, secundam Maria. Unde Dominus: Martha, Martha, sollicita es, et turbaris erga plurima (Luc. X).
Sollicita es labore, turbaris dolore, si ergo custodia hujus turris est Marthae, procul dubio custoditur dolore et
labore: dolore per contritionem cordis, labore per exhibitionem boni operis. Sed Mariae non est curae quod
relinquit sororem suam solam ministrare. Audi quid dicat Scriptura: Maria, inquit, domi sedebat, sedebat
[0035C] quieta, sedebat secura: quieta per virtutem mansuetudinis, secura per virtutem charitatis. Secura quidem,
quoniam perfecta charitas foras mittit timorem (I Joan. IV). Haec sunt illa quatuor ostiola, de quibus in ingressu
templi positis Regum loquitur historia, quae hoc modo erant disposita (III Reg. VI). Ut unum duplex ostium
constituerent duo et duo ad se invicem conjuncta, ut si forte placeret ea aperiri quodam modo sese celantia,
alterum post alterum posset duplicari. Unum igitur duplex ostium, dolor et labor constituunt, qui adeo connexi
sunt, quod vel raro vel nunquam sese derelinquent. Reliquum vero duplex ostium ex charitate et mansuetudine
construitur, quae etiam adeo connexa sunt, [0035D] ut ex charitate mansuetudo generetur. Illud autem duplex
ostium, quod est ex labore et dolore, per vinculum fortitudinis conjungitur: quia nisi adsit fortitudo animi, labor
quandoque ab interiori contritione separatur. Reliquum vero quod est ex mansuetudine et charitate, vinculum
patientiae connectit: quia si non adsit patientia, mansuetudo quandoque a charitate recedit. Volvuntur autem ista
ostia in cardine humilitatis, clauduntur repagulo discretionis, ut per humilitatem jactantiam caveant, et per
discretionem intemperantiam sive stultitiam non admittant. Est igitur ostium istud humilitate volubile, fortitudine
durabile, discretione mensurabile, patientia laudabile, dolore circumspectum, labore solidum, charitate
splendidum, [0036A] mansuetudine levigatum. Fecit enim, inquit, ostia duo de lignis abiegnis: et utrumque
duplex erat, et se invicem tenens aperiebatur (ibid.). Abies, ut dicitur, arbor est in superficie pulchra, proceritate
alta, ramis dilatatis circumquaque diffusa. Haec igitur ostia debent esse de lignis abiegnis, hoc est, pulchra in
spiritus hilaritate, alta longanimitate, lata pietate, sive proximi compassione. Sed jam lege Domini in sancta
professione accepta, tertius Dei descensus ad hominem, quem consolationis diximus, est necessarius, cujus eo
magis egemus praesidio, quanto fortior est pugna cum adersario. Cum enim novus Christi miles securum esse se
credit, et jam in propositi sui via viriliter incedit, ecce ex adverso impetus fortium insurgunt in circuitu ejus,
[0036B] undique fugiendi viam obstruunt et acutissima tela jaciunt, quae non solum corpus, verum etiam
animam afficiunt. Ingerit se illa nimium amabilis spes sive copia divitiarum, occurrit crebra et vehementer
importuna memoria litterarum, seculares illae et jocundae recreationes, sed et carnales infestant tentationes. In
hoc tempestatis periculo venit ad nos Dei sapientia confortando per gratiam consolationis, et illuminando per
cognitionem veritatis. In hoc tempestatis articulo confortat pusillanimem, consolatur desperantem, fatiscentem
recreat, proficienti opem fidei ministrat, sicut de eo conscriptum est: Quia calamum quassatum non conteret, et
linum fumigans non extinguet (Isa. XLII). Audi ergo [0036C] tu quia jam segregatus es a saeculo, qui novisti
12

