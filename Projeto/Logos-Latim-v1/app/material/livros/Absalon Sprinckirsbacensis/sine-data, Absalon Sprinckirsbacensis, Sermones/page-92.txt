in olla apposita est, quando suggestio venenata serpentis praemeditatione, quasi in olla decocta, praeceptum Dei
tui praevaricari te fecit (Gen. II)? Sed consilio [0195A] Helisaei, videlicet Dei prohibentis ne de fructu ligni
comederes, debueras hanc mortem admixtione farinae, id est subtili rationis examine temperasse, ut quodam
modo dulcis tibi fieret dum victrix conscientia de hoste triumphato tentationi non consentiendo gauderet.
Sed jam tardum est consilium postquam corruisti, sed nec tamen adhuc obliviscitur tui misereri Deus,
quoniam et in praesenti miseria, secundum tibi convivium praeparavit, et pro ligno vitae quo in paradiso
voluptatis conservare debueras vitam temporalem, aliud quoddam lignum vitae tibi offert, cujus fructus longe
melior, excellenter efficacior est, utpote cujus esu aeternam beatitudinem assequeris. De hoc ligno Joannes in
Apocalypsi [0195B] scribit dicens: Qui vicerit dabo ei edere de ligno vitae, quod est in paradiso Dei mei (Apoc.
II). Hoc lignum vitae, ni fallor, crux Christi est sive imitatio passionis ejus. Hoc lignum plantatum est in paradiso
Dei, videlicet in Ecclesia ut de ejus fructu omnes laborantes et onerati reficiantur: et qui in Adam mortui sunt,
extendant manum ad hoc lignum et vivant in aeternum. De hoc ligno beatus Job dicit (Job. XIV): Quia si
praecisum fuerit, rursum virescit, et pullulant amplius rami ejus: quippe quilibet gerens crucem Domini in
corpore suo, et existens imitator passionis ejus, dum per corporales molestias atteritur, spe futurae
remunerationis revirescit fortior effectus, et sic pullulant amplius rami ejus, dum propter ipsum, cui se probavit,
ad [0195C] ampliora et majora sustinenda, animus per patientiam roboratur.
Est igitur fructus istius ligni, quo secundum hominis convivium instauratur, opprobria sustinere,
paupertatem amare, laboribus et aerumnis corpus macerare, pro fratribus in necessitate animam ponere (Luc.
XIX). Comedit de fructu hujus arboris Zachaeus, quando factus amator paupertatis, dimidium bonorum suorum
dedit pauperibus, et in quo aliquem defraudavit, restituit quadruplum. Similiter et illi de hoc fructu comederunt
sustinendo opprobria, de quibus Apostolus scribit, dicens: Sustinetis, inquit, si quis in servitutem redigit, si quis
devorat, si quis accipit, si quis vos in faciem [0195D] caedit (II Cor. XI). Joannes quoque Baptista, vestitus pilis
camelorum, et pastus melle silvestri, ad hoc convivium resederat per macerationem carnis. Sic et autor vitae
eodem convivio refectus est, quando pro fratribus animam posuit. Plura sunt exempla talium, sed nunc tibi
loquor, homo, qui vovisti votum Deo Jacob: dum contumeliis afficeris, dum vilibus pannis te indutum aspicis,
dum pallet vigiliis vultus, dum jejuniis corpus atteritur, placet ne convivium hoc ad quod Christus te invitavit? O
utinam placeat, et non fastidias in praesenti sic convivari, ut in futuro fructum recipias pacatissimum: quia licet
gustus hujus refectionis amarus sit, est tamen fructus dulcis. Sic certe potio amara dum sumitur, cauterium
pungit cum inciderit, pugna [0196A] in agone periculosa est dum committitur, et tamen hinc adeptio sanitatis,
illinc mitigatio doloris, inde vero jocundus victoriae finis consequitur.
Sed non omnes capiunt verbum hoc. Quippe diversi diversis modis fructum ligni, quem praediximus,
comedunt. Alii enim comedunt et amplius appetunt, alii comedunt et fastidiunt, alii vero non comedunt sed
contemnunt. Comedunt et appetunt veri imitatores Christi, quos delectat silentium claustri, labor corporis,
parcitas ciborum, diuturnitas vigiliarum, rigor disciplinae, libertas inopiae, non aestimantes condignas passiones
hujus temporis ad futuram gloriam, quae revelabitur in eis. Comedunt et fastidiunt illi, qui pondus diei et aestus
portant, sed tamen quasi rota plaustri murmurant [0196B] sub onere, praelatis inobedientes, cum aequalibus
discordes, ad minores contumaces, impatientes disciplinae, amatores discordiae. Et ut de ciborum loquar fastidio,
si apponas eis fabam, non placet, quia nutrit melancholiam: si porros, fastidiunt propter choleram; caseus obest
pectori, indigestionem pariunt fructus arborum, et ut brevi verbo caetera comprehendam, hoc solum diligunt,
quod sederit arbitrio propriae voluntatis.
Tertii vero, qui de hoc convivio non comedunt sed contemnunt, sunt reges gentium, principes
provinciarum, pastores Ecclesiarum, imo desertores caeteri quoque amatores hujus seculi, qui mollibus
vestiuntur, et epulantur quotidie splendide, quibus parum est vestigia passionis Christi non imitari, [0196C] nisi
vita et conversatione crucem Christi quantum in ipsis est persequantur; horum plane convivium figuratur recte in
illo Herodis facto, de quo in Evangelista legitur: Cum adesset enim dies natalis ejus, fecit convivium principibus,
et tribunis suis, et primis Galilaeae, quibus convivantibus, Herodias saltavit coram rege, et placuit simul
discumbentibus, cui dum rex offerret munus pro arbitrio, illa petiit caput Joannis Baptistae (Matth. XIV).
Herodes pelliceus, Herodias gloriosa, Joannes Dei gratia interpretatur. Natalis Herodis successus est terrenae
prosperitatis: principes et tribuni et primi Galilaeae, praeeminentes sunt animi virtutes, per quas de vitiis ad
virtutes debeat transmigrare: Galilaea [0196D] enim transmigratio dicitur. Igitur Herodes est quilibet homo vitae
voluptatibus et desideriis carnis involutus, unde et pelliceus congrue dicitur: pellem, inquit Job, pro pelle, et
omnia quae possidet homo dabit pro anima sua: pellem vocans divitias et voluptates, quibus voluptuosi quique in
hac vita foventur. Iste Herodes natali suo primatibus suis convivium facit, quando in successu terrenae
prosperitatis animus carnalis virtutes animae, videlicet rationem, memoriam, voluntatem, ad delectationes rerum
temporalium inducit. Herodias, quae intepretatur gloriosa, ipsa est superbia: saltat coram discumbentibus,
quando mentes pravorum eo ipso quod voluptatibus et illicitis desideriis effluunt, ventum inanis gloriae quaerunt
92

