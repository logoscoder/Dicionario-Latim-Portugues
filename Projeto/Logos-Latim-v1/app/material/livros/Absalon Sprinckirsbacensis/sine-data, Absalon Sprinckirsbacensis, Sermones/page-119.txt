lachrymosum potest appellari. Ad primum pertinent opera illa quae beata Virgo infantiae Salvatoris exhibuit,
qualia fuerunt, illum gestare brachiis, lactare et pascere, pannis involvere, quae omnia et suavia et dulcia ac plena
jocunditatis extiterunt. Ad secundum genus activae pertinent purificatio in templo, hostiarum oblatio, visitatio
Elizabeth, peregrinatio in Aegypto, et hujusmodi quae plena fuisse curae et laboris nemo est qui ambigat. Ad
tertium pertinent opera illa Mariae, quae plena fuerunt doloris et miseriae, ut puta astare crucifixo, plangere
mortuum, declinatio persecutionum, et caetera his [0249A] similia. Tu ergo qui vis esse activus, sed non potes
primum genus activae vitae attingere, quia supra te est, neque tertium, quia amarum est, saltem medium, quod
curiosum diximus, velis attentare, et cum beato Job esto oculus caeco, pes claudo, pater pauperum, consolator
pupillorum (Job XXIII). Vide si Christum peregrinum compulisti intrare, si caecum mendicantem juxta viam
misericorditer respexisti, si vulneratum qui incidit in latrones cum sacerdote et levita non praeteristi, si in curam
illius erogasti denarios: quia haec sunt infirma Christi membra per quae Deus vult tibi operari salutem, et illis per
te impendi consolationem. Certe plerunque solet accidere ut membro quod vulnere, fractura adustione, vel livore
attrectatum fuerit, molliora [0249B] fomenta, et curam medicinalem majorem adhibeamus: Similiter est in
Christo et Ecclesia, quia infirma membra sua majori obsequio vult foveri. Unde in vanum jactat silentium
claustri, pondus diei et aestus, orationes, obsecrationes, qui affectu compassionis necessitatibus aliorum nescit
inclinari. Neque enim dedignatur esse Anna cum Phenenna, non Rachel cum Lia, non Joannes cum Cepha, non
Maria cum Martha, non dextera cum laeva, non contemplativa cum activa, quarum utraque in beata virgine
Maria aurorae nostrae excellenter fuit.
Contemplativa siquidem est serenitas illa, quae cum aurora nostra apparuit, ideo sereno comparata, quia
tranquilla est et quieta, quia habitat in silentio a perturbationibus seculi longe est remota. Unde [0249C] et
dictum est, quod Maria optimam partem elegit, quae non auferetur ab ea. Optimam dixit, non feliciorem forte,
sed suaviorem: quia bonum quandoque suave appellatur, et secundum hoc nomen comparationis elective, non
comparative accipiendum est. Sic enim contemplativa est suavis quod non activa, cum potius laboriosa et gravis
sit. Illud potius movere potest, quod subjungitur, quae non auferetur ab ea. Sicut enim alia est affectio animi rem
desiderantis, et alia affectio animi ipsa re potientis, sic alius est sensus pomi dum odoratur, et alius dum gustatur.
Sicut alia est visio imaginaria dormientis et alia visio praesentaria vigilantis, sic alia est contemplatio hujus vitae
quae fit in enigmate, et alia futurae quae erit in spe. Sicut ergo fides evacuabitur, sic et spes in futuro non
[0249D] erit: sicut scientia destruetur, ita et contemplatio hujus vitae auferetur. Quod ergo dicitur quod non
auferetur ab ea, ad statum praesentis vitae respicit, non futurae. Cum enim contemplativa ad Deum, activa ad
proximum pertineat, potest in hac vita auferri activa, quia deesse potest facultas et possibilitas bene operandi ad
proximum. Sed in hac vita non potest auferri contemplativa, quia in quocunque statu hujus vitae sit homo, habet
facultatem contemplandi Deum.
Vel si velimus referre ad statum futurae vitae, quod dictum est non auferetur ab ea, ponamus tres
species contemplationis, quarum duae primae auferuntur in hac vita, tertia vero manet in hac et in [0250A]
futura. Prima est in creaturis, secunda in Scripturis, tertia in secretis divinis. Prima est investigationis, secunda
illuminationis, tertia admirationis. Prima est quando per creaturas Creator inquiritur, et invisibilia Dei per ea
quae facta sunt intellecta conspiciuntur. Quem modum contemplandi etiam philosophi gentium habuerunt, sicut
Aristoteles qui in theologia sua causas rerum, imo causarum causas investigans, unam causam supremam reperit,
cujus nulla alia causa, sed ipsa omnium causarum causa fuerat, de qua idem dixit: O causa causarum, fac me tibi
acceptabilem. Secunda quae est in Scripturis, fit, quando animus vel legendo ad cognitionem, vel orando ad
devotionem illuminatur. Tertia vero fit dum ineffabilia Dei mysteria, quae [0250B] animus humanus ratione non
valet comprehendere, supra se facta intuetur et retractat devota admiratione, quale est quod manens Virgo filium
peperit, quod Verbum Dei carnem assumpsit, quod immortalis est mortuus, quod temporalis factus est aeternus,
et hujusmodi quae rationi magis sunt admiranda quam perspicua. Hunc contemplandi modum beata Maria
habuisse legitur, cum ipsa dixit ad angelum: Quomodo fiat istud, angele, quoniam virum non cognosco (Luc. I).
Neque enim hoc dubitando dixit, sed rei magnitudinem admirando. Quem etiam contemplandi modum forte Job
habuit cum diceret: Elegit suspendium anima mea, et mortem ossa mea (Job VII). Suspendium quippe eligere
est, secretis coelestibus per admirationem inhaerere. Haec est [0250C] optima pars Maria quae nec in futura vita
auferetur ab ea, ubi quanto familiarius secretis divinis admittitur, tanto ferventius ea admiratur. Prima quae est in
creaturis, auferetur, quia est imperfectionis, id est, ex parte: tertia est perfectionis, quae in hac vita inchoatur, et
in futura perficitur, ubi erit admiratio jocunda, et jocunditas admiranda, praeparata cohaeredibus Christi, qui in
sanctorum regno sunt ascripti, quod nobis praestare dignetur ipse Jesus Christus, cujus regnum et imperium
permanet in secula seculorum. Amen.

SERMO XLIV. IN ASSUMPTIONE GLORIOSAE VIRGINIS MARIAE.
119

