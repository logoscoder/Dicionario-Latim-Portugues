Nemo enim quantumcunque justus futuram gloriam potest promereri, et ideo totum illud bonum quod
in alia vita sancti expectant, totum est de gratia, et de merito passionis Christi. Nemo quicquid boni faciat,
quicquid supplicii patiatur, mereri potest futuram gloriam, ita quod ei quasi de jure debeatur, vel quasi Deus ei
injuriam faciat, si non dederit. Quod hac ratione ostendi potest: Omnia [0245A] bona quae facimus, dona Dei
sunt, et ideo per ea non obligatur nobis Deus, sed nos magis Deo. Nam cum aliquis dona tribuit alicui, certum est
non illum qui dat, sed illum qui accipit obligari. Recte ergo lavationem et dealbationem sancti martyres
expectant de merito passionis, quam de propriis meritis habere non possunt sicut praediximus. Sed quid speciale
martyribus attribuitur, cum dicitur: laverunt stolas suas, et dealbaverunt eas in sanguine Agni, cum non solum
ipsi, verum etiam virgines, confessores, et caeteri justi merito passionis Christi sint loti a peccatis, et glorificati.
Sed aliud est dicere, Christus lavit stolas eorum in sanguine suo, et aliud, ipsi laverunt stolas suas in sanguine
Christi. Omnes enim justos virtute passionis suae Christus [0245B] lavit et dealbavit, sed soli martyres se ipsos
laverunt, et dealbaverunt in sanguine Agni: quia sanguinem suum quodammodo sanguini Christi commiscuerunt,
et in fide passionis ejus ad ipsius similitudinem corpora sua sanguine perfuderunt. Prius autem dicitur laverunt,
postea dealbaverunt, quia sicut scriptum est: Tempora regnandi non possunt praevenire tempora patiendi. Et
propterea sancti martyres per angustam viam martyrii incesserunt, ut eo ipso nobis ostenderent quoniam per
multas tribulationes, iter nobis est ad coelum. Quo itinere gradientes si in hac vita eorum fuerimus imitatores, in
futura vita erimus gloriae consortes, praestante Domino nostro Jesu Christo, cujus regnum et imperium permanet
in secula seculorum. Amen.

SERMO XLIII. IN ASSUMPTIONE GLORIOSAE VIRGINIS MARIAE. [0245C]
Quae est ista quae progreditur, quasi aurora consurgens, pulchra ut luna, electa ut sol? (Canti. VI.)
Ordinem reparationis nostrae diligenter advertenti, videntur quaedam salutis nostrae radiasse principia, cum
beata Dei Genitrix velut aurora diei jam eminentis praenuncia, ortu suo mundo illuxit, et noctis praecedentis
facta terminus, primitias quasdam spiritus, et dona gratiarum singulariter accepit. Ipsa etenim medio quodam
noctis et diei exorta est confinio cum tetra mortis et peccati caligine, mundum involvente ante solis ortum, id est
Christi adventum, mundo apparuit, ut paulatim crescente lumine, nox auroram, aurora vero solem produceret,
[0245D] qui exortus non solum ea quae in coelo sunt, sed et quae in terra lumine claritatis illustraret.
Certe nox admodum longa ab Eva usque ad Mariam decucurrit, quae licet peccatorum tenebris esset
obscura, suis tamen vigiliis quasi fulgoribus quibusdam distinguebatur: quarum prima fuit illuminatio occultae
inspirationis: secunda, sanctio legalis eruditionis: tertia, certitudo propheticae praenunciationis: quarta vehemens
desiderium jam adimplendae promissionis. Has noctis vigilias observabant sancti ab initio, non dico super
gregem suum, sed quando hanc auroram aspicerent, sicubi pareret, si usquam sui proferret judicia, quia hanc et
rebus mysticis praefiguratam, et prophetis promissam [0246A] esse intelligebant. Primam hujus noctis vigilam
servabant Noe et caeteri illius temporis, qui occulta inspiratione fuerunt illuminati: secundam Moyses et alii
sancti patres, qui per legem spiritaliter fuerunt eruditi: tertiam prophetae, qui beatam Virginem nascituram
praedixerunt: quartam sancti illi, qui velut in puncto jam erumpentis aurorae constituti, non solum ipsam, sed et
Christum de ea nasciturum videre ardentissime gestierunt, sicut Anna, Elizabet, Simeon ille justus, et caeteri qui
expectabant redemptionem Israel. Et ut illam figuris fuisse praesignatam per exempla ostendamus, quaenam alia
fuit columba illa, quae de arca Noe tempore diluvii egressa ramum virentis olivae in illam detulit? (Gene. VIII.)
Columba etenim de [0246B] arca Noe, Maria est de Ecclesia orta, quae ramum olivae tempore diluvii in illam
retulit, quia aquis vitiorum mundum involventibus, Christum de se incarnatum in Ecclesia effudit. Qui ramus
bene virentis olivae, quae signum pacis et concordiae esse dicitur, quia Christus pacificavit ea quae in coelo sunt
et in terra, solvens medium parietem inimicitiarum in carne sua. De ipsa quoque Job oraculum texuit, dicens:
Habet argentum venarum suarum principia, et auro locus est in quo conflatur (Job. XXVIII). Argentum quippe
fuit Christi humanitas, quae a sanctis patribus tanquam a venis quibusdam secundum carnem successive
descendit. Aurum vero, Verbi fuit divinitas: et ejus conflationis locus, beata Dei Genitrix in qua Spiritus sanctus
ineffabili [0246C] operatione divinam et humanam naturam, in unam personam conflavit.
Virga quoque Moysi per quam fecit signa in Aegypto (Exod. IV), Maria est, per quam Deus fecit
mirabilia in mundo, e quibus unum de maximis est quod versa in colubrum dracones Aegyptiorum devoravit:
quia cum de se Christum in similitudine carnis peccati genuit, omnia crimina, omnes haereses impiorum quae
Aegypto hujus mundi illudebant, tum virtute prolis, tum exemplo suae sanctitatis delevit. Nec aliam puto per
amygdalum illam significari, de qua Salomon loquitur dicens: Florebit amygdalus, et impinguabitur locusta,
dissipabitur caparis (Eccl. XII). Amygdalus enim quae ante caeteras floret arbores, Mariam significat, [0246D]
quae prae caeteris sanctis, floribus virtutum emicuit, imo et ante caeteros florem illum specie et odore
117

