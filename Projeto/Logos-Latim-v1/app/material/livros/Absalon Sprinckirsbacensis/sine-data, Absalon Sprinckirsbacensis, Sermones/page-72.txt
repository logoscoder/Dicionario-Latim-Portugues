sacerdotes oblaturi hostias, manus suas lavabant. Ubi per mare aeneum lex divina, per manus operationes
accipiendae sunt. Quicunque ergo sacrificium dignum Deo vult offerre, debet manus suas lavare in hoc mari
aeneo, id est operationes suas secundum praecepta divina dirigere: hoc mare alibi crystallo comparatur, ut in
Apocalypsi: Et in conspectu sedis, inquit, erat tanquam mare vitreum simile crystallo. Sicut enim crystallus lapis
clarissimus, objectu solis scintillulas ignis ex se emittit, sic lex [0155C] divina opere adimpleta, exemplo
bonorum operum in cordibus fidelium ignem charitatis accendit.
Sunt etiam et clavi necessarii, ut firmiter cohaereat machina totius operis, qui sunt quatuor virtutes
principales: justitia, fortitudo, prudentia, temperantia, in quibus vita bonorum operum consistit, ut in his quae
bene agenda sunt, justitia praebeat rectum judicium: fortitudo, auxilium: prudentia, consilium: temperantia,
solatium. Ponte igitur hoc sic consummato, torrentis hujus patet transitus: nec est jam cur desperet pusillanimis,
cur desistat debilis, cur deviat ignarus, cur paveat formidolosus cur non incipiat parvulus, cur non perveniat
adultus. Christus enim dux viae factus est fortis, ut [0155D] custodiat: sapiens, ut dirigat: potens, ut perducat.
Si ergo vis hunc torrentem pertransire, si Christum cupis imitari, per hujus pontis medium iter tuum
dirige: et si vis cavere praecipitium, non declines ad dexteram vel ad sinistram. Sunt enim aliqui, qui per hunc
pontem e transverso gradiuntur, et ideo corruunt: alii per ipsum oblique gradiuntur, et deficiunt: alii directe, et
pertranseunt. Qui e transverso super hunc pontem gradiuntur, sunt illi qui per lamenta confessionis et
poenitentiae vias suas mala deserentes, iter bonae vitae quod ad Christum ducit, arripiunt: sed in ipsis principiis
ad vitia, quae reliquerant, revertentes, modo luxuria dissoluti, modo superbia elati, modo ambitionibus
caeterisque [0156A] vitiorum tumultibus distracti, quasi e transverso gradientes in praecipitium ruunt, de quibus
in psalmo scriptum est: Veruntamen propter dolos posuisti eis, dejecisti eos dum allevarentur (Psal. LXXII).
Propter dolos, inquit, hoc est, quod dolosi sunt et in veritate non persistunt, posuisti eis delectationes istas
temporales, ut in ipsis fallantur: dejecisti eos in ipsis suis delectationibus, dum alleviarentur, id est dum sibi
alleviati viderentur. Qui vero oblique per hunc pontem incedunt sunt hi, qui multa devotione bona opera
incipiunt, et assiduitate bonae conversationis Deo serviunt: nec recedentes a templo ejus die ac nocte, sed
tempore tentationis imminente, dum vultus incipit pallere vigiliis, corpus jejuniis marcessere, dum hinc asina
[0156B] gemit sub onere, illinc quandoque pungit vexatio alienae maliciae, retardari incipiunt, et in tentatione,
ubi fortes esse debuerant, ibi a bono opere desistunt, de quibus scriptum est: Filii Ephrem intendentes et
mittentes arcum, conversi sunt in die belli (Psal. LXXVII). Filii Ephrem, id est fructificationis, qui fructum
facere debuerant, intendentes et mittentes arcum, hoc est, pugnam fortiter aggredientes, conversi sunt retrorsum
in die belli, hoc est, in tempore tentationis. Qui vero directe per ipsum gradiuntur sunt hi, qui in terra hujus
mortalis vitae adhuc positi torrente interposito terram viventium voto et desiderio respiciunt: et exemplis
sanctorum accensi, mandatis divinis eruditi, virtutes et opera, quae mente conceperunt, student [0156C] bene
vivendo adimplere, bibentes cum Christo de torrente passionis, ut cum ipso inebrientur gaudio futurae
resurrectionis. In hoc enim Christus de torrente in via bibit, in hoc exaltavit caput, ut hi qui per hujus seculi
agones, per amaritudines passionum in praesenti vita humiliantur, in jocunditate futurae gloriae cum ipso capite
suo exaltentur. Est autem caput istud Christus, de quo dicit Apostolus, quod constituit eum caput Ecclesiae, quae
corpus ipsius est (Ephes. V). Caput Ecclesiae autoritate creationis, caput Ecclesiae plenitudine gratiae et
veritatis, caput Ecclesiae principio Christianae religionis. Hoc caput quatuor modis a nobis exaltatur: primo,
immensitate suae majestatis; secundo, velamine nostrae [0156D] infirmitatis; tertio, cruce voluntariae passionis;
quarto, per gloriam hodiernae resurrectionis. Immensitate suae majestatis a nobis exaltatur, quoniam in sui natura
immensus et infinitus omnem creaturam excellit, unde Job: Excelsior est coelo, et quid faciam? profundior
inferno, et unde cognoscam? Longior est terra mensura ejus, et latitudo mari (Job XI). Velamine nostrae
infirmitatis a nobis exaltatur, quoniam anima humana nube corporeae infirmitatis a nobis obscurata, non nisi per
speculum et in enigmate ipsum contemplari praevalet, unde David: Accedet homo ad cor altum, et exaltabitur
Deus (Psal. LIII). Hoc est quod sponsa sponsum in Canticis per fenestras et cancellos, quasi stantem retro
parietem, intuetur [0157A] (Cant. II). Per fenestras quippe et cancellos, hoc est, ex parte eum respicit, quem
pariete sive muro suae infirmitatis interposito ad plenum non comprehendit. Hoc etiam est, quod transeunte
Domino Helias pallio suo vultum operuit. Iste transitus aspiratio quaedam divinae gratiae, qua anima ad horam
visitatur, accipiendus est. In quo transitu Helias, id est vir quilibet contemplativus, pallio vultum suum cooperit
(III Reg. XIX), quando velamine humanae infirmitatis interposito, cognitionem, quae per vultum accipitur, ad
Deum plenarie non extendit.
De exaltatione voluntariae passionis in Evangelio scriptum est: Ego si exaltatus fuero a terra, omnia
traham ad meipsum (Joan. XII). Et de hac exaltatione [0157B] sponsus in Canticis dicit: Ascendam in palmam,
et apprehendam fructus ejus (Cant. VII). De exaltatione vero hodiernae resurrectionis praesens solemnitas multa
profert testimonia, quae non solum scientia, sed etiam firmiter tenent hi, qui a vana sua conversatione abstracti,
justitia et sanctitate Christum induerunt: et in mortali corpore adhuc positi, profectu virtutum et bonorum operum
72

