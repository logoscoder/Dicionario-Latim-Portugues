ascendam super altitudinem nubium, et ero similis Altissimo (Isa. XIV). Christus ergo super primum coelum
assumptus est, quando caput Ecclesiae secundum hominem factus est, unde dicit Apostolus: Quoniam ipse est
caput corporis sui, quod est Ecclesia (Coloss. I). Et Psalmista ex persona hominis assumpti dicit: Ego autem
constitutus sum rex ab eo super Sion montem sanctum ejus, praedicans praeceptum ejus (Psal. II). Super coelum
angelicae conditionis videbat eum Isaias ascendisse, [0183B] cum diceret: Vidi Dominum sedentem super
solium excelsum et elevatum (Isa. VI). Cum enim per solium excelsum angelica natura, per solium elevatum
humana natura accipiatur, recte utrique praesidere dicitur: quoniam coelum ascendendo et super angelicam et
super humanam naturam exaltatus est. Unde Paulus in Epistola ad Hebraeos: Sedet, inquit, ad dextram majestatis
in excelsis, tanto melior angelis effectus, quanto differentius prae illis nomen haereditavit (Hebr. I).
Ad coelum divinae majestatis Christi humanitas elevata est, quando verbo Dei ita unita est, ut
assumptum assumens, et assumens assumptum fieret, ut quae tam ineffabilem haberent inter se unionem, nullam
in majestate vel potestate reciperent divisionem. [0183C] Nam quod humana natura eandem habeat potestatem
cum Verbo, evangelica veritas testatur dicens: Data est mihi omnis potestas in coelo et in terra (Matth. XXVIII).
Quod venerabilis Beda exponens dicit, non hoc esse dictum de coaeterna Patris divinitate, sed de assumpta
humanitate. Leo etiam papa assumptam humanitatem eandem habere potestatem cum Verbo luculentissime
prosequitur, cum de trium magorum muneribus loqueretur dicens: Thus Deo, myrrham homini, aurum regi
offerunt, scientes divinam humanamque naturam in unitate venerandam, quia quod erat in substantiis proprium,
non erat in potestate diversum. Hugo etiam noster penes quem inter modernos sacrae Scripturae est [0183D]
singularis autoritas, vociferatur et clamat, dicens: Humanitatem Verbi in anima rationali a prima contentione sui
ex ineffabili unione divinitatis plenam et perfectam potentiam, bonitatem et virtutem habuisse credimus, quia,
sicut idem alibi dicit, sicut Filius Dei hominem assumpsit, ut qui assumpsit, et quod assumpsit una essent in
Trinitate persona. Et propterea personam assumentem negant habere veritatem divinitatis, qui naturam humanam
assumptam in personam, et ideo personam negant habere plenitudinem potestatis.
Hi tres coeli quos distinximus, sunt hi ad quorum tertium se esse raptum Paulus commemorat (II Cor.
XII). Siquidem super coelum Ecclesiae positus est, autoritate praelationis; super coelum angelicae naturae
elevatus [0184A] est, eminentia cognitionis; ad coelum divinitatis raptus est, singulari quadam specie
revelationis. Super primum coelum positus est, quando Ecclesiam Dei regendam suscepit: super coelum
secundum elevatus est, cum edoctus est de ordinibus angelorum, de nominibus et ministeriis eorum, sicut in
textu Epistolarum ejus perpendi potest. Ad tertium vero coelum raptus est, quando audivit arcana verba quae non
licet homini loqui.
Vides, ni fallor, quomodo Christus noster formosus in schola sua gradiens, in multitudine virtutis suae
coelos ascenderit. Sed difficilis admodum ascensus, qui de terra ad coelum usque dirigitur, et tu quid facies, qui
adhuc teneris corpore mortis hujus? Si ascendere volueris, desidia spiritus, moles [0184B] corporea, amor vitae
hujus retardant te, et postremo divinae sententiae animadversio, qua dictum est: Terra es, et in terram ibis (Gen.
III). Flebilis admodum sententia super filios Adam, qua omnes terrae addicti sunt. Sed utinam si terrae tribuunt
quod suum est, etiam et coelo redderent spiritum qui coelestem habet originem, quam de coelo acceperunt.
Spiritus enim rationalis depositum quoddam est coelitus nobis commissum, quod omni diligentia servandum, et
fide inviolata restituendum ei qui commisit: quoniam in hoc deposito committere fraudem, fidem utique negasse
est. Quid ergo dicturae sunt miserae illae animae, quando is qui deposuit, ponet rationem cum eis, qui depositum
tam nobile coelestis regis signaculo insignitum tantis [0184C] criminibus et enormitatibus subdiderunt. Imminet
certe, imminet, et jam prope est ut repetat quod commisit, ut coelo restituat quod de coelo nobis est commissum,
et ecce in praeceps pene feruntur omnia quae sursum ascendere debuerunt.
Currunt enim tria Babylonis flumina inter coelum et terram, quae deorsum rapiunt ascendere cupientes,
quorum primum est inundatio carnalium cupiditatum: secundum, cursus spiritalium tentationum: tertium, vexatio
imminentium molestiarum. Primo flumine rapiuntur carnales homines, qui, exterminata omni puritate et
mundicia vitae, vitiis et concupiscentiis se subdiderunt, et voluptatibus et immundicia vitae suffocati animam
gehennae praeparant, [0184D] quam coelo reddere debuerunt. Non minus isto periculosus est secundus fluvius,
videlicet cursus spiritalium tentationum, quae sunt odium, invidia, irae, rixae, dissensiones, ambitio, superbia, et
his similia, quibus infelices illae animae deorsum rapiuntur, quibus onerosa aliena prosperitas, semper
machinantes malum et invidentes alienae virtuti, suspiciosi, dolosi, fallaces, inventores scelerum, sine affectione,
absque foedere, cum bonis et modestis discoli, cum perversis hominibus foederati. Tertio flumine trahuntur
deorsum pusillanimes et inconstantes corde, qui illatas sibi foris injurias prae pusillanimitate spiritus ferre non
possunt, et ideo quolibet vento detractionis et molestiae ab itinere rectae conversationis excluduntur.
[0185A] Ut ergo hic pateat transitus, ut flumina haec sicco pede possint pertransiri, tria subsidia
necessaria sunt, videlicet virga Moysi, arca testamenti, pallium Heliae. His enim tribus divisiones aquarum
86

