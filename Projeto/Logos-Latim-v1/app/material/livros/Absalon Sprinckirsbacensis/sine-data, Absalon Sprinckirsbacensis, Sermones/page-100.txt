Secundum etiam Spiritus sancti donum, quod inflammans appellavimus, triplici specie subdividitur. In
aliis enim Spiritus sanctus est flamma, in aliis lux, in aliis scintilla. Unde Ezechiel dicit: Quoniam in medio
quatuor animalium erat ignis, et de igne fulgur egrediens, et scintillae quasi aspectus aeris candentis (Ezech. I).
Per ignem flamma intelligitur, naturaliter sursum tendens: per fulgur, [0210D] lux in latum se diffundens: per
scintillas, ignei quidam carbunculi, qui levi aliquo impulsu sursum feruntur, sed in se cito deficientes ad ima
iterum relabuntur. His ergo qui primitias Spiritus acceperunt, quasi flamma datus fuit, quia desiderio coelestium
praemiorum sursum erecti, toti tendebant ad coronam: postmodum Ecclesiae doctoribus spiritus quasi lux fuit,
dum verbo doctrinae, et semine fidei in latum se extenderunt, usque adeo, ut per quatuor mundi partes novos
Deo filios generarent. Nostro vero tempore spiritus scintillulae comparantur, quia, etsi sunt qui bona affectione
animi quandoque ad Deum respiciunt, tamen continuum annum fervorem non habentes, a suo proposito cito
tepescunt. Tertium similiter Spiritus sancti donum, [0211A] quod pacificans dicitur, aliis datur ad pacem
reconciliationis, aliis ad pacem mutuae dilectionis, aliis ad pacem aeternae felicitatis. Ad pacem reconciliationis
apostolis, de quibus canitur: Quia erant portantes pacem. Deus enim erat in ipsis mundum reconcilians sibi.
Universis autem datum est ad pacem mutuae dilectionis, quibus datur servare unitatem spiritus in vinculo pacis.
Unde dicitur: Pacem relinquo vobis, pacem meam do vobis (Joan. XIV). Solis autem electis in futuro dabitur ad
pacem aeternae felicitatis. Habemus jam donaria illa, quae a Sponso suo in dotem accepit Ecclesia. Quid restat?
Ut probet seipsum homo, qui filium Ecclesiae se nominat, si ipsa donaria jure haereditario suscepit, quibus
dotata est Ecclesia in die desponsationis [0211B] suae, utrum videlicet per donum purgans fleat quod commisit,
utrum per donum inflammans desideret quod perdidit, utrum per donum pacificans, quod in se discordat
pacificat et componit. Sed quomodo probabimus nos habere haec dona? Respiciendum est ad ipsa opera.
Siquidem ipsa opera fenestrae quaedam sunt Spiritus sancti, per quas foras erumpit, et in homine esse
cognoscitur. Et ut mihi videtur, lux ista visibilis habet similitudinem aliquam cum luce spiritali, id est, gratia
Spiritus sancti. Cum enim lux ista, quam videmus domum hanc orationis, vel aliam quamcunque radiis suis
percutit, satis videtis quia non solum foris, sed etiam intus viam sibi facit, per ostia intrat, fenestras penetrat,
foramina circuit, et [0211C] ubicunque invenit aditum, lumen suae claritatis infundit. Eodem modo, fratres
dilectissimi, fenestrae quaedam Spiritus sancti sunt in nobis, per quas lux ejus foras egreditur, scilicet bona
opera, manus, pedes, oculi, lingua, quae in ministerium Dei sanctificata semper habere debemus: ut lingua
loquatur ad exhortationem, manus operetur ad aedificationem, oculi videant ad circumspectionem, pedes
ambulent ad utilitatem. Quid demum aliud in viris religiosis sunt signa ista exteriora, nisi fenestrae quaedam
Spiritus sancti? Utpote expansio manuum, flexio genuum, tunsio pectoris, inclinatio capitis. Expansio manuum
enim desiderium significat coelestis gratiae: flexio genuum signum est reverentiae: tunsio pectoris, poenitentiae:
inclinatio [0211D] capitis, obedientiae. Verumtamen multos videmus dona Spiritus sancti accipere, quae quia ad
debitum finem non referunt, occasione gratiae qua boni esse debuerant, deteriores fiunt. Quod et Propheta nobis
significat cum dicit: In mari via tua, et semitae tuae in aquis multis, et vestigia tua non cognoscentur (Psal.
LXXVI). In mari quod salsum est et amarum, peccata illa significantur, quae secum amaritudinem afferunt,
utpote irae, rixae, dissensiones, invidiae, contentiones, aemulationes. Per alias aquas quae dulces sunt, caeterae
passiones animi, quae secum afferre videntur delectationes: ut fornicatio, immunditia, luxuria, comessationes,
ebrietates et caetera talia. In hoc ergo mari [0212A] et in his aquis quandoque est via Dei sive semita per
collationem donorum, sed vestigia ejus non cognoscuntur, quia per ipsa dona Deus non sicut oporteret
glorificatur. Quis dubitat dona Spiritus sancti esse peritiam Scripturarum, facundiam verborum, legere distincte,
cantare acute? Et tamen, cum his donis multi sunt sermone impudici, aspectu lascivi, dissoluti in opere,
incompositi habitu et conversatione. Quid ergo prosunt ista? imo magis obsunt. Quod ex verbis Ezechielis etiam
conjici potest, qui dicit se vidisse librum, in quo scriptum erat, lamentationes et carmen et vae: Expandit, inquit,
librum coram me, qui erat scriptus intus et foris, et in ipso scriptum erat lamentationes, et carmen, et vae. Certe
lamentationes spectant ad veniam, carmen ad gloriam, vae ad gehennam. His [0212B] itaque Scripturae sunt
lamentationes, qui in ipsis sive legendo, sive cantando, sive orando materiam plangendi peccata sua inveniunt.
Illis sunt carmen, qui cum attestatione bonorum operum, per promissiones Scripturarum spem futurae gloriae
concipiunt. Illis autem sunt vae, qui dum legendi sive psallendi gratiam accipiunt, eo ipso vanitatem sectantes in
cogitationibus suis evanescunt. Vis ergo bene psallere? ad psalmum necesse habes adjungere psalterium. Quod
ergo psalmus sonat in ore, psalterium consonat in corde. Nec loquor modo psalterium decem chordarum, quo
olim psalmi decantabantur in Veteri Testamento, imo aliud quoddam psalterium septem chordarum, psalterium
[0212C] spiritale, quo psalmi in Novo Testamento decantantur, scilicet spiritum septiformis gratiae. Ipse ergo
Spiritus sanctus est psalterium: septem chordae ipsius, septem dona Spiritus sancti, scilicet spiritus timoris
Domini, spiritus pietatis, spiritus scientiae, spiritus fortitudinis, spiritus consilii, spiritus intellectus, spiritus
sapientiae. Primum donum spectat ad humilitatem, secundum ad mansuetudinem, tertium ad cordis contritionem,
quartum ad desiderium justitiae, quintum ad affectum misericordiae, sextum ad munditiam cordis, septimum ad
quietem contemplationis. Ergo prima chorda reddit sonum gravem, secunda suavem, tertia lugubrem, quarta
sonorum, quinta concordem, sexta acutum, septima vero superacutum. Tange [0212D] ergo primam chordam
psalterii, et psalles humiliter; secundam, et psalles suaviter: tertiam, et canes prudenter: quartam, et canes
viriliter: quintam, et psalles concorditer: sextam, et psalles sinceriter: tange septimam et sic psalles sapienter.
100

