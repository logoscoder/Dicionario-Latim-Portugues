triplici salutatione triplex concordia nobis significata est, videlicet Dei ad hominem, angeli ad hominem, hominis
ad hominem. Discordabat enim Deus ab homine propter peccatum primae praevaricationis. Discordabat angelus
ab homine, quia, cum conservi in obsequio Dei esse debuissent, homo se subdiderat dominio diaboli.
Discordabat homo ab homine, Judaeus a gentili, eo quod iste Deum, ille vero idola coleret. In prima [0131B]
ergo salutatione significatur concordia Dei ad hominem, quia Deus erat in Christo mundum reconcilians sibi. In
secunda significatur concordia angeli ad hominem, qui per Christum cohaeredes vitae aeternae facti sunt. In
tertia significatur concordia hominis ad hominem, quia Judaeus et gentilis mediante lapide angulari, qui Christus
est, in una fide sociati sunt. Et quoniam haec triplex concordia per beatam Virginem facta est, dicat Deus, dicat
angelus, dicat homo: Ave, Maria. Haec concordia, ut puto, in hoc etiam significata est, quod nomen primae
matris, id est Eva, mutatur in verbum salutationis. Siquidem hoc nomen Eva duas voces geminam miseriam
humanae naturae praetendentes in se habet, videlicet, etc. Cum duplici enim miseria homo in [0131C] hunc
mundum nascitur, id est culpa et poena. Quando ergo nomine illo converso Mariae dicitur: Ave, per hoc datur
intelligi quoniam, per beatam Virginem, et culpa in veniam, et poena in gloriam commutata est. Et attende si
placet quod, ave quandoque est vox optantis, quandoque vox orantis, quandoque congratulantis. Vox optantis
est, cum dico proximo meo: Ave, quia opto ei salutem: vox orantis est, cum dico: Ave, crux preciosa. Non enim
ligno salutem opto, quam habere non potest, sed oro ut virtus crucis mihi salutem operetur. Vox congratulantis
est, cum modo dicit Ecclesia: Ave, Maria, vel cum dicit: Salve, sancta parens. Ac si diceret: Congratulor, vel
congaudeo tuae saluti.
[0131D] Dicat ergo Ecclesia congratulando, dicat angelus optando: Ave, Maria, quod interpretatur,
maris stella. O si detur illius copia, qui eam vocavit stellam maris: o si conserte cum eo loqui liceat: quoniam
quisquis fuit ille deorum, qui eam sic vocavit, non solum verbosum, sed et contentiosum me ei impendam. Quare
non magis eam coeli stellam, quare non magis eam mundi stellam vocavit? Certe nomen maris amaritudinis
significativum est. Nunquid de eodem fonte hauriunt dulcem et amaram aquam? nunquid ipsa, quae mater est
misericordiae et pietatis, mater est amaritudinis? Absit! Propterea ergo non immerito et coeli stellam, et mundi
stellam, et demum stellam maris appellabo eam. Coeli stellam, propter eminentis gloriae praemium: [0132A]
mundi stellam, propter justorum solatium: maris stellam, propter miserorum refugium. Stella coeli est, quae sua
claritate caeteros sanctos illuminat: mundi vero, id est justorum, qui propter munditiam cordis recte mundus
vocantur: stella est, quia ipsi affectu devotionis ad illam respiciunt, contra pressuras hujus mundi consolationis
beneficia consequuntur: maris vero stella est, quoniam omnes miseri, omnes in amaritudine criminum fluctuantes
ab ipsa opem refugii exposcunt. Omnes ergo animae Virgini matri devotae laetabundae dicant: Ave coeli stella,
ave mundi stella, ave maris stella, ave Maria. Vel ut modo video recte stella maris vocata est. Tempore enim
hujus salutationis nulli erant in coelo beati, in mundo nulli justi, vel admodum [0132B] pauci, sed omnes erant in
mari, hoc est, in amaritudine peccatorum involuti. Et ideo juste maris stella, id est miserorum stella nuncupata
est. Sicut enim stella haec navigantibus in mari rectae viae inditium est, sic et Maria in hoc mundo tortuose
viventibus, aliis rectam viam bonae operationis, aliis rectam viam humilitatis, aliis rectam viam castitatis
ostendit. Ob hanc miseriam tollendam Gabriel ad Virginem missus est, qui fortitudo Dei interpretatur. Siquidem
opus erat fortitudine, ut genus humanum a tanta miseria liberaretur.
Et attende quia nuntians fortitudo, nuntius fortitudo, nuntiatus fortitudo, sed nuntians fortitudo Deus,
nuntius fortitudo Dei, nuntiatus fortitudo [0132C] deificata potest appellari. Nunciatum dicimus hominem
assumptum a Verbo, qui deificatus est, id est Deus factus. Sicut enim magnus ille Hugo sancti Victoris dixit: Qui
negat hominem assumptum esse Deum, negat eum assumptum esse in Deum. Nec obviat autoritas illa
Hieronymi quae dicit: Legimus Deum humanatum, non hominem deificatum: quae sic intelligenda est, quia non
prius homo, et postea Deus est factus, sed ex quo fuit, simul et homo et Deus fuit. Nuntius ergo fuit fortis, ut
mandatum Dei fortiter impleret: nunciatus fortis, ut in carne assumpta diabolum fortiter vinceret: nuncians fortis,
ut devictum diabolum fortiter alligaret.
Ut autem ad stellam nostram revertamur, qui in [0132D] mari sunt vident eam a remoto: qui in mundo,
vident eam e vicino: qui in coelo, vident eam e proximo. Qui aliquid videt a remoto, rem quidem videt, sed
neque genus neque personam rei discernit: qui e vicino videt aliquid, rem et genus rei discernit, sed non
personam: qui e proximo videt aliquid, et rem et genus rei et personam cognoscit. Qui ergo in mari sunt, stellam
nostram a remoto respiciunt: quia homines in magnis criminibus velut in mari fluctuantes, quamvis timore
supplicii, affectu tenui quandoque ad Deum, vel ad ea quae Dei sunt respiciunt, tamen caligine peccatorum
involuti, a contemplatione coelestium repelluntur, sicque nihil spiritalis gratiae in se experientes, [0133A]
coelestia quodammodo a longe vident, sed non statum nec praesentiam eorum possunt advertere. Justi vero qui
in mundo, id est in mundicia cordis positi sunt, stellam hanc vident e vicino, quia dum sancte vivendo in coelis
habent conversationem, per stillicidia gratiae futuram vitam praegustantes, etiam statum sanctorum pro modo
hujus vitae concipiunt. Qui vero in coelo sunt, stellam istam vident e proximo, quia immediate Deo fruentes,
oculo contemplationis serenato, perspicaciter sanctorum praesentia pariter et visione delectantur.
60

