[0276B] Tollantur igitur necesse est de medio contractio avaritiae, superbiae operimentum, caecitas
ignorantiae, ut Deum Deique sanctos mentis oculis possimus intueri, et tendere ad coelestem illam gloriam,
quam constat nobis esse repromissam. Ut tamen fructuose valeamus visum ad coelum dirigere, oportet nos non
retrorsum vel a latere, sed potius ante nos directe oculos ad coelum levare: quoniam a dorso vel a latere coelum
respicientes aut offendunt pedibus, aut errant in via. A dorso vero coelum respiciunt illi, qui in vita sua praeterita
et bonis operibus quae fecerunt, nimis confidunt, cum magis ea quae retro sunt deberent oblivisci, et se in
anteriora extendere. Statuentes enim ante oculos suos quomodo vitia reliquerint, pugnaverint contra [0276C]
tentationes, majoribus fuerint sociales, quomodo demum disciplinam tenuerint, et portaverint pondus diei et
aestus, eo ipso se dignos aestimantes in charitate tepere incipiunt, et dissoluti esse in disciplina et circa vitae
terminum cum ferventiores spiritu esse debuerant pene frigidi et sine virtute inveniuntur. Non sic certe exul qui
tendit ad patriam, qui semper fortius iter agit donec perveniat: non operarius diurnus, qui continue laborat donec
opus dici perficiat: non sic sitiens, qui fontem aquae desiderat, quousque perveniat ad illum. Sed neque anima
Deum sitiens cessare debet a cursu boni operis, quousque ad eum perveniat, quo frui concupivit. A latere vero
coelum respiciunt, qui propter [0276D] bona temporalia et voluptates vitae istius, in quibus quietem sibi habere
videntur, Deum venerantur, largiuntur eleemosynas, et ecclesias frequentant, magis devoti Deo pro eo quod
acceperunt, quam pro spe vitae aeternae quam minus diligunt. De quorum numero Satan beatum Job existimans
dixit: Nunquid Job frustra timet Deum? Operibus manuum ejus benedixisti, et possesso ejus crevit in terra (Job
I); quasi diceret: Qui tot bona a Domino in terra accepit, non est mirum si pro eis innocenter se gerit. Qui ergo
sic a latere Deum respiciunt, nequaquam visum mentis per viam dirigunt quae ad Deum conducit. Via enim recta
est, ut per illos labores, incommoda, persecutiones, et injurias sustineamus: quia a deliciis ad delicias tendere iter
[0277A] omnino tortuosum est, nec viatorem aliquando ducit ad metam salutis.
Directe ergo ante faciem nostram coelum nos respicere oportet, ut faciem, oculos, aures, os, manus, et
pedes ad Deum convertamus: faciem ipsam, cognoscendo, oculos; mentis intentione in ipsum dirigendo, aures
obediendo, os recta et bona loquendo, manus justa operando, pedes bona cogitando: nec aliquod membrum nostri
corporis desit in ministerium sui Creatoris. Ut quid enim recta via non ambulemus? Siquidem et laboris
praemium, et contra pericula subsidium a sanctis Dei nobis proposita sunt. De ipsis enim dicitur: quia lucent in
firmamento coeli, et illuminant terram: lucere respectu luminis, illuminare respectu illuminati dicitur. [0277B]
Lucent ergo sancti Dei, quia claritatem visionis Dei jam assecuti sunt. Illuminant terram, dum miraculis,
eruditione, conversatione, in terra peregrinantes informant, ut sic eorum exemplo et coeleste speremus
praemium, et ab ipsis habeamus sanctae vitae documentum. Quis ergo tam inops est recti consilii, ut a paupertate
non festinet ad sufficientiam, a tristicia ad laeticiam, ab angustiis ad voluptates? Haec enim tria sanctis in
praemium reposita sunt, videlicet aeterna societas de qua dicitur: Sociabor cum apparuerit gloria tua (Psal. XVI).
Interna jocunditas, de qua scriptum est: Exultent justi in conspectu Dei (Psal. LXVII). Jocunda voluptas, de qua
dicitur: Delectationes in dextera Dei usque in finem (Psal. XV). Ut qui in hac vita [0277C] pro Christo fuerunt
miseri, in illa vita recipiunt omnium bonorum sufficientiam, qui pro eo luxerunt perfectam consequantur
laeticiam, et qui pro eo calamitates passi sunt, ibi delitias possident sempiternas, praestante Domino nostro Jesu
Christo, cujus regnum et imperium permanet in secula seculorum. Amen.

SERMO XLIX. IN FESTO OMNIUM SANCTORUM.
Duae pennae singulorum jungebantur, et duae tegebant corpora eorum (Ezech. I).
Verbum quod audistis, fratres, et laeticiae materiam in se continet, et doloris. Quod enim animalium
illorum corpora pennis tegi dicuntur, indicium est [0277D] infirmitatis: quod autem reliquae jungebantur, signum
est futurae glorificationis. Quoniam ergo in vita praesenti mens peccati conscia opus habet protectione, monemur
universi per verbum istud infirma nostra tegere, ne nudi appareamus, ut in futurae illius vitae gloria expediti,
pennas assumamus praeparatas non infirmitati, sed consummatae sanitati. Anima igitur adhuc infirma pennis
opus habet, non quibus volet, sed quibus se tegat et muniat, ut adhuc fragilis corpore, mente lubrica, dissidens
moribus, errore implicita, ad studia iners, ad voluptates prona, tarda ad sapientiam, velox ad impietatem: de
praeteritis nuda, de praesentibus exigua, de futuris incerta, de nativitate rea, de vita labori et dolori addicta.
[0278A] Dantur itaque ei duae alae in hac vita sua, quibus nuda sua possit tegere, videlicet intellectus
Scripturarum, quo se muniat per cognitionem veritatis, et speculatio creaturarum qua se muniat per vinculum
charitatis. Sub his pennis manus habere debet, ut et cognitionem Scripturae, et dilectionem creaturae approbet
semper testimonio boni operis, prius exercitio et labore ambulet, postmodum volet: quia prius laborandum,
postmodum vero bravium accipiendum est. Sic prius occurrit Domino Martha, quam Maria: sic prius datur lex
servitutis, quam lex libertatis: sic prius habitatur in Sion, quam in Jerusalem: sic prius nubit Lia quam Rachel: sic
133

