[0095C] Jubentur siquidem per legem animalia super altare mactari, thus cremari, oleum purissimum
arderi in honorem Dei. Primo ergo qui Christum ad templum venientem digne volunt suscipere, debent in altari
cordis sui animalia, id est motus carnales, desideria concupiscentiarum, delectationes pravas occidere, jugulare
eas cultro compunctionis, et cremare ea igne poenitentiae, ut sic exhibeant corpora sua Deo hostiam vivam,
sanctam, viventem, Deo placentem (Rom. XII). Non enim simul conveniunt delectatio carnalis, et jocunditas
spiritalis, quae Deo exhibenda est: sicut non potest de eodem fonte emanare dulcis et amara aqua; nec eadem
persona simul tristis et gaudens, ridens et [0095D] plorans, nec contrariis passionibus uno momento esse
subjecta. Animalia igitur, sicut diximus, in templo Dei mactanda sunt. Nam qui bestias in feritate sua volunt
aspicere, hi procul a templo Dei ad mundi hujus solitudinem recedant, in qua ursi, leones, aquilae, quae de rapto
vivunt, reperiuntur. Ursi, inquam, hoc est foetidi homines, qui luxuria, immunditia seipsos inquinaverunt; leones,
id est cupidi et avari, qui rapina, furto, ambitione, simonia, caeterisque generibus avaritiae tam Deo quam
proximo suo injuriam intulerunt; aquilae, quae in altum volant et de rapto vivunt, ipsi sunt superbi, qui seipsos
super se elevantes in oppressionibus et dejectione aliorum gloriantur. Thus etiam in obsequium Dei cremari
praecipitur, in quo orationes [0096A] sanctorum sunt significatae congrua similitudine. Quando thus accenditur,
tria concurrunt fumus, odor, ignis, quae tria et in oratione moraliter inveniri possunt. Qui enim fructuosam
orationem Deo offerre intendit, primo miserias et iniquitates suas ante oculos statuere debet, unde oritur fumus
compunctionis; secundo misericordiam Dei, quae magna est, qui tam facilis est ad ignoscendum, pronus ad
parcendum benignus ad praemiandum; quibus consideratis, fervor accenditur charitatis, ut homo ardenter eum
diligat, sine quo nec evadere suas miserias, nec apprehendere bona illa potest quae praeparavit Deus diligentibus
se. Devote ergo Deum orans ex consideratione suae infirmitatis emittit fumum compunctionis. Considerata Dei
misericordia [0096B] dat odorem sanctae devotionis; ex quibus consideratis fervor dilectionis sive ignis
accenditur, ut jam dictum est.
Ad haec omnia necessarium est accendi oleum purissimum in lampadibus. Si lampades corda nostra
velim appellare, oleum lampadarum non incongrue dixerim cordis dulcedinem, sive pietatis affectum. Sicut enim
oleum olivarum ad usum triplicem se extendit, quia dolores mitigat, corpora pascit, et ardet in templo Dei: sic et
spiritaliter virtus pietatis ad tria se habet. Ipsa enim dolores mitigat, quoniam subvenit miseris, consolatur
pusillanimes, tristes confortat, ignorantes erudit, corrigit delinquentes. Pascit etiam animam refectione spiritalis
gaudii, quoniam congaudet alienis profectibus, [0096C] applaudit proximorum virtuti, eosque dignitatibus
sublimari, ampliari honoribus, crescere in religione desiderat, et quidquid gratiosum aliis accesserit, tanquam sibi
proprium gaudet accrevisse. Ex his duobus, velut oleo purissimo nutritur, ignis charitatis, qui magis plerumque
accenditur ex his pietatis affectibus quae ad proximum pertinent, quam spiritalibus exercitiis, quae immediate ad
Deum respiciunt, quoniam lectio sine intellectu, oratio sine affectu est, quae virtute pietatis non conditur. Restat
ultimo, Christo nobis praesentato, gratias agere.
Et sunt duo pro quibus maxime illi gratiae agendae sunt, videlicet modus nostrae visitationis, et
magnitudo [0096D] remunerationis. Quis enim pii pectoris in laudes et gratiarum actiones non prorumpat, cum
Dominum dominantium pro se factum fuisse servum, eum, cujus et orbis terrae et plenitudo ejus, factum
egenum, incomprehensibilem, parvulum, et immortalem necessitati mortis addictum? Sic et magnitudo praemii
ad gratiarum actiones nos invitat. Quid enim majus dare potuit nobis, quam potestatem suam, gaudium suum, et
regnum? Potestatem suam illi habebunt, qui ipso largiente de hoc mundo judicabunt: gaudium habebunt, qui cum
servo illo fideli et evangelico intrabunt in gaudium Domini sui: regnum, qui vocem illam audituri sunt: Venite
benedicti Patris mei, percipite regnum, quod vobis paratum est a constitutione mundi (Matth. [0097A] XXV). A
quo regno longe relegata sunt dolor et gemitus, infirmitas et miseria, peccatum et omnis malicia spiritalis, quod
nunquam hoste concutitur, vel discordia turbatur, ubi tranquilla aeternitas et jocunda tranquillitas: Ad quam nos
perducere dignetur Jesus Christus Dominus noster, cujus regnum et imperium permanet in secula seculorum.
Amen.

SERMO XVI. IN PURIFICATIONE BEATAE MARIAE VIRGINIS.
Mulier, si suscepto semine peperit masculum, diebus purificabitur septem triginta tribus (Lev. XII).
Quid est, fratres et domini mei charissimi? quid, inquam, est, quod sermo incircumcisus eruditis sensibus
perfectae sapientiae possit apponere. Quid est [0097B] quod homo peccator et magnus peccator sanctitati vestrae
possit proficere? Nihil plane. Siquidem bonorum meorum non indigetis, qui ab eo, qui dat affluenter et non
improperat, tum legendo tum orando copiose tempore opportuno accipiatis
Vos enim estis illi veri adoratores, qui adoratis Patrem in spiritu et veritate (Joan. IV): qui consepulti
Christo, et mortui peccato passionem Jesu Christi portatis jugiter in corpore vestro. Odistis enim animas vestras
42

