hujusmodi, ut animus occupatus rebus transitoriis, dum nimis concupisceret temporalia, obliviscatur aeterna.
Sapientia carnis ad concupiscentiam pertinet, ipsa est quae docet hominem facere [0046C] carnis curam in
desideriis, in comessationibus et ebrietatibus, in cubilibus et impudicitiis, et caeteris hujusmodi, quae ad carnis
pertinent voluptates, de quibus scriptum est: Quoniam qui talia agunt, regnum Dei non consequentur (Gal. V).
Sapientia animalis ad superbiam videtur pertinere, ipsa est magistra eorum, qui dictis et exemplis sanctorum
Patrum dedignantur inniti, et ideo dogmatizant perversa, et fidei contraria: et dum singulari praesumptione
spiritus sui gradiuntur mysteria Dei penetrare non possunt, quae melius vivendo pie quam ratiocinando subtiliter
intelliguntur. O quanti verba sapientiae hujus, libenter audiunt, et, contempta sapientia Dei quae de coelo
loquitur, omnem sensum et studium cordis sui ad hoc inclinare nituntur, [0046D] ut in perficiendis voluptatibus,
in supplantatione proximorum, et curis seculi sapientes esse videantur. Vere comparandi sunt hujuscemodi
homines ei qui piscatur in hamo aureo, quem dum in aquam turbidam miserit aliqua re vili et infructuosa
detinetur in profundum, nec poterit jactura illius aliqua praecedenti captura piscium instaurari. Quid enim aliud
est aciem ingenii sui ad studia prava convertere, quam hamum aureum in aquam turbidam mittere? Sed cum
imago incorruptibilis Dei, id est humanus animus, qui recte per aurum significatur, in profundum vitiorum
detentus fuerit, non poterit damnum hoc aliquo temporali commodo aestimari. Quid enim prodest homini si
mundum [0047A] universum lucretur, animae vero suae detrimentum patiatur? (Luc. IX.) Nihil prorsus. Et
fortassis hunc hamum aureum mittunt in aquam turbidam hi, qui figmenta poetica, et caetera scripta ethnicorum
libenter discunt et docent, et legem Domini immaculatam et convertentem animas (Psal. XVIII) surda aure
praetereunt. Frequentem sermonem habent de nuptiis Mercurii et philologiae, rarum vel nullum de copula Christi
et fidelis animae. Diligenter scrutantur unde macula in luna, sed advertere nolunt si macula sit in conscientia.
Certe metuendum est eis, ne cum illis in suppliciis ardeant, quorum studia tanta veneratione et diligentia
voluerunt imitari.
Ecce sapientia Dei clamat, dicens: Plange, [0047B] plange, resipisce, resipisce, et dicunt omnes: Durus
est hic sermo, et quis potest eum audire? (Joan. VI.) Vociferatur sapientia humana: Fruere voluptatibus, sequere
desideria cordis tui; et dicunt omnes, quoniam bene. Comedamus et bibamus, cras enim moriemur (Isa. XXII).
Quid tibi, o misera anima, in fluctibus vitae hujus, vel ipsa vexatio non dat intellectum (Isa. XXVIII), ubi non
pax, non securitas, non ulla vitae certitudo? Quis unquam in mari constitutus, ventis et procellis jactatus undique
fracto gubernaculo de vita securus fuit? Certe tu in fluctibus maris hujus positus es, et ignorasti usque adhuc, vel
forte potius dissimulasti. Nam quid aliud est vita humana quam navis quaedam, [0047C] quae bonis operibus
velut quibusdam mercibus onusta, ad diem futuri judicii tendere debet?
Hujus gubernaculum sermo Dei est, qui in mari vitae hujus inter prospera et adversa, et varias
tentationes, conducere eam debet ad portum salutis. Sed cum anima peccatrix verbum Dei repulerit a corde suo,
tunc ventis et procellis irruentibus undique, quasi fracto gubernaculo periclitatur tempestate viciorum.
Ab oriente concutit eam ventus propriae voluntatis, per inobedientiam. A meridie eam concutit ventus
secularis conversationis, per inanem gloriam. Ab occidente concutit eam ventus alienae vexationis per
impacientiam. Ab aquilone concutit eam ventus diabolicae suggestionis, per malitiam. [0047D] Vides, ni fallor,
quam periculosum sit tibi his jactari fluctibus. Sed una salutis via superest, quia terra continens prae oculis est.
Tunica ergo praecinctus mitte te in mare, et hanc terram si potes apprehende.
In ea enim sunt montes excelsi, quibus conscendere expedit propter impetum procellarum. In ea sunt
valles humiles, in quibus delitescere potes propter violentiam ventorum. In ea sunt cavernae, in quibus abscondi
potes propter metum hostium. Terra ista homo Christus est, qui terra de terra, homo de Virgine est genitus. Ipse
est terra continens, quia contra omnem viciorum alluvionem firmus et stabilis permansit. Hujus terrae montes
sunt, eminentiae virtutum et miraculorum: valles, humilia [0048A] et infirma nativitatis ejus: cavernae sunt, loca
clavorum et aperturae vulnerum ejus, de quibus sanguis nostrae redemptionis emanavit. Ascende ergo in montes
virtutum ejus, si magnus es. Delitesce in vallibus humilitatis et infirmitatis ejus, si parvus es. Abscondere in
cavernis, id est respice ad medicinam vulnerum ejus, si formidolosus es. In Christo enim ubique salus, ubique
protectio invenitur. Et ecce terra ista pro oculis est. Christus enim hodierna die nobis est natus, hodie a regalibus
sedibus ad nos venit. Respiciamus ergo in ipsum oculis cordis nostri, ut timeamus ipsum judicem, et diligamus
redemptorem. Suscipiamus illum manibus, ut operibus justiciae et misericordiae studiis serviamus illi.
Suscipiamus inquam eum, nec dimittamus, [0048B] donec introducat nos in domum matris nostrae, et in
cubiculum genitricis nostrae (Cant. III), scilicet supernae Jerusalem, ubi pax et securitas et laetitia sempiterna, in
qua vivit cum Patre in unitate Spiritus sancti Deus, per omnia secula seculorum. Amen.

SERMO VII. IN NATALI
18

