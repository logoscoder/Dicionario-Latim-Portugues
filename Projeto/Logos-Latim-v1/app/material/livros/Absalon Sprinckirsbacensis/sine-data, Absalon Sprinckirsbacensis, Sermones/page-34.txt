Christum sobrie et pie vivendo suscipere, mittit eis legatos in Aegyptum tres, quos non incongrue timorem
gehennae, pudorem culpae, praesumptionem veniae [0079B] possumus intelligere. Peccator enim in profundo
vitiorum positus, dum recogitat supplicia, videlicet carcerem illum tenebrosum, fletus et stridorem dentium,
catenas ferreas, vincula indissolubilia, quibus impii membris omnibus sunt alligandi, vermem qui non moritur,
ignem qui non extinguitur, terram illam oblivionis, in qua prae angustia suppliciorum damnati non possunt Dei
reminisci, eo quod (juxta Prophetam) non sit in morte qui memor sit tui (Psal. VI); dum, inquam, omnia ista
peccator in Aegypto vitiorum positus ante oculos suos statuit, timore compungitur, et ipsa scelera sua abhorrere
incipit, pro quibus obnoxius tenetur tantis generibus suppliciorum. Istum nuncium (quem timorem diximus) alius
in vestigio sequitur, [0079C] videlicet pudor culpae. Dum enim impius quilibet recolit Dei erga se beneficia,
quod eum in vitam istam perduxit, quod eum sanguine suo de morte redemit, quod eum habuit in periculis
defensorem, in paupertate largitorem, quod tot beneficiis temporalibus eum consolatur, quod aeterna praemia
repromittit; dum, inquam, ista recolit, pudet eum culpae, per quam offendit Dominum Deum suum, quem sibi
tam propicium, tam beneficum, tam plenum pietatis visceribus meminit erga se exstitisse. Ex ipsa autem
recordatione divinae clementiae, post pudorem tertius ad peccatorem mittitur nuncius, id est, praesumptio veniae.
Quis enim peccatorum non speret veniam, quando meminit [0079D] latronis illius confitentis, Mariae
lacrymantis, publicani pectus suum tundentis, mulieris Cananaeae peccata sua lugentis, Petri denique negantis,
Pauli persequentis, qui omnes in plenitudine divinae misericordiae post tanta scelera non solum veniam, sed et
gloriam consecuti sunt. His legatis peccator in Aegypto admonitus transit de Aegypto in Judaeam, ut ad
magorum imitationem ibi cum muneribus adoret Dominum.
Per Judaeam siquidem transitus est illis, qui ad ipsum tendunt: quia in ea nascitur, et in ea invenitur.
Judaea confessio interpretatur, in qua Christus invenitur: quia per veritatem confessionis exit homo de tenebris
vitiorum, et attingit ad Christum, qui est verum lumen omnibus in se sperantibus. [0080A] In hac Judaea, hoc
est, in vera confessione, invenit homo tria munera, quae nato Domino offerat, scilicet confessionem humilem,
confessionem simplicem, confessionem fidelem. Qui enim nato Domino per confessionem vult appropinquare,
primo oportet quod confessio ejus sit humilis, nullo elationis vel jactantiae nevo polluta, quales aliquando
audiuntur: ut cum scholaris confitetur se subtiliter socium suum duxisse adfinem redargutionis, advocatus in
causa injusta se docte obtinuisse, dum claustralis se plangit tentatum vana gloria quod plus oret, plus vigilet, aut
psallat quam caeteri, in quibus omnibus, quia aliquid elationis admixtum est, non vera confessio, sed
confessionis simulatio dici potest. Similiter veram [0080B] confessionem oportet esse simplicem, hoc est, sine
excusatione vel attenuatione peccati. Neque enim illum vere confiteri dixerim, qui declinat cor suum in verba
malitiae ad excusandas excusationes in peccatis: ut dum quis plangit se deceptum, se corruisse in peccatum
luxuriae: gula deliquisse propter familiaritatem et gratiam sociorum, superfluis uti indumentis propter exigentiam
temporum. Non enim in his omnibus est vera confessio, ubi simplicitatem confessionis excusatio delinquentis
excludit. Oportet etiam confessionem esse fidelem, ut veniam, quam postulant planctus et lachrymae, peccator
impetrare non diffidat ad exemplum filii illius prodigi, qui de loco horroris attritis pedibus ad patrem veniens,
dum peccata sua [0080C] plangit, accipit stolam primam, annulum in manu et in convivio vitulum saginatum
(Luc. XV). Sic ergo, ut diximus, tribus legatis peccator in Aegypto visitatus transit in Judaeam, tria Christo ibi
offerens munera, id est, humilitatem, simplicitatem, fidelitatem verae confessionis.
Satis praedictis consonat, quod sequitur Aethiopia praeveniet manus ejus Deo. Manus ejus manus Dei
sunt, una, severitas divinae ultionis, de qua dicit Job: manum tuam longe fac a me (Job. XIII). Altera bonitas
divinae retributionis, de qua scriptum est: Aperis tu manum tuam, et imples omne animal benedictione (Psal.
CXLIV). Tamen in eo quod dicitur praeveniet, aliquid valde necessarium adjungitur, [0080D] scilicet quod cum
festinatione de Aethiopia exeundum, et manus illae velociter anticipandae sunt. Cum enim per Aethiopiam idem
quod per Aegyptum significetur, videlicet nigredo et obscuritas iniquae conversationis, quis inde exire non
festinet? Aethiopia ista terra admodum arenosa est carens omni humore charitatis, et ideo ad fructum bonorum
operum non proficit, habitatores ejus calore adusti, deterrimi facie, aspectu horribiles, conversatione dissoluti, et
omnino peccatorum nigredine deformati sunt, et propterea non modico passu, non incessu lento, sed celeri cursu
inde exeundum est. Multi enim passu parvo de Aethiopia exire volentes defecerunt, et in ea mortui sunt: quales
illi fuerunt, qui repleti omni iniquitate, sola cogitatione [0081A] vix aliquando Dei meminerunt et interim a vitiis
suis absorpti sunt. Incessu vero lento inde exire machinati sunt, qui post cogitationem bonam formam induerunt
religionis, sed per commoda carnis et illicita desideria distracti, desides effecti sunt: et quanto amplius aetate
profecerunt, tanto plus defecerunt religione. Restat ergo ut cursu veloci, hoc est, ferventi desiderio et multo
studio bonae operationis de Aethiopia exeamus et sic praeveniamus ultrices manus Dei, scilicet poenas
suppliciorum: quia et tempus breve est et hora incerta et via periculosa per quam ambulandum est: tempus breve
est, quoniam vita quotidie nos deserit: hora incerta, quia nescimus quando venturus sit Dominus, ut extendat
manum suam in retribuendo (Psal. [0081B] LIV): via periculosa, propter multiplices tentationes et seductiones
inimici. Exeundum, inquam, est velociter, ut inde egressi, stella, hoc est, puritate conscientiae nos praecedente,
per angustam viam mandatorum Dei veniamus ad domum illam non manufactam in coelis, in qua est puer, hoc
34

