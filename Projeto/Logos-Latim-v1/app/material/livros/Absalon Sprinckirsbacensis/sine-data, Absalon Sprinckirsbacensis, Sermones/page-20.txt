insontem, frustra deglutiamus eum sicut infernus viventem (Prov. I): ad ultimum vociferati sunt: Sanguis ejus
super nos et super filios nostros (Matth. XXVII). Unde et de sanguine fornicantis Jerusalem Ezechiel propheta
dicit: Sanguis ejus in medio ejus, super limpidissimam petram effudit eum (Ezech. XXIV). Non est effusus super
terram ut posset operiri pulvere. Sanguis enim ejus super limpidissimam petram effusus est, quando viri
sanguinum in Christum, qui est limpidissima petra, suae crudelitatis malitiam exercuerunt. Non est, inquit,
effusus super terram, id est, super terrenum aliquem et peccatorem, ut posset operiri pulvere, hoc est, ut ratione
[0050D] delicti aliquam haberet imaginem excusationis. Vides in butyro suavitatem, quae tanquam bonum
eligenda, et in sanguine asperitatem quae veluti malum merito reprobanda fuit. Ideoque Emmanuel noster
butyrum comedit, ut sciret reprobare malum et eligere bonum. Nec tantum butyrum comedit Emmanuel noster,
sed etiam et mel. Mel divinae naturae comparatur propter tria. Est enim mel purgativum, conservativum, et
dulce. Siquidem et in gustu dulcedinem habet, et corruptiones purgat, et ea quae in se suscipit, a corruptione
illaesa custodit. Est ergo divina natura, mel purgativum, dum remissis peccatis justificat impium. Mel
conservativum, quando augendo gratiam dirigit justum. Est et mel dulce, dum in perennis illius vitae iocunditate
largitur [0051A] praemium. Eo ipse intelligere potes quod Emmanuel noster mel comedendo reprobavit malum
et elegit bonum: quia divinitatis suae natura et mortem nostram moriendo destruxit, et vitam resurgendo
reparavit. Flores vero de quibus mel istud extractum est fuerunt opera Dei, quae operatus est ab initio, ut notum
faceret potentiam suam: sempiterna siquidem Dei virtus et divinitas, quae in se aeterna est, mundo quodammodo
germinavit sub lege naturali, dum velut aurora quadam consurgente, tantum in creaturis vestigia Deitatis modica
apparebant. Floruit vero mel istud tempore scriptae legis, quando data lege multitudine praeceptorum cognitio
Dei amplior innotuit. Fructus vero hujus mellis provenit dum eminente plenitudine temporis [0051B] terra nostra
dedit fructum suum: et Christus factus est Emmanuel, id est, nobiscum Deus, Deum pariter et hominem se
demonstrans, ut in eo quod Deus butyrum comederet naturam humanam assumendo, et in eo quod homo mel
comederet, divinitatis dulcedinem in se suscipiendo.
Nec te praetereat quod est mel dulcedo et etiam mel dulcedinis. Est mel dulce et est mel quod
dulcoratum potest appellari. Mel dulcedo divinitas est verbi. Mel dulcedinis, suavitas est evangelicae
praedicationis. Ideo autem mel istud dulcedinis dicitur, quia evangelica praedicatio a Christo dulcedine aedita est
vel alias inspirata. Mel dulce est Scripturarum intelligentia spiritalis. Mel dulcoratum subtilitas est philosophicae
inquisitionis. De primo melle [0051C] dicitur: Comedi favum cum melle meo (Cant. V). Favus cum melle,
humanitas est cum divinitate. De secundo melle Dominus ad Ezechielem dicit: Accipe librum istum et devora
eum, et fiet in ore tuo dulcis tanquam mel (Ezech. III). Joannes etiam in deserto mel silvestre edebat (Marc. I),
quando evangelicae praedicationis dulcedinem incredulis ministrabat. Tamen sicut dicit historiographus, non
revera mel fuit quo Joannes utebatur, sed sicut asserit, crescit in deserto Judaeae arbor quaedam humilis
albentibus foliis, quae confricata si gustentur, saporem habent mellis, et hoc ait esse mel sylvestre, quod Joannes
in deserto comedebat. Nihil tamen refert dummodo per tale mel evangelica [0051D] praedicatio figuretur. De
tertio melle, quod est spiritalis intelligentia Scripturarum, Salomon dicit: Fili, mel invenisti, comede quod
sufficit, ne forte satiatus evomas illud (Prov. XXV). Comede, inquit, quod sufficit, hoc est, ad aedificationem
non ad curiositatem arcana Scripturarum perscruteris. Sicut enim alibi dicit Salomon: Qui scrutator est
majestatis, opprimetur a gloria (Prov. XXV). De quarto melle quod dulcoratum dixi, in lege fit mentio, cum
mellis primitiae prohibentur poni super altare Domini. Emmanuel itaque noster comedit mel dulcoratum, quando
divinam et humanam naturam in unam personam univit. Mel dulcedinis comedit, cum praedicando vias vitae
mundo notas fecit. Mel dulce comedit cum Scripturarum mysteria discipulis [0052A] aperuit. Mel vero
dulcoratum partim comedit partim reprobavit.
Si vis eum videre mel istud comedentem, reduc ad memoriam problema illud Sampsonis: De
comedente exivit cibus, et de forti egressa est dulcedo. Sampson etenim de terra Philisthiim volens uxorem
ducere, dum esset in itinere occurrentem sibi leonem interfecit, et post modicum tempus ad cadaver revertens
invenit in ore ejus examen apum et favum mellis, et extractum gradiens per viam comedebat eum (Jud. XIV).
Sampson iste ducens uxorem de terra Philisthiim, Christus est conjungens sibi Ecclesiam de perfidia gentilitatis.
Ipse etenim dum esset in via hujus nostrae peregrinationis leonem interfecit, dum Verbum caro factum [0052B]
est, humani generis inimicum videlicet diabolum prostravit, in quo dum appetiit [iste] escam carnis transfixus est
aculeo Divinitatis, sicut dicit beatus Gregorius. Examen apum gentilium philosophorum est multitudo, qui ideo
in ore leonis fuisse dicuntur, quia cum cognovissent Deum, non sicut Deum glorificaverunt, et ideo reprobi facti
sunt et evanuerunt in cogitationibus suis (Rom. I). Favus mellis suavitas est philosophicae inquisitionis. Hunc
extractum de ore leonis Emmanuel noster comedit: quoniam quae in sententiis philosophorum bene disputata
fuerunt, quae pertinebant ad honestatem, vel ad morum aedificationem, ad utilitatem Ecclesiae, quae est corpus
Christi, convertit.
Unde et in lege Domini dicitur, quod virginem [0052C] captam in praelio, rasis unguibus et capillis
Judaeus poterat uxorem ducere (Deut. XXI), quia secularem scientiam, quae per virginem talem designatur,
20

