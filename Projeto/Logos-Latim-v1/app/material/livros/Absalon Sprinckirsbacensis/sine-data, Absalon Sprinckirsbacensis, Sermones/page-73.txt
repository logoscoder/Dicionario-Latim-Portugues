cum ipso capite suo spiritali quadam resurrectione exaltantur. Si enim solum caput exaltatur, ubi pedes et
manus? ubi caetera Ecclesiae membra, quae capiti suo desiderant copulari?
Exaltantur igitur et electi quatuor modis: primo, cum per contemptum mundi a terrenis affectibus
abstrahuntur: secundo, dum [0157C] ad invisibilia Dei per fidem et cognitionem eriguntur: tertio, dum ad Deum
quem super omnia diligunt, affectu devotionis sublevantur: quarto exaltabuntur, cum utriusque stolae, corporis
videlicet et animae jocunditate cum capite suo fruentur. Istae sunt exaltationes, quas sanctus ille vir in psalmo
nobis significavit, dicens: Beatus vir, cujus est auxilium abs te, ascensiones in corde suo disposuit in valle
lachrymarum, in loco quem posuit (Psal. LXXXIII). Istae etenim exaltationes sunt gradus quidam, quibus a vita
ista mortali ad Deum ascenditur, dum a contemptu mundi transitur ad Dei cognitionem, a cognitione ad amorem,
ab amore ad fruitionem. Tres primae exaltationes habentur in valle [0157D] ista lachrymarum, in loco videlicet
hujus nostrae peregrinationis. Quarta vero reservatur in loco illo quem posuit, id est, in loco quem ad fruendum
Deo sanctis suis praeparavit, in quo modo regnat Christus cum angelis, et in futuro regnabit cum omnibus
sanctis, cujus regni cohaeredes nos faciat ipse Jesus Christus, cujus regnum et imperium permanet in secula
seculorum. Amen.

SERMO XXVII. IN GENERALI CAPITULO.
Lingua canum tuorum ex inimicis ab ipso (Psal. LXVII). Quando per rerum similitudines de Christo
loqui volumus, convenientius id facimus per infirmas creaturas, quam per eas quae sunt excellentioris dignitatis:
quoniam in his hoc est abjectioribus [0158A] creaturis, comparatio similior quandoque invenitur. Quamvis ergo
Christum solem appellem, (Quia sicut sol mundum, ita ipse illuminat omnem hominem venientem in hunc
mundum) aptius secundum aliquid cum Propheta illum vermem appellabo, qui ex persona ipsius dicit: Ego sum
vermis, et non homo (Psal. XXI): quia sicut vermis de terra sine patre nascitur, ita Christus de beata Virgine sine
virili operatione progenitus est. Eodem modo et causa simili, rectores ecclesiarum convenientius plerunque per
indigniores creaturas figurantur. Licet enim eos boves recte appellare possimus, quia praedicando, operando,
ministerium implendo, terram Domini, hoc est, corda fidelium fortiter excolant, expressius tamen illos canes
appellabo: quia [0158B] canum ad illos major similitudo invenitur. Unde ipse Dominus in Evangelio canes eos
appellat, ubi de Lazaro dicit: Sed canes veniebant, et lingebant ulcera ejus (Luc. XVI). Et Propheta: Lingua,
inquit, canum tuorum ex inimicis ab ipso. Quod est dicere, ex inimicis tuis fiant canes tui, et hoc a te ipso et non
ab alio. Tobiam quoque euntem in Rages, civitatem Medorum, canis prosequitur (Tob. VI): quia Christum in
hunc mundum venientem, doctorum multitudo comitatur. Et videte similitudinem animalis. Canis enim animal
blanditiis domesticum, latratu extraneum, morsu lupum insequitur, lingua sanat, et cura diligenti noctis excubias
observat. Ut autem ista omnia praelatis et subditis assignemus, sicuti per canes ecclesiarum rectores, ita [0158C]
per domesticos boni ordinis observatores, per extraneos infirmi ordinis transgressores, per lupos contumaces
ordinis invasores intelliguntur. Lingua canis, medicina poenitentialis: cura excubiarum, solicitudo pastoralis est.
Usualiter domesticum solemus appellare eum, qui per affectum praecordialem, habitationem communem, vitam
socialem conjunctus est. Sic et in Ecclesia domesticum recte vocamus illum, qui charitate omnibus est devotus,
in congregatione assiduus, bona operatione quasi vita sociali omnibus acceptus. Talis ergo domesticus canum,
hoc est, praelatorum blanditiis foveri debet, videlicet dulci affectu animi, impensa corporalis beneficii,
exhibitione spiritalis solatii. Non enim [0158D] debent praelati sanctos viros opprimere terrore potestatis, sed
potius amicos et socios se illis exhibere. Quia sicut lex non est justo posita (I Tim. I), ita nec potestas, quae
magis ad vindictam malefactorum, laudem vero bonorum ordinata est. Unde beatus Gregorius dicit, quod
conditione naturae omnes homines aequales sunt, sed quia statu meritorum sunt dispares, necesse est quod ad
vitia comprimenda alii ab aliis regantur. Antiqui etiam patres nostri non reges gentium, sed pastores ovium dicti
sunt. Noe etiam et filiis ejus a Domino dicitur: Sit terror et tremor vester super cuncta animantia et bestias terrae
(Gen. IX). Non dicit super homines, ut ex hoc detur intelligi, quia non sancti viri et justi, sed potius bestiales et
criminosi terrore potestatis premendi [0159A] sunt. Inter ipsos tamen sanctos viros quidam sunt parvuli, quidam
adulti, quidam provecti. Parvuli vocantur simplices illi, qui multam habent sanctitatem, et modicam
discretionem: adulti, qui sanctitatem habent pariter et discretionem: provecti vero, qui cum his diuturnam habent
bonorum operum exercitationem. Qui multam habent sanctitatem et parvam discretionem, dilectione quidem et
beneficiis fovendi sunt, sed in his quae minus discrete dicunt vel faciunt cum severitate quadam sunt reprimendi,
ut ex tali repulsa vel correptione prudentiores et magis discreti fiant: Sicut magister scholarium parvulum
innocentem postulantem ne vapulet, non exaudit, sed potius flagellat eum et corrigit, ut asperitate verborum et
verberum ad meliora [0159B] postmodum enutriatur. Qui vero sanctitatem habent cum multa discretione, illos
esse arbitror, qui de profunda seculi conversatione ad vitam claustralem venerunt, in qua seculari conversatione
seculi prudentiam, et astutiam rerum gerendarum didicerunt. Sed postquam vocati sunt a Domino et justificati
relicta seculi vanitate, prudentiam seculi retinuerunt, de quibus dictum est a Domino: Quoniam filii hujus seculi
73

