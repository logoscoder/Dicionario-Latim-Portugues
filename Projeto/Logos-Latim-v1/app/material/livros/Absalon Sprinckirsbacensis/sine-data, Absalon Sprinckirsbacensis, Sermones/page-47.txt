si majori tuo fuisti inobediens, si ira, vel gula, vel quocunque alio vitio superatus es. Hoc enim non est Niniven
subvertere, sed aedificare.
[0105C] Assistunt ex parte altera fortes auxiliarii, scilicet poenitentes, exsecrando vitia per lamenta
poenitentiae et confessionis, recogitantes annos suos in amaritudine animae suae, confitentes adversum se
injustitiam suam Domino, abluentes planctu et lachrimis peccata sua, subjicientes servituti membra, quae
exhibuerunt arma iniquitatis ad iniquitatem. Istis dimicantibus vitia Ninivitarum subvertuntur, dum qui furabatur
jam non furatur (Ephes. IV): superbus efficitur humilis, luxuriosus apprehendit castitatem, impatiens mitis,
iracundus suavis efficitur, invidus et avarus caeterique operarii iniquitatis modum ponunt iniquitatibus suis. Sed
in hac poenitentium acie alii pugnant fallaciter, alii inutiliter, alii [0105D] viriliter: quia poenitentia alia
simulatoria, alia frustratoria, alia fructuosa invenitur. Simulatoria est illorum poenitentia, qui ex parte confitentur
peccata sua, et ex parte nolunt ea confiteri: magis volentes ferre maculam conscientiae in conspectu Domini,
quam in facie hominum de peccatis suis erubescere.
Sunt tamen quatuor quae hanc imperfectionem poenitentiae praecipue operantur, scilicet pudor, timor,
spes, et desperatio. Pudor imperfectionem poenitentiae operatur, quando aliqui vident peccata sua ignominiosa,
et praeter communem peccandi legem enormia, ideoque erubescunt ea confiteri, de quibus dicitur: Confusi sunt,
quoniam Deus sprevit eos (Psal. XXXII). Timor etiam poenitentiam impedit, [0106A] quando aliqui ideo nolunt
confiteri, quia timent se gravitatem satisfactionis sustinere non posse: quorum personam gerebat Adam ille
terrenus cum diceret: Audivi vocem tuam in paradiso et timui, eo quod nudus essem, et abscondi me (Gen. II).
Spes etiam imperfectionem poenitentiae operatur, quando aliqui sperant se aliquid emolimenti adepturos in
seculo, quod timerent perdere, si hominibus quales sunt interius notum fieret, quibus dicitur: Divitiae si affluant,
nolite cor apponere, hoc est, in ipsis sperare (Psal. LXI). Desperatio etiam imperfectam facit poenitentiam,
quando aliqui peccandi consuetudine ligati, desperant se a vitiis abstinere posse, de quibus dicitur ab Apostolo:
Quia venit ira Dei in filios diffidentiae (Ephes. V).
[0106B] Frustratoria est illorum poenitentia, qui quadam consuetudine temporis tracti ad horam dicunt,
sed non deflent peccata sua: quippe statim deponunt onus satisfactionis, revertuntur ad vitia, bibunt calicem
confusionis usque ad fecem, et fiunt novissima talium pejora prioribus. Videres hujuscemodi homines, oblitos
mandatorum Dei, etiam ipsos dies jejuniorum in derisum sibi potius, quam in fructum convertere: quia, etsi
quandoque jejunent, neque integre, neque pie, neque sobrie jejunant. Non integre, quia semel aut bis in
hebdomada jejunantes, caeteris diebus vacant comessationibus et calicibus epotandis: cum tamen omnes a quinto
decimo anno et supra ad universum teneantur jejunium, [0106C] nisi infirmitate vel alia certa et rationabili causa
excusantur. Non pie jejunant, quia etsi abstineant a cibis, sed a vitiis nunquam, cum tamen infructuosa sit
ciborum abstinentia cui comes non est abstinentia vitiorum. Eo etiam pie non jejunant, quia quod corpori
jejunando subtrahunt, in arca reponunt, iterum ventri offerendum: quod jejunium, teste beato Gregorio, non Dei,
sed ventris debet appellari: eo quod alienae paupertati impendi debeat, quod per abstinentiam cibi nobis
possumus defraudare. Non sobrie jejunant, quia aut avidius, aut splendidius, aut citius, aut abundatiore cibo et
potu, quam oportet, jejunium solvunt. Avide enim comedere reprehenditur in Esau, qui propter avidam
comestionem lenticulae primae geniturae perdidit dignitatem [0106D] (Gen. XXV). Sic etiam splendide nimium
comedere reprehenditur in divite evangelico, de quo dicitur: quia epulabatur quotidie splendide (Luc. XVI).
Citius etiam, quam oportet, jejunium solvere, ecclesiastica sanctio probat esse vitiosum, quae stabilivit
jejunandum esse usque ad horam nonam. Unde beatus Hieronymus dicit: Tertiam et sextam et nonam, vesperum
quoque et diluculum nemo est qui nesciat, nec cibus ante sumatur, quam istae orationes Deo solvantur. Quod
utique de tempore jejuniorum recte intelligi potest. Abundantiore etiam cibo vel potu, quam decet, jejunium
solvere, probat ipsa ratio esse vitiosum: quandoquidem hoc non est abstinere sed voluptati operam dare.
Fructuosa vero est illorum poenitentia, qui et [0107A] odio vitiorum et amore virtutis plangunt et
confitentur delicta sua, qui fructum poenitentiae secum deferunt, jejuniis et eleemosynis aliisque bonis operibus,
praeteritae vitae delectationem luctu et dolore commutantes: probatur hoc altis peccatorum suspiriis, ubertate
fletuum, tonsionibus pectorum, voce lachrymosa, quibus his diebus resonat aula Dei, dum cessant chori et ludi
theatrales, magnus laqueus diaboli projicitur alea, Deo et hominibus detestanda procul fiunt joculares illi gestus,
quibus etiam viriles animi resolvuntur, silent cantilenae Veneris, et obscena carmina quoddam idololatriae genus
repraesentantes. Ut tamen haec poenitentia perfecta sit, quinque debet habere comites, quae sunt: Contritio
cordis, confessio oris, maceratio [0107B] carnis, correctio in opere, perseverantia in virtute.
Spiritualis enim languoris cura simile quiddam habet cum operibus curandis, quibus medici primo
apponunt purgativa: secundo, mitigativa: tertio, sanativa: quarto, conservativa. Contritio cordis et confessio
purgativa sunt, quia contritio peccatum abluit, ne animae adhaereat per pravam affectionem, quod postmodum
confessio purgat et expellit, ne intus remaneat ad poenae obligationem: sicut in vase sordibus affecto videmus
47

