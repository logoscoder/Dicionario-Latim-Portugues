est, in qua impassibilis et invariabilis permanet gloriosus in sua humanitate et in divinitate perfectus, in quam nos
perducat Jesus Christus Deus et Dominus noster, cujus regnum et imperium permanet in secula seculorum.
Amen.

SERMO XIII. IN EPIPHANIA DOMINI.
Vidimus stellam ejus in oriente et venimus adorare eum (Matth. II). Non jam verbum istud tanquam
[0081C] ab ore magorum prolatum accipio, sed vox est gratulantis Ecclesiae, quae nato Salvatori laetabunda
occurrit, et videntis stellam novi luminis, quae praecedentis noctis terminum et sequentis diei lucem nunciat
imminere. Quicunque in Christo spem salutis adepti sunt, videntes hanc stellam gaudeant gaudio magno valde:
stellam loquor spiritalem, id est Christum, quae magorum mentibus invisibiliter per fidem illuxit. Nec mirum si
Christum nomine stellae appello, cum etiam quilibet sanctorum in Scripturis sanctis vocetur hoc nomine. De
quibus scriptum est in Daniele: Qui autem docti fuerint, fulgebunt quasi splendor firmamenti: et qui ad justitiam
erudiunt multos, quasi stellae in perpetuas [0081D] aeternitates (Daniel. XII).
Et in Genesi Joseph patriarcha fratres suos stellas nominat cum dicit: Videbam quasi solem et lunam et
stellas undecim adorare me (Gen. XXXVII). In Evangelio etiam Dominus dicit: Sol obscurabitur, et luna non
dabit lumen suum, et erunt stellae decidentes, et virtutes coelorum movebuntur (Matth. XXIV). Sic etiam ipse
Dominus in Apocalypsi stella matutina vocatus est (Apoc. II): et in Job luciferi nomine appellatur, ubi de ipso
dicitur: Nunquid adducis luciferum, aut vesperum super filios terrae producere poteris (Job. XXXVIII). Et alibi
de ipso: Orietur stella ex Jacob, et consurget virga de Israel (Num. XXIV). Stella igitur Christus est, stella utique
singularis, quoniam coruscat, radiat, et [0082A] scintillat. Coruscatio stellae istius est, splendor divinitatis, lux
inaccessibilis, quae illuminat omnem hominem venientem in hunc mundum (Joan. I). De quo splendore Abacuc
propheta dicit: Splendor ejus ut lux erit, cornua in manibus ejus (Abacuc III). et Isaias: Propter Sion non tacebo,
donec egrediatur ut splendor justus ejus (Isa. LXII). Et Paulus: Qui cum sit splendor gloriae et figura substantiae,
sedet ad dexteram majestatis in excelsis (Heb. I). Hoc ergo splendore coruscavit stella haec quando totum
divinitatis suae lumen Christus assumptae humanitati corporaliter, id est, integraliter infudit. Vis videre stellam
istam radiantem? Primo considera quoniam radius non est immensitas luminis, sed pars. Neque enim radium
solis vel lunae videre dicimur, [0082B] quando lucent nobis in virtute sua: sed tunc, cum partem luminis sui per
fenestram vel rimam usque ad nos dirigunt. Radiavit igitur stella ista in assumpta humana veritate, ubi infirmitate
nostrae carnis divinitas obumbrata, per virtutes et opera tanquam radios quosdam suae majestatis Christus foris
nobis ostendit, vel radiavit de beata Virgine nascendo. Quia sicut radius non minuit integritatem sideris, ita nec
Christus nascendo minuit integritatem Virginis matris. Vel ideo radiavit, quoniam sicut radius materialiter non
est substantia sideris, ita Verbum Dei de Virgine nascens in eo quod Verbum non fuit de substantia Virginis.
Scintillavit etiam stella haec dum Christus praecepta justitiae, verba vitae aeternae nos docuit. Quae
[0082C] ideo scintillae dicuntur, quia sicut scintillae ignitae sunt, et materiam sibi proximam exurunt, ita et
verba Dei corda audientium igne divini amoris accendunt. Unde Propheta: Ignitum eloquium tuum vehementer,
et servus tuus dilexit illud (Psal. CXVIII). Et discipuli euntes in Emmaus: Nonne, inquiunt, cor nostrum ardens
erat in nobis de Jesu, dum loqueretur nobis in via? (Luc XXIV). Ideo cum loqueretur corda ipsorum ardebant,
Quia verba illius ad amorem eos inflammabant. Propter has scintillas Ezechiel propheta de ipso dicit: Quia
aspectus ejus tanquam scintillae aeris candentis (Ezech. I). Et alibi de sanctis scriptum est: Fulgebunt justi, et
tanquam scintillae in arundineto discurrent (Sap. III). [0082D] Sicut enim scintillae si arundines quae in altum
consurgunt apprehenderint, eas in cinerem redigunt, ita verba sanctorum per praedicationis instantiam, quidquid
sublime fuit in hoc seculo quasi in nihilo redegerunt: Scintillat ergo stella haec, dicit, ni fallor, mundi
philosophus, quoniam stella si scintillat non est planeta. Scintillatio etenim stellae, signum est quod remotior a
terris, caeteris stellis altior et coelo vicinior est. Vere stella de qua loquimur planeta non fuit, quia non erravit per
latas hujus seculi vias, eo quod peccatum non fecerit, nec inventus sit dolus in ore ejus (I Petr. II): quin potius Ã 
summo coelo egressio ejus. Qui de coelo venit super omnes est, Paulo attestante qui dicit: Qui est super omnia
Deus benedictus in secula (Rom. IX). [0083A] De hac ergo stella filii Ecclesiae in voce exultationis pronunciant:
Vidimus stellam ejus. Hoc ita dictum intelligamus sicut dicitur, personam ejus, divinitatem ejus, lumen ejus, ita
stellam ejus, hoc est, stellam quae ipse est.
Quod sequitur (in oriente) duobus modis determinari potest. Vel ut dicamus positam in oriente, vel
positi in oriente. Stella siquidem ista, quae est Christus, quandoque posita fuit in oriente, quandoque in
occidente, quandoque ad aquilonem, quandoque ad meridiem. In oriente posita fuit nascendo: in occidente,
moriendo: ad aquilonem, ad inferos descendendo: ad meridiem, resurgendo. Ad orientem positam vident stellam,
qui humilitatem nativitatis ejus imitantur, qui cum ipso vilibus pannis [0083B] involvuntur reclinati in praesepio,
35

