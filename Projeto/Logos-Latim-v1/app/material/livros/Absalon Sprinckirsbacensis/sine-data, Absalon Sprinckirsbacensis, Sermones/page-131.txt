et tormenta intulerunt: quia dum eos vita privari conati sunt, primo in anima malitiae ardore sunt adusti,
postmodum vero justo Dei judicio gehennae incendiis mirabiliter sine remedio cruciati sunt. Alii ad aspectum
flammae illius caeci facti sunt, qui dum viderent sanctos Dei reserare carceres, solvere catenas, sanare infirmos,
mortuos suscitare, non hoc divinae virtuti sed magicis artibus ascribebant, et sic occasione luminis, quo
illuminari debuerant, [0272C] lumen perdiderunt. Caeteri vero qui devote illorum facta et dicta venerati sunt, per
eos illuminati sunt ad fidem, et ipsorum exemplo accensi sunt ad dilectionem.
Sanctos autem angelos stellas puriores recte dixerim, qui eo quod spiritalis naturae sint, subtilitate
caeteris sanctis praeponuntur. Unde et apostata angelus, quia prima puritate et subtilitate Deo erat similior, in
superbiam elatus, aliam similitudinem quae Deo erat inimica, habere concupivit cum dicit: Ascendam in coelum,
ponam sedem meam ad aquilonem, et ero similis Altissimo (Isa. XIV). In hoc Deo similis esse volens, ut sicut
ille super se non habebat alicujus potestatis dominium, ita et ipse ab [0272D] omni emancipatus dominio, ad
Deum noluit habere alicujus obedientiae respectum. Propter eam autem similitudinem, quam cum Deo habent
angeli sui, qui majorem puritatem assecuti sunt, divinae contemplationi semper assistunt. Alii vero qui in
conditione sua minus subtilitatis acceperunt, quandoque ad terras ad consummanda Dei opera transmittuntur:
sicut legimus de angelo, qui revolvit lapidem ab ostio monumenti (Matth. XXVIII), de angelo, qui descendit in
piscinam, dum moveretur aqua (Joan. V), de angelis, qui operati sunt incendium Sodomorum (Gen. XIX), et in
aliis multis locis. Alii ad nos destinantur, ut gerant curam salutis nostrae, suggerant nobis bona quae agere
debemus, praesentent orationes nostras ante Deum. Isti sunt principes qui astant [0273A] orantibus levantibus
puras manus ad Deum, de quibus per Psalmistam dicitur: Praevenerunt principes conjuncti psallentibus in medio
juvencularum tympanistriarum (Psal. LXVII). Sic ergo propter diversa eorum officia, alios contemplatorios,
alios operatorios, alios administratorios spiritus possumus appellare.
His stellis spiritalibus quas in firmamento, quod Christus est, positas diximus, duas alias mirae
pulchritudinis libet adjicere, quarum una stella maris, altera stella matutina nuncupatur. Stella maris est beata
virgo Maria, quae in mari hujus seculi nos regit et protegit, et meritis suis cum precibus ducit ad portum salutis.
Stella matutina Christus est, quia sicut stella matutina mane oritur, et sequentis diei signum est, ita Christus mane
ortus est, dum ipse [0273B] primus resurrexit a mortuis, et sequentem diem, hoc est nostram resurrectionem, ipse
resurgendo praesignavit. Neque eidem firmamento de quo locutus sum, lunam et solem deesse crediderim, quae
sunt luminaria illa magna, facta ut praesint diei et nocti. Et luna quidem ipsa est Ecclesia, de qua dicitur: Sol et
luna steterunt in habitaculo suo (Habac. III). Et alibi: Fecit lunam in tempore, sol cognovit occasum suum (Psal.
CIII). Haec luna in firmamento posita est, quia in Christo constructa et fundata. Recte autem sancta Ecclesia luna
appellata est, quia sicut luna non nisi a sole lumen accipit, ita Ecclesia non nisi a Christo habere potest lumen
virtutis. Solem etiam, hoc est virtutem divinitatis, in firmamento jam dicto positam esse non ambigimus,
quoniam [0273C] in Christo homine, secundum verbum Apostoli, habitat plenitudo divinitatis corporaliter
(Coloss. II). Sed licet sanctos cum Christo regnantes stellas dixerim, subtilius eos intuens possum vere dicere
stellis omnibus eos clariores: quoniam sicut lux eos illuminans, quae Deus est, omni alia luce est clarior, ita et
per illam illuminata caeteris luminibus clariora sunt.
Siquidem in regno illo superno impletum est quod dixit, qui sedebat in throno cum ait: Ecce nova facio
omnia (Isa. XLIII). Sancti etenim Dei ibi renovati sunt in ratione, quia perfecte Deum cognoscunt, ideoque sunt
sine omni errore. Renovati sunt in voluntate, quia pacem plenam, quae ex Deo est, [0273D] assecuti sunt,
ideoque Deum diligunt sine omni perturbatione. Renovati sunt in memoria, ut affectum suum semper in Deum
dirigant, ideoque Deum cogitant sine intermissione. Ratio, inquam, renovata est, quae solam illam scientiam ibi
tenet per quam intellectus ad cognoscendum illuminatur, et affectus ad diligendum accenditur. Videmus in hac
vita quod sicuti quaedam claritas est sine calore, et illa illuminat et non calefacit, alia est cum calore, quae et
illuminat et calefacit, ita est in scientiis. Sunt enim quaedam scientiae quae illuminant intellectum, et non
accendunt affectum, quales sunt artes liberales, dogmata philosophorum, et his similia: et ista scientem faciunt,
non sapientem. Est alia scientia quae illuminat intellectum, et ad diligendum accendit [0274A] affectum, qualis
est scientia de Deo habita, et de statu coelestis vitae, quae sola intellectu sanctorum tenetur et comprehenditur
quantum ad usum. Omnis alia scientia, secundum dictum Apostoli, ibi destruetur, quoniam seculares scientiae et
si in cognitione ibi forte habendae sunt, nullum tamen in scientibus habebunt effectum. Voluntas etiam in Deo
pacificata erit ab omni perturbatione aliena, quia nec prosperitas secularis turbabit eam per ineptam laeticiam,
nec adversitas per ingruentem molestiam, nec cupiditas affectando habere quod deest, nec timor metuendo
perdere quod habet. De quibus quatuor passionibus philosophus dicit: Gaudia pelle, pelle timorem, spemque
fugato, nec dolor adsit. Nubila mens est, vinctaque frenis, haec ubi regnant. Et [0274B] poeta:
Hinc metuunt, cupientque, dolent, gaudentque, nec auras Dispiciunt, clausae tenebris et carcere caeco.

131

