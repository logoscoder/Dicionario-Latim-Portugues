Concordent ergo necesse est psalmus et psalterium, verba ad animum. Si enim verbis tantum (nam et
virtutibus et factis honoramus) timeo ne forte dicatur nobis: Vox quidem vox Jacob est, sed manus, manus sunt
Esau (Gen. XXVII), quasi diceret: Verba quae profertis, verba quidem Dei, sed opera, opera sunt carnis. Manus
enim pertinet ad operationem. De manu quidem dicitur: Manus, inquit, Esau pilosae sunt; pili sunt pravae
cogitationes, [0213A] illicita desideria; nec reprehenduntur manus Esau, quia in ipsis pili oriebantur, sed quia
non praecidebantur. Erant enim pilosae, id est plenae pilis; possumus enim facere, ne pravae cogitationes in
nobis praevaleant, sed non possumus facere ut non surgant. Unde Levitis praecipitur (Num. VIII), pilos carnis
suae radere, non evellere. Quomodo ergo cum illicitis desideriis dimicandum? Certe bonus campi doctor, dum
adversarius ejus jacula intendit, manum objicit, ut declinet vulnus cordis. Similiter homo quilibet qui spiritu Dei
agitur, ne jacula inimici suscipiat in corde, manum objicere debet, hoc est, boni operis exercitationem; circumeat
altaria non tantum pede, sed devotione, pulset precibus aures Dei, suffragia sanctorum interpellet, fratribus
[0213B] suis benignum, praelatis promptum, Deo vero pium exhibeat obsequium; et cum tali opere securus
invocet Spiritum sanctum, cultorem hortus sui dicens: Veni, auster, perfla hortum meum. Quis est iste hortus?
hortus Ecclesiae, congregatio fidelium; horti singulorum secreta sunt cordium. Dicat ergo Ecclesia, dicat
quaelibet fidelis anima, perfla hortum meum. Primo infla per inspirationem, effla per sanctam conversationem,
perfla per virtutum consummationem; perfla dico, et fluent aromata horti.
Et quae sunt aromata horti, quae Spiritus sanctus excolit? Interrogemus apostolum Paulum: Fructus
autem Spiritus est, inquit, gaudium, charitas, pax, patientia, longanimitas, benignitas, bonitas, fides, [0213C]
modestia, continentia, castitas (Gal. V). Quomodo fluunt aromata, in quibus est fructus spiritus? Gaudium in
Spiritu sancto facit hilarem, charitas ferventem, pax quietum, patientia probatum, longanimitas perseverantem,
benignitas gratiosum, bonitas sanctum, fides securum, modestia disciplinatum, continentia purum, castitas
pudicum. Haec est, fratres dilectissimi, praelibatio quaedam spiritus, quae in praesenti vita datur ad
consolationem, in futuro cum apparuerit Christus, vita nostra, dabitur ad satietatem. Sicut enim dicit Salomon in
Proverbiis: Vir non est in domo sua, sed abiit via longissima, sacculum pecuniae secum tulit, in die plenae lunae
reversurus (Prov. VII). Vir id est Christus, [0213D] non est in domo sua id est in Ecclesia per corporalem
praesentiam, sed abiit via longissima, quando in coelo ascendit; sacculum pecuniae secum tulit, quia in ipso sunt
omnes thesauri sapientiae, et scientiae, quae secum referet in die plenae lunae, id est in die judicii, id est in
consummatione Ecclesiae, quando est reversurus, ut qui in praesenti sponsae suae contulit gratiam, in futuro
largiatur gloriam, quam nobis praestare dignetur Jesus Christus Deus et Dei Filius, cujus regnum et imperium
permanet in secula seculorum. Amen.

SERMO XXXVII. IN FESTO PENTECOSTES.
Spiritus Domini replevit orbem terrarum, et hoc, quod continet omnia, scientiam habet (Sap. I) [0214A]
vocis. Sicut Joannes Evangelista nos docet: In hoc scimus quoniam in Christo manemus, quia de spiritu ejus
accepimus. Et utinam mihi pars sit in sermone hoc, ut ego in Christo manens, de spiritu acceperim, praesertim de
Spiritu sancto locuturus quia nemo nisi in Spiritu Dei loquens dignus laudator illius potest inveniri. Tangat igitur
idem Spiritus cor meum dulcedine praesentiae suae, imo sicut adipe et pinguedine repleatur anima mea, et unctio
spiritalis doceat omnia, quae et tantae solemnitati congruant, et nostrae proficiant devotioni. Et quidem ista
unctio spiritus multifarie promissa est, videlicet singulari, spiritali, et generali promissione. Singularis promissio
Christo facta est, qui singulariter Spiritum sanctum accepit, ubi [0214B] dicitur: Requiescet super eum Spiritus
Domini, spiritus sapientiae et intellectus, spiritus consilii et fortitudinis, spiritus scientiae et pietatis: et replebit
eum spiritus timoris Domini (Isa. XI). Specialis promissio facta est apostolis, qui primitias Spiritus acceperunt
sicut in Actibus apostolorum legitur, ubi dictum est de illis: Et accipietis virtutem Spiritus sancti supervenientis
in vos, et eritis mihi testes in Judaea, et Jerusalem, et usque ad ultimum terrae (Act. I). Generalis promissio
omnibus in Christum credituris facta est, ubi dicitur: Effundam de Spiritu meo super omnem carnem, et
prophetabunt filii vestri et filiae vestrae (Joel. II). His autem gradibus promissionis ordo donationis figuratus est,
quia a Christo in apostolos, et per illos in [0214C] omnes filios Ecclesiae Spiritus sanctus erat descensurus.
Continet autem capitulum quod praemisimus generalem Spiritus promissionem: et non solum
generalem, imo et generalissimam, ita ut per orbem terrarum vel Ecclesiarum universitas, vel universitas
creaturarum intelligatur. Secundum ergo generalem promissionem per orbem terrarum, Ecclesiarum universitas
accipienda est et repletio spiritus. Illa spiritalium charismatum est abundantia quae tempore gratiae in filios
Ecclesiae facta est. Hanc vero repletionem triformis spiritus operatur in Ecclesia, qui tamen in se unus est, id est,
spiritus compunctionis, spiritus compassionis, spiritus adoptionis. [0214D] Terra peccatorum quae inculta est,
spinas et tribulos germinans, repletur spiritu compunctionis: terra miseriarum quae arida et tenuis est, repletur
101

