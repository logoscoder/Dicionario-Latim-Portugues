ubi adoranda est sacrosancta passio Salvatoris. Quorum [0089C] confusionem pariter et supplicium Propheta
commemorat dicens: Contaminaverunt testamentum ejus, divisi sunt ab ira vultus ejus, et appropinquavit cor
illius (Psal. LIV), Contaminaverunt, inquit, testamentum ejus, id est, promissionem vitae aeternae polluerunt,
quantum in ipsis est, male vivendo. Ideo, quia divisi sunt a justis et electis prae ira vultus ejus, et appropinquavit
cor illius, id est, manifesta est de illis voluntas ipsius, ut manifestum fiat hic, qui modo latent occulti, quam justo
Dei judicio in futuro suscipiant sententiam aeternae damnationis. Hos tamen non deserit Dei misericordia,
quoniam quod facere non cupiunt libertate spontanea, quandoque flagelli asperitate facere compelluntur: et modo
paupertate, modo infirmitate, [0089D] modo alia tribulatione extrinseca, modo confusione quam pro sceleribus
suis sustinent, violenter attracti ad Deum revertuntur (Psal. LXXXII). Sic enim scriptum est: Imple facies eorum
ignominia, et quaerent nomen tuum, Domine. Aliis tamen modis eosdem criminosos attrahit Dominus, videlicet
exhibitione praecepti, ostensione exempli, inspiratione coelesti. Exhibitione praecepti eos attrahit, quando
doctrina verbi Dei a malis suis revocantur: ostensione exempli attrahuntur, dum per bona opera justorum ad
meliora provocantur: inspiratione coelesti attrahuntur, dum invisibili gratia intus illustrati gratis justificantur.
Cum ergo quatuor praedictis modis peccatores attrahat Dominus, [0090A] primo modo, id est, asperitate flagelli
violenter, reliquis tribus modis mitius attrahuntur.
Sunt alii qui portantur in occursum Dei, quales sunt illi qui renuntiaverunt operibus mortuis, et quodam
fervore spiritus seculum deserentes Domino adhaeserunt, sed turbine carnalium desideriorum et secularis vitae
retardati in via, qua ambulabant, procedere non sinuntur. Isti ergo exhortatione verbi Dei et consolatione spiritali
portandi sunt; quibus denuo renovati, affectu mentis discant terrena despicere et amare coelestia. Quid enim
confert flos qui cito decidit, et gaudium quod in momento transit? Ecce quicquid in hoc mundo speciosum est,
vilescit, nec aliquid delectabile in eo [0090B] permanet: quia juventus praeterit, forma cadit, fortitudo debilitatur,
potentia descendit, dignitas evacuatur, sanitas languescit, divitiae non possunt permanere: gaudium vertitur in
dolorem, et jocunda omnia fine amaritudinis consummantur. Respiciamus qui fuerunt ante nos, quid profuit illis
superbia eorum et jactatio divitiarum? Nihil omnino, imo velut fumus pertransierunt. O quam miseri sunt, qui ad
modicum nolunt servire ut semper sint liberi, qui modicum laborem subterfugiunt ut semper sint quieti, qui in
hac vita plorare renuunt ut in aeternum sint jocundi. Nec aestimari debent passiones hujus temporis ad futuram
gloriam quae revelabitur in nobis (II Cor. III): quoniam et negociatores hujus seculi multo sumptu et labore
mercimonia [0090C] temporalia comparant, in quibus lucri super abundantiam in futuro se sperant adipisci.
Tendamus igitur ad pondus gloriae quod vile est cum emitur, et preciosum cum possidetur, quo membra cum
capite Christo felicitate perpetua perfruuntur.
Sunt alii plerique in seculo qui in occursum Domini gradiuntur passu temperato: quia adhuc amantes
commoda vitae hujus ad virtutum eminentiam nequeunt ascendere, sed tamen, quantum valent, declinant peccata
gravia, et profundum vitiorum. Per plana ergo campi floridi inter duas aquas positi suaviter incedunt, ubi societas
carnis et spiritus mutuo se foveant solatio. Verbi gratia, quando spiritus qui promptus est, festinantius in
obsequium Dei graditur, afflictione carnis cohibeatur et caro [0090D] infirma, dum nimis commoda appetit,
vivacitate spiritus ad anteriora promoveatur. Ambulant ergo per campum floridum mundi hujus amantes divitias,
aurum et argentum possidentes, vestiuntur discoloribus, caeterasque delitias vitae hujus non aspernantur, et sic
eunt inter duas aquas virtutum et vitiorum in occursum ejus. Non tamen usque ad ipsum pervenire possunt, nisi
amne transmisso (Job. XXVIII): quoniam ille non invenitur in terra suaviter viventium, sicut Scriptura dicit.
Tenenda est ergo virga Moysi, qua percusso flumine et diviso (Exod. IV), sicco pede possunt pertransire:
quoniam amatores vitae hujus virtutem discretionis, quae est virga Moysi, ita tenere debent, ut fluctus hujus
seculi et [0091A] carnalia desideria, quae vitiis et concupiscentiis admixta sunt, ita scindunt per medium, ut quod
ibi vitiosum est, deorsum sinant fluere in mare, ita quod apud eos non maneat: reliqua vero quae naturae sunt
necessaria, et corpori utilia, ex parte altera pro munimine teneantur. Sic enim, scisso flumine, sicco vestigio
transiri potest ad Dominum, etiam ab his qui bona ista temporalia non spreverunt.
Restant adhuc alii, qui cursu rapido feruntur in occursum Domini, qui videlicet viam perfectionis
ingressi sunt renunciantes seculo in omnibus pompis ejus, et fervore spiritus altiores seculo effecti, nihil haber
cupiunt, praeter ea quae ad beatam vitam conducunt. Videres eos modo gaudere in Domino, [0091B] quia
segregavit eos a seculo, modo plangere tempora, quae moram facientes in seculari conversatione inutilia sibi
reddiderunt, modo devota precum instantia paradisi portas aperire, modo Scripturae investigatione voluntatem
Dei cognoscere: ad hoc solum studiosi, ut studium vitae hujus sine Dei offensa possint pertransire. Currentium
autem alii currunt cito, alii citius, alii citissime. Cito currunt, qui tota diligentia servant mandata evangelicae
doctrinae: citius currunt, qui illis superaddiderunt custodiam regularis disciplinae: citissime currunt, qui privato
ducuntur spiritu, et quasi nihil satis sibi aestimantes adjecerunt onus singularis vitae.
Modo non est praetermittendum quali devotione [0091C] Domino occurrendum sit. Non enim debemus
coram Domino vacui apparere, sed obsequio muneris protestari affectum nostrae devotionis. Ei qui inhabitat
39

