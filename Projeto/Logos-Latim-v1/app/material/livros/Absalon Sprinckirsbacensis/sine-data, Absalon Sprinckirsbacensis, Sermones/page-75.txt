enutrire. Si vero criminosum subditum praelatus [0161C] videat albescere, hoc est, seipsum justificare, aliis se
anteferre, et tanquam re bene gesta caeteros judicare, hunc non blanditiis, sed potius flagellis et scorpionibus
caedi justum est. Quia cum laudatur peccator in desideriis animae suae, et iniquus benedicitur, exacerbat
Dominum peccator.
Super haec omnia solicitudo pastoralis necessaria est. Ut autem de hac solicitudine pastorum
colligamus aliqua ex rerum similium collatione operae pretium est: Bonus bubulcus, qui terram suam bene vult
colere, diligenter aratrum suum sequitur, minat boves ut perficiat opus diei: ne forte torpens somno vel otio non
recipiat fructum laboris sui, provida solicitudine boves aliquando cantu recreat, [0161D] aliquando pungit
aculeo, aliquando pabulo reficit, ut his omnibus adjuti, terram bene excolant reddituram fructum suum in
tempore opportuno. Eodem modo bonus pastor sive praelatus gregi suo cura pastorali debet assistere, ut forma
gregis sui per exemplum bonae conversationis efficiatur. Sic cum fratribus in claustro ad lectionem, in oratorio
ad orationem, in refectorio ad cibos communes, in dormitorio ad duriciam lectuli, in capitulo ad correctionem
culparum, et ea quae ipse jubet alios facere, opere primus adimplere: habeat in ore suo cantum, id est
promissionem futurae beatitudinis, societatis angelicae, ut ex tali promissione illi qui juste et sancte vivunt, in
laboribus suis recreentur. Teneat etiam aculeum hoc est comminationem aeterni supplicii [0162A] ignis
inextinguibilis, ut male conversantes timore supplicii a sceleribus suis coerceantur.
Debent etiam pabulo reficere, id est doctrina sana et spiritali exhortatione confortare pusillanimes, qui
minus ferventes in divinis obsequiis inveniuntur, ut sic in praelato Ecclesiae facta et dicta, vita et doctrina
conveniant: ne si forte dicat et non faciat, audiat illud verbum Domini contra se directum: Super cathedram
Moysi sederunt scribae et pharisaei, quae dicunt facite, opera autem illorum nolite facere (Matth. XXI). Dic
quaeso quid mihi proderit si tu bibas aquam puram, mihi vero porrigas illam turbidam, et pedibus conturbatam?
Hoc non est me reficere, sed magis potum mortis propinare. Cum ipsi, inquit propheta, aquam lympidissimam
biberetis, [0162B] reliquam turbabatis pedibus vestris, et oves meae quae conculcata erant, vescebantur, et quae
pedes vestri turbaverant, hoc bibebant (Ezech. XXXIV). Pastores siquidem aquam lympidissimam bibere est,
rectores ecclesiarum praecepta Dei, viam veritatis mente retinere. Eandem vero aquam pedibus conturbare est,
ipsos Ecclesiae rectores quae recta dicunt vel sapiunt malis operibus confundere. Oves vero aquam pedibus
conturbatam bibunt, quando subditi non ex his quae praelati recte sapiunt, sed ex his quae male faciunt, formam
vivendi accipiunt. Sunt ergo in vestimento Aaron malogranata inserta tintinnabulis, id est virtutum et bonorum
operum adunatio cum sono praedicationis, ne forte alios volens instruere, seipsum judicare videatur.
[0162C] Vis ergo scire qualis doctrina praelati esse debet? Necesse est ut cum usuali moneta habeat
aliquid commune. Moneta usualis tria habere debet, materiam, pondus, et formam: Ut sit materia probata,
pondus aequale, forma autentica. Similiter doctrina pastoris haec tria debet habere, ut sit probata, id est, justa ut
non doceat nisi ea quae justa et bona sunt: ut sit etiam ponderosa, id est, ut ipse cum pondere doctrinam
proponat, hoc est, ut studeat ea facere quae verbis vult dogmatizare. Similiter necesse est, ut doctrina praelati sit
autentica, id est, autoritati sanctorum Patrum in nullo contraria, sed ea doceat quae autoritas sanctorum protulit,
vel [0162D] quae Christi veridica sententia promulgavit. Propter quod in rationali, quod pontifex legalis gestabat
in pectore, duodecim nomina filiorum Israel inscripta erant, cum his duobus nominibus doctrina et veritas, ut eo
ipso significaretur doctrinam praelati sanctorum Patrum vestigiis debere inniti. Sic ergo rectores ecclesiarum
exemplo bonae operationis subditos trahere et sana eruditione informare debent, ut bene vivendo et recta
docendo sibi ipsis praemium, subditis vero provectum acquirant, et pro bona administratione temporalis officii in
die retributionis una cum subditis mereantur intrare in gaudium Domini sui, praestante Domino nostro Jesu
Christo, cujus regnum et imperium permanet in secula seculorum. Amen.

SERMO XXVIII. IN GENERALI CAPITULO. [0163A]
Facies vectes de lignis setim, quos operies auro purissimo, inducesque eos per anulos aureos, qui sunt
in lateribus arcae ut portetur in eis (Exod. XXV). Quae in lege Moysi historialiter scripta sunt et mandata, nos
qui filii gratiae sumus, spiritaliter debemus opere adimplere: ut facientes mandata Dei non secundum literam
occidentem, sed secundum spiritum vivificantem ambulemus. Quid enim utilitatis confert nobis de arca foederis,
de vectibus quibus portatur, de anulis aureis, quibus vectes inserti sunt, de lateribus arcae quibus adhaerent anuli
aurei, historialem habere noticiam, nisi et spiritaliter intelligantur. Per vectes igitur praelatos, per quatuor
[0163B] anulos aureos quatuor exercitia praelatorum, per arcam Ecclesiam, per quatuor angulos arcae quatuor
virtutes principales, id est prudentiam, temperantiam, fortitudinem, justitiam, per quas Ecclesia fortius roboratur,
debemus accipere. Facies, inquit, vectes, etc. Ad vectem faciendum tria necessaria sunt, lignum, ferrum et
humanum exercitium. In Scripturis per lignum vir justus frequenter significatur, sicut in libro Job: Lignum si
75

