remissionis, spero et ego, secundum praeceptum Dei, liber reverti ad Dominum meum, suae innitens promissioni
quae dicit: Gratis venundati estis, gratis redimemini (Isa. LII). Vere annus remissionis iste, et tempus gratiae,
quando ager hujus mundi diu infructuosus Spiritum sanctum cultorem suscipit, et violento possessore
exterminato in libertatem spiritus corda fidelium ad Dominum [0204C] suum revertuntur. Emisit enim, id est de
coelo misit in terras Deus Pater Verbum suum et Filium suum et liquefecit ea, id est liquida fecit, cum per
verbum Unigeniti sui et operationem Spiritus sancti, corda prius dura et lapidea ad obediendum Deo emollivit.
Unde subjungitur: Flabit spiritus tuus, et fluent aquae. Illum accipe Spiritum, de quo per Apostolum dicitur:
Charitas enim diffusa est in cordibus nostris per Spiritum sanctum, qui datus est nobis (Rom. V). Et alibi:
Effundam de Spiritu meo super omnem carnem. Iste spiritus flavit flatu multiplici. Primus flatus fuit, in creatione
mundi: secundus, in Incarnatione Verbi: tertius, in renovatione hominis. De primo flatu dictum est, [0204D] quia
Spiritus Domini ferebatur super aquas (Gen. I), quo spirante fluxerunt, hoc est, confluxerunt, id est in unum
locum fluxerunt. Quia congregatae sunt aquae, quae sub coelo erant, in locum unum, ut appareat arida. Elementa
siquidem hujus mundi naturali quadam confusione sibi erant adversantia. Quippe frigida pugnabant calidis,
humentia siccis, donec tandem Spiritus sancti magisterio stabili foedere pacis consederunt, sollicita suo modo
servare unitatem spiritus in vinculo pacis. Quippe terra aquam in gremio suo suscepit instabilem per se et vagam.
Aqua terram rigat per se sitientem et aridam, ignis caloris beneficio fructus terrae educit, aer sua temperie
inviolata conservat.
Secundus flatus Spiritus sancti fuit, cum Verbum [0205A] Dei Filius Patris hominem assumpsit, et
assumptae naturae Spiritus sancti operatione plenitudinem gratiae infudit. Nec solum flavit tunc iste spiritus, sed
et conflavit. Quippe duas naturas, tam diversas Dei et hominis sua spiratione in unam personam redegit. Hujus
autem fabricae artifex fuit persona Patris: officina, uterus Virginis: folliculus, angelus annuntians: flatus, Spiritus
sanctus operans, natura humanitatis, massa ignis rubiginem purgans flamma divinitatis. Hoc autem flante Spiritu
fluxerunt aquae, id est emanaverunt testimonia Scripturae. Ante incarnationem enim Verbi hortus fuit conclusus,
et fons signatus. Hortus fuit conclusus, quia sacramenta Ecclesiae nondum manifestata fuerant: sed et fons
signatus, quia spiritales intelligentiae [0205B] Scripturarum nondum emanaverunt.
Tertius flatus sancti Spiritus est, suavitas quaedam divinae inspirationis, quae cordibus virorum
spiritualium se infundit, et secundum divisiones gratiarum alium sic, alium autem sic in via mandatorum Dei
deducit. Hoc autem flante Spiritu quasi per septem rivulos fluunt aquae, quia secundum mensuram donationis
Christi unicuique confertur donum gratiae. De primo rivulo bibunt pauperes Spiritu, qui eligunt abjecti esse in
domo Dei magis quam habitare in tabernaculis peccatorum (Psal. LXXXIII): et ipsi parati ad obediendum,
studiosi ad ministrandum, honore alios praevenientes, honoris et gloriae ipsi contemptores. De secundo rivulo
hauriunt mites, de quibus dicitur: [0205C] Mansueti autem haereditabunt terram, et inhabitabunt in saeculum
saeculi super eam (Matth. V), qui sunt in verbo temperati, in aspectu pudici, in gestu compositi, in operatione
tranquilli. De tertio bibunt lugentes, de quibus Job: Antequam comedam suspiro, et tanquam inundantis aquae sic
rugitus meus (Job III): et tales sunt ex conscientia peccatorum pavidi, suspiriis anxii, lacrymis perflui flagellis et
verberibus attriti. De quarto misericordes bibunt, de quibus dicitur: Beati misericordes, quoniam ipsi
misericordiam consequentur (Matth. V). Et isti ad ignoscendum faciles, ad subveniendum hilares: compatientes
miseris, congaudentes his qui prosperantur in via virtutis. De quinto rivo [0205D] hauriunt esurientes justitiam,
ex quorum persona propheta dicit: Domine, memorabor justitiae tuae solius. Et isti sunt spiritu ferventes, et
operatione fortes, aemulatores justitiae, custodes, imo cultores disciplinae. De sexto rivo, scilicet munditia
cordis, bibunt mundi corde, ex quorum persona beatus Job dicit: Non reprehendit me cor meum in omni vita mea
(Job XXIV), et isti sunt mundis cogitationibus puri, meditatione erecti, operatione discreti, oratione devoti. De
septimo inebriantur pacifici, de quibus Propheta: Pax multa diligentibus legem tuam (Psal. CXVIII). Isti sunt in
prosperis quieti, in adversis securi, et carne non repugnante spiritui ab omni tentatione vitiorum abstracti. Istae
sunt aquae spiritales, de quibus bibunt viri spiritales, [0206A] quas hodierna die biberunt apostoli, cum
acceperunt virtutem supervenientis spiritus, qui eos inspiratione divini amoris inflammavit, cognitione veritatis
illuminavit, certitudine praemii roboravit. Haec tria videntur fuisse significata per hoc quod in igne, quod in
linguis, quod tali dierum numero id est quinquagesimo Spiritus sanctus apparuit. Ignis enim, signum est divinae
dilectionis: lingua, cognitionis: numero quinquagenarii, quo secundum legem fiebat remissio, signum est
libertatis sive remunerationis. Haec tria sunt quae visum interioris oculi semper in Deum dirigunt, nec ullis
intervenientibus tenebris ipsum aberrare permittunt. Videmus ad exteriorem visum tria esse necessaria, scilicet
lumen interius, quod per fenestras oculorum [0206B] emittitur: lumen exterius, scilicet claritas quae interiori, de
qua diximus, sociatur: res aliqua corpulenta, in quam visus ipse dirigitur. Lumen siquidem interius non proficit
ad videndum sine exteriori, quod probatur in tenebris, sed neque exterius sine interiori, quod manifestum est in
caeco. Sed neque ista duo conjuncta aliquid valerent, nisi aliquid videndum obtutui nostro obviaret. Similiter ad
illuminationem interioris hominis tria oportet convenire, scilicet lumen interius quod est radius divini amoris:
lumen exterius, hoc est, quod extra nos debet dirigere cognitio veritatis. Sed et res, in quam spiritalis visus debet
dirigi, certitudo est remunerationis. Tolle lumen interius, hoc est, flammam charitatis, et lucerna tua cito [0206C]
97

