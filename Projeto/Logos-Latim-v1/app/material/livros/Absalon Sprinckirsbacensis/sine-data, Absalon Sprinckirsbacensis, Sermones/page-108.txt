Christum per universum mundum circumferentes prae caeteris singulariter mundo eum innotuerunt. Et haec de
domus pulchritudine.
[0227A] Mensa vero hujus domus est sacra Scriptura, de qua Salomon ait: Sedisti ad mensam divitis,
diligenter attende quae apponuntur tibi, ut et tu similia praepares (Eccli. XXXI). Haec est mensa veteris
tabernaculi super quam duodecim panes propositionis ponebantur, quibus sacerdotes et eorum filii reficiebantur
(Lev. XXIV). Duodecim illi panes apostoli fuerunt et caeteri viri apostolici, qui in mensa divinae Scripturae
meditati sunt die ac nocte, caeterisque Ecclesiae filiis verbum vitae ministraverunt, cibantes illos pane vitae et
intellectus, et aqua sapientiae salutaris potantes illos. De qua aqua et cibo alibi Propheta dicit: Flumen Dei
repletum est aquis, parasti cibum illorum, quoniam ita est praeparatio ejus (Psal. LXIV). Hujus mensae quatuor
fercula distinguere [0227B] possumus, videlicet sensum historialem, qui instruit ad veritatem, moralem, qui
informat voluntatem; allegoricum, qui roborat fidem; anagogicum, qui sursum trahit per contemplationem. Vel
possumus secundum Apostolum hujus mensae fercula aliter distinguere. Divisiones, inquit, gratiarum sunt. Alii
enim datur sermo sapientiae, alii sermo scientiae, alii interpretatio sermonum, alii mysteriorum revelatio, alii
prophetiae, quae omnia fercula apponit unus atque idem Spiritus, dividens singulis prout vult (I Cor. XIV).
Possumus et aliter mensam hanc intelligere, videlicet sacramentum altaris, de qua scriptum est: Ponam in
conspectu meo mensam, adversus eos qui tribulant me (Psal. XXII). Et de qua Apostolus: Non potestis
communicare [0227C] mensae Christi, et mensae daemoniorum (I Cor. X).
In hac mensa diligenter attendenti quatuor panum genera sunt quae apponuntur. Primus est
sacramentalis, de quo Apostolus: Panis quem frangimus, nonne communicatio corporis Domini est? (I Cor. X.)
Secundus corporalis, de quo propheta dicit: Mittamus lignum in panem ejus (Jer. II). Tertius spiritalis, ipse est
Verbum Dei, de quo dicitur: Ego sum panis vivus qui de coelo descendi (Joan. VI). Quartus intellectualis, ipse
est vinculum ecclesiasticae unitatis, de quo dicitur: Crede et manducasti. Primus panis foris per speciem nutrit
fidem, secundus naturae humanae exhibet veritatem, [0227D] tertius intus operatur justificationem, quartus
ecclesiasticae charitatis fovet unionem. Sic et vini diversitates scrutator diligens poterit invenire.
Domo igitur et mensa praeparatis, restat disponere ut hujus mensae ministri sint idonei ad exhibendum
obsequium, Christo discumbente. Vere omnino idonei esse debent, qui astant ante Dominum terrae, qui gestant
puerum Jesum, qui ponuntur mediatores inter Deum et homines, ut propitietur iniquitati eorum. Quanto autem
virtutum decore minister altaris ornatus esse debeat, veteris sacerdotii cultus mystice figurat. Sacerdos siquidem
legalis octo ornamentorum generibus in figuram [0228A] virtutum utebatur: quae erant foeminalia, tunica
byssina, baltheus, tunica hyacinthina, superhumerale, rationale, cidaris, et lamina aurea (Exod. XXVIII). In
foeminalibus ergo significata est munditia carnis, in tunica byssina munditia mentis, in baltheo quo vestes
stringuntur, utriusque custodia, in tunica hyacinthina virtus contemplationis, insuper humerali fortitudo boni
operis, in rationali, quod erat ornamentum pectoris, discretio scientiae, in cidari, qua caput tegebatur, regimen
quinque sensuum, qui praecipue in capite sedem habent, in lamina aurea, quae imminebat fronti memoria sive
crux Dominicae passionis, ut sacerdos nihil agat per contentionem vel inanem gloriam, sed omnia ejus opera in
nomine Domini fiant. His ornamentorum [0228B] generibus ad mensam Christi debet quisque accedere, his
signis et armis regi suo militare, ut et ex ipso coelesti habitu militiae manifestum sit quo tendat finis victoriae.
Certe hi, qui terreno imperatori militant, signa quaedam portant singularis militiae, ut puta alii aquilas,
alii leones, quidam rosas vel lilia, quidam lunulas, et caetera in hunc modum, ut cum aliquid strennue gesserunt,
cujus nomini ascribi debeat per haec indicia cognoscatur. Tu quoque, qui coelesti regi militas, tua signa tecum
portare debes, ut sit tibi pro aquila eminentia charitatis, pro leone fortitudo operis, pro rosa patientia tribulationis,
pro lilio candor castitatis, pro lunula perseverantia perfectionis. Qui autem virtutibus hujusmodi ornatus [0228C]
non est, ille idoneus minister Christi esse non potest: quippe maculam habet, et ideo a ministerio Domini
repellendus est. Unde et in lege Domini a sacerdotio talis prohibetur, ut scriptum est: Sacerdos de semine Aaron
maculam habens non ministret in tabernaculo, neque offerat panes Domino Deo suo: ut, si fuerit caecus, si
claudus, si grandi vel parvo vel torto naso, si fracto pede vel manu, si gibbosus, si lippus, si albuginem habens in
oculo, si jugem scabiem, si impetiginem, si ponderosus (Lev. XXI). Non enim debet sacerdos ministrare ad
mensam Domini, si fuerit caecus per ignorantiam divinae legis; si claudus, per dissimilitudinem conversationis,
ut quod verbis dicit, contradicat factis; si parvo naso per indiscretionem boni et [0228D] mali; si grandi vel torto
naso, per nimiam prudentiam secularem; si fracto pede, id est sine affectionibus misericordiae, et veritatis; si
fracta manu, id est sine exercitio boni operis; si gibbosus, id est oneratus vitio curiositatis; si lippus, id est mente
turbatus carnalibus desideriis; si albuginem habens in oculo rationis; si jugem scabiem per scandala luxuriae; si
impetiginem, per aestum avaritiae; si ponderosus, occultarum cogitationum pondere depressus. Hinc est quod in
lege homo pollutus nocturno semine id est occulta maculatus cogitatione, jubetur immundus esse usque ad
vesperam (Lev. I). Nam, si alicujus talium sibi conscius quis mensam Domini frequentare praesumit,
benedictiones [0229A] ejus in maledictiones sibi convertuntur, quia non dijudicat corpus Domini.
108

