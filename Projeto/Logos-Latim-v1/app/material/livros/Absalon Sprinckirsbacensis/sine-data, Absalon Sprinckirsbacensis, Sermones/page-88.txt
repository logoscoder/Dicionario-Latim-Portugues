eis occidente, conversi in admirationem tanquam ab occasu flatum mittunt: venti flantes ab aquilone sunt, qui
inter tribulationes et mala praesentis vitae suspirantes, desiderio futurae patriae ad Deum respiciunt: venti flantes
a meridie sunt hi qui, remoto omni turbatione et nubilo, mente tranquilla velut coelo sereno flatum sanctae
devotionis tanquam a meridie emittunt.
[0187B] Habent autem venti isti pennas suas, videlicet investigationes Scripturarum, admirationem
coelestium, desiderium dilectionis, contemplationis gustum, quibus spiritali quodam volatu ad coelum ascendunt.
Sed his pennis altior est, qui ponit nubem ascensum suum, qui ambulat super pennas ventorum. Videbitur forsan
alicui, quod Salvator noster non uno modo super has pennas ascendit: quoniam quandoque sedet, quandoque
ambulat, quandoque volat super pennas ventorum. Sessio autem Christi in natura humanitatis, ambulatio in
sacramentis, volatus in natura divinitatis consideratur. Cum enim intellectus, sive quilibet affectus cordis nostri
circa humanam Christi naturam, aut ea quae gessit in corpore versatur, quibus se inclinans nostrae cognitioni
[0187C] se voluit manifestare, tunc sedet super pennas ventorum. Quando vero circa sacramenta ejus corde
versamur, in quibus sensus noster infirmus est, ubi ex parte cognoscimus, et ex parte prophetamus, tunc ambulat
super pennas ventorum. Per celsitudinem vero divinitatis, qua omnem humani generis capacitatem supergreditur,
nec ad noticiam nostram pervenit, volat super pennas ventorum. Tu ergo si volantem sequi non potes, tene
sedentem, sequere ambulantem. Quoniam et si super te est divinitate, sed certe juxta te est humanitate. Juxta te,
inquam, est, ut si te ostendas miserum, si plangas tua peccata, faciat tecum misericordiam. Super te est ut faciat
tecum judicium sine misericordia, si [0187D] inveniat contumacem et a via justitiae alienum. Et propterea
fugiamus omnes ad misericordem, qui prope nos est, ut in ipso consolati et confortati in futuro non metuamus
judicem, sed expectemus beatitudinis, quam repromisit nobis, cohaeredem Jesum Christum Dominum nostrum,
cujus regnum et imperium permanet in secula seculorum. Amen.

SERMO XXXII. IN ASCENSIONE DOMINI.
Beati qui ad coenam nuptiarum Agni vocati sunt(Apoc. XIX). Videntur nuptiae istae inauditis
quibusdam delitiis eminere In quibus non vinum electum, non fercula hujus creationis, non sacietas corporis, non
temporalis laetitia, sed beatitudo repromittitur, et talis beatitudo, quae est pax aeterna, [0188A] thesaurus
indeficiens, summa gaudiorum, consummatio omnis consummationis.
Non ergo accipiendae nuptiae illae hominis regis, quas fecit filio suo, quia ad illas caeci et claudi, et
quique debiles compelluntur intrare (Matth. XXII); non illae quae factae sunt in Cana Galilaeae (Joan. II), ad
quas vocatus est Jesus cum discipulis suis, quoniam ibi deficiente vino, aliquid minus inventum est, sed potius
nuptiae Agni, sunt aeterni Regis delitiae, ad quas Christus cum victorioso beatorum spirituum agmine hodierna
die assumptus est. Multum ergo distant nuptiae istae a praedictis, quia ad primas vocantur miseri, ad secundas
justi, ad tertias vero beati. Quod si et nomine et numero nuptias velimus distinguere, dicemus tria esse genera
[0188B] nuptiarum: primas desponsationis, secundas propagationis, tertias consummationis. Nuptias
desponsationis appellare possumus, primam reconciliationis gratiam, qua anima peccatrix ad Deum revertitur, ut
jam legi peccati non serviat: nuptias propagationis, vitae innocentiam, quando jam justificata fructum bonorum
facere contendit: nuptias consummationis, futurae vitae gaudia, cum jam intraverit ad praesentiam Domini sui.
Ut autem de primis nuptiis primo loquar, quae sunt desponsationis, jam nunc, o anima misera, quae
sola ad has nuptias vocata es, jam, inquam, ingredere secretum cordis tui, et considera qualis fuisti antequam ad
nuptias istas vocata esses, quando in rota hujus mundi movebaris sine stabilitate, laborabas [0188C] sine requie,
currebas sine perventione, vivebas sine ordine, usque adeo criminum tuorum squalore confecta, ut nec etiam ulla
imago Dei tui in te reluceret. Vilis utique tunc eras et foeda, et longe projecta a facie Dei tui, nec immerito. Ut
enim statuam te ante faciem tuam, tu es quae super caput Sponsi tui posuisti coronam spineam, et data in manu
ejus arundine, flexo genu illudebas ei. Quod melius intelliges, si coronam spineam, aculeos peccatorum et
circuitus erroris tui, caput vero Christi bonae vitae principium velis accipere. Sicut enim in corpore materiali
initium corporis caput est, sic et in corpore spiritali, quod est vita bona, principium bonae vitae caput Christi non
incongrue [0188D] appellatur. Tunc ergo spineam coronam posuisti super caput ejus, quando bonae vitae
principium, quod per sacramentum regenerationis sive per lamenta poenitentiae Deus in te operatus fuerat,
reversus ad vomitum male vivendo destruxisti. Similiter virgam illam ferream inflexibilis justitiae Dei, in
arundinem quae intus vacua est, commutasti, dum justum Dei judicium quod iniquis pro sceleribus suis
repositum est, temeraria praesumptione veniae evacuandum existimasti. Quid demum aliud est genuflexio quam
humiliatio corporis, vel illusio, quam contumacia mentis? Ergo genuflexio Deo illudere fuit, corpore laboribus
poenitentiae humiliato, per rediviva vitia mente contumaci Deo ingratum existere. Et ecce tam honorabilis facta
88

