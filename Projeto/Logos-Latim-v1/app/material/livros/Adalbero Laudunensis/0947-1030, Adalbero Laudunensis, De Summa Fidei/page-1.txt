0947-1030- Adalbero Laudunensis – De Summa Fidei
DE SUMMA FIDEI SIC PRAESUL ADALBERO SCRIBIT
Ms. Valenc. 354 (F° 110 r°)
(Praesul)

(Fides)

(Praesul)

(Fides)

(Praesul)

Regi Rotberto sic praesul Adalbero plaudit.
Lauduntis tam parva domus tua regna salutat.
A divis venerantur opes et his satiantur ;
In Domino pauper quae sunt caelestia sume.
Quod si sermo labat, sanctum quoque pneuma rogabo :
Vlla melos lira non posset ferre sonorum,
Si bene corda manu docta non percuteretur.
Ars occulta ; secreta Dei sic non caperentur,
Archanum quoddam tres si non sanctificarent,
Filius ille patris si non in carne veniret.
Ostendens aliquid sit ratione superna,
Quod Deus est servans, carnem quam suscipit ornans,
Assumpsit solus hoc quod tres sunt operati,
Tres in personis, quorum substantia simplex.
Vna tamen persona duas hominisque Deique
Contulit ; una quod est umquam non desinit esse ;
Altera post coepit, quam protulit una dierum.
Oro, fides non ficta, meo succurre labori :
Si Deus est, nasci qua fertur conditione ?
A nulla trahit exemplum, nullique relinquet.
Quattuor, ut scimus, hominum sunt conditiones :
Talis prima fuit, quam vir nec femina novit ; (F°110 v°)
Atque secunda viro de solo femina coepit ;
Femina vincta viro jam tertia fluxit in orbem ;
Quarta virum nescit, divinitus est operata.
Tertia fit primae contraria ; quarta secundae ;.
Lex privata tribus ; tamen est quartae generalis.
Tres hominum fugiunt sensus, quia mistica res est :
Namque duas credunt gens et judeus apella ;
Tertia pro poenis est execrabilis illis.
Conjunx absque viro peperit ; sine conjuge matre
Femina processit, non absque viro tamen orta.
Mandatis caecata Dei sinagoga senilis
Quod celebrat nescit, regem quem praedicat odit.
Si genesis judea, capax sub cortice legis,
Profert femineam sine conjuge conditionem,
Non celebrat cur absque virili semine matrem ?
Quod sine matre fuit carnalis mater oborta ;
Fex sinagogalis cordis retinetur ab umbris,
Quod sine terreno puerum peperit patre virgo.
Non sine spe carnis cineres servantur in antris,
Hasque creaturas Deus unus fecit utrasque.
Altera parte viri fit, et altera creditur ex se ; (F° 111 r°)
Judicet alta probans super his gens et judaismus,
Et ferat in medium quae sit prestantior harum.
Altera secura, dubitantior altera cum sit ;
Vix intelligitur dictum quod non iteratum ;
Miratur factum quod nunquam postea visum.
Creditur ergo fide : quod non habet experimentum !
1

