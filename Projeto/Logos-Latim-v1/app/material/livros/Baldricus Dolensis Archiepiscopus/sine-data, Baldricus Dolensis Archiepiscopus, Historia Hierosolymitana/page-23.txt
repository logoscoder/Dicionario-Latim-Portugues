praeparavi muro illi, quem cernitis, prudenter apponite scalam et taciturni sapienter vos agite, et confidenter
ascendite. Faciet vos tutos Pirrus amicus noster, inque suis turribus potestativos collocabit vos. Filium suum
mecum obsidem habeo. Vos autem postquam turres ascenderitis, rem reliquam peragite gladio. Nullus timeat,
nemo stupeat; scala muro adjuncta est, et vincta cum propugnaculis desuper. Properate igitur et intrepidi
ascendite. » Ascendit [1105B] primus quidam Langobardus, nomine Paganus, non tamen omnino intrepidus: nec
mirum, cum et de proditione timeret, atque ad loca incognita transcenderet; et de quibuslibet eventis formidaret,
ac mortis horrorem sibi praesentem semper imaginaret. Subsecuti sunt tamen eum homines fere sexaginta,
quibus diligentissime Pirrus collectis, atque suis in turribus collocatis, postquam vidit plures numero nequaquam
subsequentes, materna dixisse fertur lingua, «Michro Francos echome, » hoc est, heu, heu! paucos habemus
Francos. Verebatur enim, quoniam quidem pauci erant ad defendendum, nedum ad congrediendum, ne illi cum
ipso in manus inciderent Turcorum. In Boamundum ergo tanquam [1105C] ineffeminatum et segnem, suam
retorquebat querelam; eumque amicabilibus conviciis lacessiebat. Descendit praeproperus ille Langobardus, per
quam primum ascenderat scalam: dixitque eminus exspectanti Boamundo: «Quid agis? an dormis? mitte quos
velociter missurus es, quoniam jam indemnes obtinuimus tres turres. Alioquin et nos, et civitatem, et amicum
tuum qui totam spem et animam suam in sinum tuum expandit, amisisti. » Laetatus est, et qui cum eo erant,
Boamundus, et dicto citius festinanter cursum arripiunt, ascensum praeoccupant; et commonendo, jam alius
alium praeveniebat. Itaque jam multi ascenderant, multi adhuc ascendebant, cum qui in turribus et in aliis
maeniorum erant propugnaculis, vocibus altisonis exclamaverunt. [1105D] Occupaverunt etiam turres alias, et
jam discurrebant personantes per muros et plateas. Quoscunque vero reperire poterant, trucidabant; et nemini
obvianti parcebant. Cives enim vix expergefacti et adhuc somnolenti: laboribus enim longae obsidionis fatigati,
supini deficiebant; rem ignorantes, domos suas inermes exibant, et somno et sono clamantium stupefacti, cauti
incautis occursabant, et suos esse sperantes. Christianos, ac si suos, convocabant: illi autem ubicunque
obviabantur, tanquam oves procumbebant, et obtruncabantur. Tunc etiam, fortuitu, mactatus est Pirri conterinus
frater. Tales sunt, caeca et intempesta nox, tui eventus! tales sunt, horae caliginosae, vestrae tumultuationes!
[1106A] Interea tantus erat per scalam repentium concursus, ut ipsa scala dissiliens dissolveretur: quod et ad
luctum et ad magnum impedimentum Christianis accidisse, nemo sani capitis dubitat. Phalanges siquidem
Francorum, visum propter muros aderant: sed eis qui sursum et intus pugnabant, nullum auxilium conferre
poterant. Orta est igitur ibi non modica tristitia. Erat autem non procul a scala quaedam porta, quam retroactis
diebus Christiani explorantes viderant, hanc a sinistra parte palpantes invenerunt; et ipsa fracta, quantocius
ingressi sunt. Tunc major exortus est fragor, et uberior succrevit Christianis dimicandi occasio, Turcisque somno
vinoque sepultis, crudelior necis obvenit angustia. Gentiles illi, dum periculum imminens effugere vellent,
[1106B] impegerunt in Christianos, et impetum evitare satagentes, dum nesciunt, in repentinum ceciderunt
mortis discrimen. Boamundus, quoniam animo cupienti nihil satis festinatur, morarum impatiens, vexillum suum
efferri mandavit in civitate, et collocari contra municipium quod erat in urbe, in editiori colle. Tanto siquidem
examine urbem introierant Franci, gentique illi circumcisae praevaluerant, ut innumeris interemptis, quidquid
residuum esse potuit, vel in castellum quod imminebat urbi abigerent, vel in alia quaelibet diverticula effugarent,
nec aetati nec sexui, nec cuivis conditioni nocte illa indultum est. Nox erat ambigua et ideo promiscui sexus
nullum exceperat. Dies illuxit, et qui morabantur in castris, tumultuantibus populis, et reboantibus [1106C] exciti
lituis, vexillum Boamundi viderunt et agnoverunt, et de capta civitate gavisi sunt. Cucurrerunt igitur ad portas, et
introeuntes, si quos invenerunt Turcos subterfugere molientes, ceciderunt, et facta est illa die maxima gentilium
strages. Nox illa et mane illud lethalem peperit Antiochenis fortunam. Quidam etiam per portas vivi effugerunt,
quoniam impetuosis Francis incogniti fuerunt. Cassianus autem Turcorum dominus inter fugientes delituit; et
nescio quomodo, non minori tamen infortunio, sed dilato, vivus aufugit. Pervenit enim in Tancredi terram, ultra
quam credi potest palpitans. Incertum habetur, an totius expers confugii discesserit, an ad disquirendum a
contribulibus suis adjutorium discurrerit. Illud certum habetur, quoniam [1106D] si castellum suum introisset,
sibi suisque opportunius consuluisset. Equis ergo suis sodaliumque suorum ad extremum fatigatis, coactus
substituit; et in quoddam tugurium divertit, ibique non satis fideliter delituit. Hoc etenim regionis illius accolae
comperto, Suriani videlicet vel Armenii, concursu in eum facto, superincubuerunt: et apprehensi caput
amputaverunt, et amputatum coram Boamundo detulerunt, ut scilicet taliter ipsius promererentur gratiam, ipsique
libertate donarentur et potirentur optata. Cassiani autem, viri clarissimi, finis fuit obscurus et miserabilis. Tales
sunt tuae remunerationes, mundana prosperitas! hujusmodi sunt tua stipendia, fallax et deceptiva fortuna!
Gentiles fatis et fortunae nimis [1107A] acquiescunt. Ecce Cassianus infelix, dux et admirabilis Antiochenus,
hodie miserabili sorte, miserabili praeventus infortunio, fatisque infestis delusus, perimitur. Ecce germen regium,
tanquam quilibet in stercore natus, indecenter corpore inhumato plectitur. Balteum autem ejus et vaginam,
sexaginta byzanteos appretiaverunt. Gentes enim illae hujusmodi faleris et fibulis valde gloriantur. Plateae
[1108A] vero et omnes civitatis intercapedines ita densis erant occupatae cadaveribus, ut liber nemini daretur
incessus, compita nimirum et viculi, caesis impediebantur corporibus. Horror itaque et fetor nimius quibuslibet
incumbebat viatoribus. Civitas itaque Antiochia, excepto municipio, capta est; et Cassianus, ut dictum est,
deformiter obtruncatus est, quarta feria, tertio Nonas Junii.
23

