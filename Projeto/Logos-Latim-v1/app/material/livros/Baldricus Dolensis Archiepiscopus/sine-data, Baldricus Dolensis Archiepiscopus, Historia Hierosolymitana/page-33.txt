Sarracenorum audacter introivit terram; et ultra duas civitates profectus, ad quoddam [1126C] devenit castrum,
cui nomen Thalamania. Habitatores autem illius castri, quoniam erant Suriani, sponte sua se reddiderunt ei.
Requieverunt autem eo in loco fere diebus octo. Nuntiatum est igitur illis, quoniam non longe aberat castellum
Sarracenorum plenum. Cingulis itaque militaribus accincti, pannisque objectis protecti, castellum undique
aggredientes coangustaverunt; et praevaluerunt, et depraedati sunt, et colonos illos humotenus pessum dederunt:
si qui tamen ad catholicam voluerunt converti fidem, illos reservaverunt illaesos. Reversi sunt ergo ad prius
castellum, victorum potiti gaudio. Iterum die tertia exierunt; et venerunt ad quamdam civitatem nomine Marram,
[1126D] quae prope eos erat. Convenerant ibi multi gentiles ab Aleph, et aliis circumsitis civitatibus, qui contra
eos exierunt ad bellum. Franci pugnaturos eos arbitrati, ad pugnam se, nec mora, castrensium more militum
praeparaverunt; sed delusit eos exinanita spes illorum. Turci namque versum civitatem caute reversi sunt, non
fugientes neque cominus propugnantes; sed quodam astu se pugnae subducentes, et iterum Francos celeri gestu
impugnantes. Invadebant eos et gyro facillimo revertebantur et mox reducti equi rursus indifficulter gyrabantur.
Franci frequentes sustinebant impetus, nec tuto devitare poterant instantium concursus: si enim attentarent
recedere, gentiles a tergo, quod et accidit postea, cedentibus insisterent. Sustinuerunt igitur usque ad [1127A]
vesperam et laborem et sitis ardorem: aestus quippe erat quammaximus. Postquam amplius nec laborem poterant
sustinere, nec sitis pestem compescere, quoniam ad refocillandum nulla inveniebatur aqua, conati sunt et
condixerunt ad castellum suum conglobati gradatim redire. Sed gens invalida et indocta, pedites videlicet et
Suriani, ordine spreto, et edicto militum neglecto, coeperunt disgregatim fugere, nimio correpti pavore. Instabant
eis gentiles indefessi, et terga praebentes insequebantur, et cedebant; et lupis atrociores, nemini parcebant.
Suggerebat illis vires optata victoria, et praesentis temporis opportunitas. Multi itaque de gente plebeia et
pusillanimi, perempti sunt; alii necati gladio, alii suffocati sitibundarum faucium incommodo. Qui vivi
evaserunt, [1127B] cum suo Raimundo ad castellum suum redierunt, feceruntque ibi dies aliquot: facta est illa
occisio in praedicto mense Julio. Neque enim semper feliciter successit Christianis; castigabat siquidem eos
Dominus de insolentia, ne forte, propter frequentes victorias, mentes eorum aliquantula lividarentur superbia.
Qui vero in Antiochia remanserant, votorum compotes, potiti sunt quiete et laetitia; excepto quod dux et patronus
eorum Podiensis episcopus, gravi corporis detentus incommodo, coepit aegrotare; et infirmatus, aegritudinis
lecto recubuit. Paterno igitur ore filios lugubres allocutus, et affatim eos consolatus, viam universae carnis
ingrediens, ingravescente morbo, migravit in Domino. Factus est itaque luctus immoderatus in tota Christi
militia: [1127C] quoniam ipse fuerat consilium nobilium, spes orphanorum, imbecillium sustentamentum;
militibus homo militaris, clericos clericaliter educebat et educabat; singulari prudentia praelucebat, eloquens et
jucundus, omnibus omnis erat. Unde factum est ut eum sicut patrem et dominum toto venerarentur animo,
quoniam singulis affectu patrocinabatur interno. Celebraverunt autem singultuosus exercitus ejus exsequias
episcopali honorificentia; et condito ejus corpore quibus potuerunt aromatibus, imperialibus exeniis illud
prosecuti sunt; et pupillorum examina patrem defunctum, lacrymabiliter et solemniter in ecclesia Beati Petri
sepelierunt. Vix autem ab ejus sepulcro populi, crines et ora discerpentes, [1127D] avulsi, episcopo defuncto,
diutinas immolavere lacrymas, quibus extersis rursum sibi consuluere.
Comesenim Sancti Aegidii, nullatenus acquiescens pigritiae vel socordiae, quin gentilibus zelo continuo
inimicaretur, Sarracenorum ingressus est terram; et pervenit ad Albaram non ignobilem eorum civitatem: quam
exercitus ejus violenter expugnatam apprehendit, et omnes utriusque sexus civitatis incolas ad nihilum
perimendo redegit; urbemque subactam suo dominio mancipavit. Electum autem in ea pontificem, virum
prudentem et honestum, consecrandi gratia miserunt Antiochiam: praefecerunt igitur eum in eodem loco
antistitem, et populo Christiano dignum dispensatorem. Ordinatis igitur ibi quae ad religionis cultum attinebant,
mensis November [1128A] appropinquabat. Instabat igitur eundi jam condictum tempus; ac de peragendo itinere
omnes sollicitabantur. Conveniebant ergo omnes optimates in Antiochiam, in qua major pars exercitus
aestivaverat. Invenerunt autem eos laetantes et exsultantes, excepto quod Kalend. Augusti Podiensem
tumulaverant pontificem. Coeperunt autem, postquam omnes convenerant, de imminenti negotio disserere, ne
videlicet ulterius disturbarentur ab itinere. Boamundus interim in propatulo conquerebatur de civitate, quod
nondum totam eam haberet in sua potestate. Alloquebatur enim eos de foederatis, quas ei fecerant, pactionibus,
dum necdum capta civitas obsideretur. Pepigerant enim ei totius civitatis dominationem, donec res ex integro
referretur ad imperatorem: [1128B] comes Sancti Aegidii nullo modo poterat emolliri, quin semper de
sacramento loqueretur, quod imperatori fecerat; sicuti Boamundus ipse collaudaverat: «Perjurii, aiebat, nusquam
volo redargui; nec interim patiar ut tu solus huic urbi domineris. Sit duntaxat civitas sub communi custodia, et de
via peragenda exoccupatius disceptemus. Sin autem, pares et coaequales nostri, quod justum est determinando
dijudicent. » Haec erat insopibilis altercatio inter Boamundum, et comitem de Sancto Aegidio. Congregati sunt
ergo omnes majores natu, et quorum praeeminebat peritia, in ecclesia Beati Petri, si qua posset sopiri tanta
simultas. Auditae sunt diligenter utriusque litigantis quaestiones, exspectantes judicum peritorum diffinitiones.
Itum est in partem, et a viris [1128C] peritis luculenter et abunde disputatum; dilata est sententia, ne
augmentaretur discordia. Dixerunt ergo et dux Godefridus, et Flandrensis comes, et Robertus Northmannus et
alii majores: «Quoniam ad praesens nullam dare possumus sententiam, quae alteri non displiceat, prout
33

