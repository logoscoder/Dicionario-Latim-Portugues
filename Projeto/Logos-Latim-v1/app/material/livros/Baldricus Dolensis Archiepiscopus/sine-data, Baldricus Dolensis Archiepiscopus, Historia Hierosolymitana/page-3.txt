[1062D] Benedictus Dominus noster Jesus Christus, Christiani nominis auctor et rector invictissimus, et
amplitudinis Christianae sapientissimus propagator. Hunc ut benedicatis, et in omnibus suis operibus [1063A]
laudetis oportet, fratres charissimi, et indeficientis suae erga nos misericordiae nullatenus obliviscamini. Ipse
reges mutat, et tempora; ipse pios corrigit, ut provehat; ipse punit impios, ut corrigat; quippe, in quo nihil est
immisericordiae. Ipse temporibus nostris Christianitatem suam, ubicunque terrarum erat, pene totam excitavit: et
ut ad cruendam in qua passus est Jerusalem, de spurcorum manibus Turcorum, qui ei velut captivae
dominabantur, Christiana concurreret militia, fideles suos unanimiter incitavit. Non enim sine divina inspiratione
credendum est, ab occidentali ad orientalem plagam, omnium rerum copiosos velle militatum iri; et contra
barbaras nationes, relictis praediis et domibus, filiis et uxoribus, pugnaturos brachio [1063B] suo, inter
innumeras calamitates gaudenter proficisci. Quis enim tot principes, tot duces, tot milites, tot pedites sine rege,
sine imperatore dimicantes eatenus audivit? Neque siquidem in isto exercitu, alter alteri praefuit, alius alii
imperavit: nemo quod sibi peculiare videbatur disposuit, nisi quod sapientium commune consultum decrevit, nisi
quod plebis scitum collaudavit. Certum est ergo quia Spiritus sanctus, qui ubi vult spirat, et ut tantos labores
arriperent eos animavit, atque indiscissam eis concordiam inspiravit.
Hujus Historiae seriem posterae successioni stylo nostro, licet non satis expolito, nisus sum commendare,
quamvis tantum onus ingenioli nostri tenuitas non suffecerit convenienter explicare. Sed quoniam [1063C]
diebus nostris magna erat Sallustiorum et Ciceronum copia, qui tamen huic otio non ignobili assidere vellet,
sterilis imminebat inopia: majoribus nostris, qui dormitabant et pigritabantur, velut indignatus, hoc opus
aggressus sum: et ne invidae oblivioni cederet historia digna relatu, ad scribendum pene sexagenariam appuli
manum. Sane si melius facundiores id ipsum attentaverint, ipsorum nequaquam praejudico, si me castigaverint,
facundiae: [1064A] tantum precor ut nostro non derogent labori, causa invidentiae vel culpae insolentiae. Non
tamen huic beatae interesse promerui militiae, neque visa narravi; sed nescio quis compilator, nomine suo
suppresso, libellum super hac re nimis rusticanum ediderat; veritatem tamen texuerat: sed propter inurbanitatem
codicis nobilis materies viluerat, et simpliciores etiam inculta et incompta lectio confestim a se avocabat. Accessi
igitur ad hoc studium, non inanis gloriae cupidus, non supercilii tumore inflatus, sed quod successivae placeat
Christianitati, membranulis indidi curiosus. Et quamvis, Christianus ego, Christianis processerim atavis, ut jam
nunc tanquam haereditate possideam sanctuarium Dei, et haereditarium Christianae mihi possessionis [1064B]
vindicaverim titulum; paganismum autem, utpote a lege Dei extorrem, totis viribus abominaverim, tamen in
proferenda historiae veritate, in neutram amor vel odium, vel caetera vitia, me scientem praecipitabunt partem: ut
scilicet paganis detrahendo, Christianis, mendax et mendosus, temere faveam; et si quid fortiter et audacter
gentiles egerunt, eorum fortitudini et audaciae zelando aliquid decerpam: proferendae siquidem veritati
temperanter studebo; et animi mei favorem, quem tamen maxime Christianis debeo, veritatis censura castigabo.
Si enim gentilium robur plus justo attenuarem; Christianorum fortitudini et laboribus detraherem, dum tanquam
adversus gentem imbellem, genus nostrum hiatu temerario dimicasse declamarem. [1064C] Succincte igitur quae
in codice praedicto perpendi, recapitulabo; et partium narrantium quae ibi adfuerunt relatione fretus, quae audivi
interseram, sicque juvante Deo aggressum opus consummabo. Jam igitur ad praelibatum negotium stylum
exspectantem applicemus. Emolumentum praesumpti opusculi, bonorum omnium retributor, in bonum mihi
retribuat Deus. Amen.
Explicit prologus.

INCIPIT HISTORIA JERUSALEM Qualiter Christiani a remotis partibus mundi cum maximo labore eam
exquisiverunt, expugnaverunt et tenuerunt. LIBER PRIMUS. [1063]
[1063D] Jerusalem, totius Judaeae metropolim, non ignobilem nec ignotam civitatem, regalibus honorificentiis
in immensum multoties decoratam, multoties a tyrannis hostibus obsessam, et ad solum usque dirutam, et a
propriis filiis in captivitatem abductis orbatam, variasque temporum tumultationes ante Salvatoris adventum
perpessam, noverunt qui vel historiographorum libros saltem tenuiter legerunt; vel qui computantium relationi
aures audiendi [1064D] avidas accomodaverunt. Jam vero Christum praedicantem super eam flesse, et ejus
abolitionem denuntiasse, nullus ignorat, nisi si quis forte paginam Evangelii imprudens et impudens vecorditer
conculcat. Quod quomodo acciderit, legenti gesta Titi et Vespasiani indifficulter patebit: quam lectionem vir
eloquentissimus Josephus, stylo celebri consecravit. Ipsam iterum reaedificatam et Christianis insignibus
insignitam, et ecclesiarum aedificiis decentissimis [1065A] honoratam, ipsa adhuc loquuntur aedificia, et quibus
tota civitas circumvallatur provecta testantur moenia; quae civitas, quoniam in ipsius suae Christianitatis
temporibus, Christo suo quam oportuit minus obtemperavit, terreno Regi subjugata rursum servivit, quia coelesti
imperatori militare pedetentim contempsit. Facta est igitur Babylonico admiraldi diutino tempore tributaria, quae
3

