Constantinopolim castra metati fuerant, hoc audito (multi etenim profugi redierant, quorum omnium arma
imperator emerat, quatenus inermes suis minus nocere possent) alii alios exspectabant, quatenus consilio
communicato, auxiliaribus freti ducibus, et copiis stipati [1073D] militaribus, terram inimicorum ingrederentur,
Deitate sibi, precum pura confessione, prius complacata.
Dum haec agerentur, dux Godefridus et Balduinus atque Eustachius fratres, et Balduinus de Monte cum turmis
suis per Hungariam commeantes, Constantinopolim appropinquabant. Podiensis namque episcopus et comes
Raimundus per Sclavariam gradiebantur. Hugo Magnus et Flandrensis comes, et Robertus Northmannorum dux,
cum suis commilitonibus Romam praetereuntes, in Apuliam devenerunt. Boamundus autem tantas Francorum
frequentias audiens adventare, neque siquidem tantum hominem hujusce rei ignarum, tam divulgata fama
pertransire [1074A] poterat, singulorum probitatibus signisque perscrutatis, pallium optimum praecepit afferri;
quod per particulas concisum, crucem unicuique suorum distribuit, suamque sibi retinuit. Tantus igitur militum
concursus ad eum subito factus est, quatenus comes Rogerius in obsidione (erant siquidem uterque in quadam
obsidione) pene solus remaneret; dolensque se suam amisisse gentem, Siciliam cum paucis reversus est.
Boamundus autem, ut erat vir per omnia modestissimus, modeste viam suam et evectiones praeparavit, et cum
optimatibus suis et cum affluentibus armatorum copiis transfretavit, et tandem tranquillo remige in Bulgariae
partibus applicuit. Nomina vero suorum qui ei in itinere hoc adhaeserunt, eique aliis cohaeserant [1074B] in
bellis, haec sunt: Tancredus Marchionis filius; Richardus de principatu, Ranulfus frater ejus, Robertus de Anxa,
Ermannus de Canni; Robertus de Surda valle, Robertus filius Turstani, Hunfredus filius Radulfi, Ricardus filius
comitis Rannulfi, et comes de Rusinolo, cum fratribus suis, et Boellus Carnotensis, Alberedus de Cagnano, et
Gunfredus de Monte scabioso. Hi omnes unanimiter Boamundo conjuncti sunt, eique se devotissime in via Dei
obedituros, inseparabiliter juraverunt. Hugo vero Magnus et Wilhelmus Marchisi filius ad portum Bari pelagus
praepropere ingressi sunt, et navigantes applicuerunt Duracium. Dux autem civitatis illius de principibus
imperatoris unus, arbitratus eos, ut revera erant, viros magnos et gnaros, apprehendi [1074C] jussit eos, utpote
qui nondum erant cuneis militaribus et auxiliaribus peditum manipulis satis praemuniti. Fecit ergo eos sub
excubanti custodia Constantinopolim solerter deduci: quatenus imperator pro libitu suo super eos decerneret,
sicque vellet hominium et fidelitatem ab eis reciperet. Hoc autem dux ille idcirco maxime fecisse visus est, ut et
devotionem quam erga imperatorem suum habebat, res ipsa talibus indiciis approbaret; eumque sibi vehementius
conciliaret.
Dux autem Godefridus, ducum omnium primus Constantinopolim venit, duos dies ante Natale Domini, et prope
illam castra metatus est. Boamundus enim suos exspectando, qui eum subsequi satagebant, [1074D] pedetentim
gradiebatur; proinde callide eos paulatim eundo in dies operiebatur. Imperator autem in suburbio civitatis, duci
paulo post mandavit hospitium. Armigeri vero ducalis exercitus, sine qualibet cautela, ad subvehendas paleas,
vel caetera sibi necessaria, extra civitatem cursitabant. Quippe nondum aliquid de imperatore suspicabantur
sinistrum, utpote qui eis voluntarius praebuisset hospitium. Imperator vero absconse suis mandaverat Turcopolis
et Pincinatis, quatenus in dies exeuntes invaderent, et perimerent, et curiosissime super hoc excubarent. Duci,
suorum defectus nuntiatus est, et inopinatae Turcopolorum ei patuerunt insidiae. Exivit igitur Balduinus ad
suorum protectionem, et si posset ad insidiantium deletionem; [1075A] invenit autem eos insequentes suos, et ex
improviso incautos invasit et superavit; partem occidit, sexaginta quoque ex iis vivos comprehensos, fratri suo
duci imperterritus praesentavit. Audiens hoc imperator Alexius (Alexius enim vocabatur), valde iratus, malum
exercitui Christi in corde suo indesinenter machinabatur. Dux de imperatoris furibunda perturbatione certus,
praecavens in futurum, civitatem exivit, et ubi prius sua fixerat tentoria collocavit. Nocte superveniente, jussu
imperatoris invasa sunt castra ducis, et exercitus ejus multis lacesssitus injuriis. Dux autem, sicut erat hujusce rei
sagacissimus, et pugnator acerrimus, excubiatores qui tentoriis excubarent prudenter disposuerat, et
unumquemque vigilare sibi mandaverat: [1075B] versutias enim imperatoris non nesciebat. Repulsi sunt
quantocius invasores, et ex illis septem peremptis, usque ad portam civitatis audacter dux fugavit fugientes. Ad
tentoria itaque sua reversus, fuit ibi pene quinque diebus. Imperator enim interim in eum malum moliri; dux
sollicitius sibi suisque consiliari: imperator ei transitum per civitatem regiam prohibere; dux subseqeuntium
optimatum adventum exspectare. Imperator tandem ut nihil intentatum relinqueret (erat namque vir perspicax et
industrius), sub pacis obtentu pactus est cum duce, quod si transfretaret Brachium, copiosum ei semper mitteret
mercatum; et omnibus indigentibus, stipem impertiret necessariam, tantum de eo juramento esset securus. Ideo
[1075C] sic fecit imperator, ut ducem a regione illa cum suis amoveret copiis, ne posset couti superventorum
principum consiliis et auxiliis. Transivit itaque dux, imperatori facta et ab eodem accepta identidem
promissorum fidelitate.
Boamundus interim in vallem de Andrinopolin venit ibique suos concionando taliter allocutus: Â«Optimates et
commilitones nostri, oportet caute nos omnes dehinc abeamus. Cautela nobis est pernecessaria, praesertim cum
pro Deo a nostra peregrinamur patria. Peregrini pro Deo sumus, Christi milites sumus, a Christianorum penatibus
diripiendis manus rapaces cohibeamus. Tempus erit cum terram hostilem intrabimus, cum de eorum spoliis
8

