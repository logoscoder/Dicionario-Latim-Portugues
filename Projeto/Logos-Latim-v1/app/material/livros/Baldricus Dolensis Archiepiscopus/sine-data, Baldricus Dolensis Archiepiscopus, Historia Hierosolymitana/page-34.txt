poterimus causam istam sub pacis obtentu procrastinemus; interim fiet aliquid. » Responderunt autem
exspectantibus: «Nullam in praesentiarum dare possumus sententiam; sed volumus et collaudamus, quatenus ista
re pacifice induciata, viam nostram acceleremus, qua peracta, vel ordine judiciario vel consilii nostri auctoritate,
postquam Deo prosperante redierimus (tantum nobis credite) vos ad invicem concordabimus. » Id totum ita
concessum est, et sic se simpliciter prosecuturos, [1128D] manu in manu episcoporum, firmatum est Boamundus
itaque munivit quod ei redditum fuerat castellum, alimentis et hominibus, armis et excubitoribus; comes
similiter, quod praeoccupaverat palatium Cassiani admiralii, et turrem quae est supra pontem, a portu Sancti
Simeonis. Tantae enim erant et ambitiones et simultates, ut neuter alteri crederet, uter sub palliata ambitione
civitatem sibi attentaret. Nec mirum quantum ad honorem et utilitatem.
Antiochia siquidem civitas est pulcherrima et munitissima, et copiosorum reddituum opulentissima. Sunt intra
ipsam quatuor montaneae satis altae, in quarum una, sublimiori scilicet, castellum est, quod omni civitati
proeminet. Deorsum civitas est decenter [1129A] aedificata et duplici muro circumambita: murus interior amplus
et in aera porrectus est, et magnis quadris lapidibus compactus et compaginatus est: in qua muri compagine
turres sunt quinquaginta quadringentae, formosiis venustatae moeniis, et defensae propugnaculis; murus exterior
non tantae est celsitudinis, sed tamen admirandae venustatis. Continet in se trecentas et quadraginta ecclesias.
Pro suo magno primatu patriarcham habet, cujus patriarchatui subjiciuntur centum quinquaginta et tres episcopi.
Ab Oriente quatuor clauditur montaneis; ab Occidente vero, civitatis muros praeterfluit fluvius, cui nomen
Farfar. Octoginta et quinque reges eam constituendo sublimaverunt et nobilitaverunt: quorum maximus et primus
emersit Antiochus, de [1129B] cujus nomine Antiochia nuncupata videtur. Et quoniam tantae fuit auctoritatis et
nobilitatis, noluerunt eam devictam temere dimittere Franci, utpote quae caput totius Syriae exstiterat; et
primatum suum longe lateque protulerat, et regiones etiam longinquas eis erat subjugatura. Hanc Christiani per
octo menses et diem unum obsederant, et apprehenderant. Iterum in ipsa civitate jam capta, Gentiles obsessos
eos tenuerunt per tres hebdomadas. In qua obsidione diuturna tantus confluxit Gentilium conventus, ut nullus
meminerit copiosiorem vel se vidisse vel audisse populorum frequentiam. Requieverunt igitur in ea quinque
mensibus et novem diebus. Tot rebus occurrentibus, noluerunt eam incaute dimittere, sed fideli delegaverunt
tutelae. [1129C] Comes tamen et Boamundus peculiariter super ea sibimet cogitabant. Civitatem ergo, ut dictum
est, munierunt; et in mense Novembri, alias profecturi, rebus quibuslibet compositis, Antiochia exierunt. Comes
Raimundus cum suo exivit exercitu et pertransitis duabus civitatibus, Rugia et Albaria, quinto Kalend.
Decembris, applicuit ad Marram, civitatem munitam et opimam, et multis Agarenorum nationibus refertam. Die
vero crastina civitatem expugnare adorsus est; sed obstantibus moeniis et defensoribus, tunc quidem nihil
profecit. Subsecutus est Boamundus et in die Dominica praedictam venit ad urbem. Altera vero die, feria scilicet
secunda, urbem viriliter aggressi sunt. Nam et scalas pro muro civitatis erexerunt, et tutores [1129D] moeniorum
tota die variis assultibus infestaverunt, et similiter parum eis nocuerunt. Nam et scalae ad murum erant erectae,
sed Turcis acclamantibus et oppugnantibus, nemo praesumebat scandere. Credebant etiam cives illi se similiter
istis obstare posse, sicut et Raimundo Pileto ludum obstiterant; sed ad ultimum spes praesumptuosa fefellit eos.
Raimundus enim comes ligneam compaginari machinam fecit, quae, ut habilior esset ad conducendum, super
quatuor eam collocaverat rotulas; fuit autem tantae proceritatis, ut moeniorum culmen despiceret, turrium
quoque porrecturam adaequaret. Admoverunt igitur struem illam propter quamdam turrem. Lituorum et tubarum
clangebant [1130A] classica; phalanges armatae circumvallabant moenia, balistarii et sagittarii spicula
dirigebant, et qui in arce lignea erant, lapides immensos sursum jactitabant; sacerdotes et clerici Deum
suppliciter exorabant quatenus suam defenderet Christianitatem, praestans illis sospitatem et victoriam.
Wilhelmus de Monte Pislerio erat in machina, et alii multi. Et quoniam aedificium illud erat muris porrectius,
facilius eis nocebant, utpote super quos lapides jaculati desursum ruebant. Percussi vero vel in ancilibus vel in
galeis vel in capitibus, indifficulter oppetebant et omnimodis deficiebant. Habebant etiam uncinos ferreos,
quibus sine intermissione infestabant alii alios. Turci nihilominus qui erant in turribus, Christianos sagittis et
lapidibus impugnare; [1130B] ignem, quem Graecum vocant, in machinam jacere, et nihil otiosum admittere.
Christiani e contra, oleum quod maxime illum ignem exstinguit, effundere; ascensum attentare, pedemque
retrahere; qui muris supererant, formidare, in nullo tamen deficere. Sic praelium illud usque ad vesperam
protelatum est. Tantum siquidem erat infatigata virtus Agarenorum, ut audacter refellerent versutias
Christianorum. Gulferius tamen de turribus, vir alti sanguinis et audaciae mirabilis, Lemovicensis oriundus
prosapiae, primus audacter scalam ascendit et usque in murum pedem tetendit. Ascenderunt post eum aliquot,
sed non multi; scala siquidem confracta dissiluit. Defensabat tamen murum viriliter; et, Paganis expugnatis,
socios et nutu et voce convocabat. [1130C] Interim alia scala festinanter erecta est, et per eam gradiebantur multi
pedites ac milites; denique tot ascenderunt ut murum magna ex parte praeoccupaverint, et cives expugnando
rejecerint. Insurrexerunt tamen Pagani, totisque viribus Christianos aggressi sunt. Tanta siquidem virtute illos
aliquoties impetierunt, ut Francorum aliqui e muro se dimiserint, timore subacti. Plures tamen in muro
remanserunt, qui tandiu frequentes impetus toleraverunt et recompensaverunt, quousque Christiani murum
suffodissent et aditum patefacerent. Quo Turci cognito ad desperationem usque timuerunt et in fugam
irrevocabiliter praecipitati sunt. Capta est igitur Marra civitas opulenta, hora vespertina, die Sabbati, tertio Idus
34

