mortuus est in ista civitate. Vos igitur inchoate bellum; ipse, dux vester, belli dabit supplementum, et bonae
voluntatis et gloriosae actionis emolumentum. »
Finem dicendi fecerat heros, et omnes jam armis [1143D] accincti, urbem unammiter impetebant, unusquisque
jam sibi sermocinabatur, unusquisque sibi erat et sacerdos et episcopus. Quarta igitur et quinta feria, nocte et die
civitati insistebant. Praemissis ergo et orationibus et jejuniis, singultibus et eleemosynis, et ipsis sacri viatici
communione munitis, sexta feria civitatem summo diluculo aggrediuntur; nec praevalere poterant: qui enim in
turribus vel in moeniis erant, sibi invicem opitulabantur, et ignem et lapides continuo jaculabantur. Tholosanus
fovea completa, tribus enim diebus et noctibus, vix illam consummaverat, conduxit castrum ad murum, moraque
suis succensebat. Hora vero qua Dominus pro Judaeorum voluntate passus est, Christiani non immemores illius
passionis, tanquam viribus resumptis [1144A] recentibus, et quadam nova eis superveniente audacia, dux
Godefridus et frater ejus Eustachius, omnium manibus suisque fortiter praeliabantur: duces enim illos reliqui
subsequebantur. Tunc quidam miles, nomine Letaldus, murum ascendit, et constanter dimicans, exclamavit.
Subsecuti sunt illum illico et alii. Qui vero muros illuc usque defenderant, passim diffugiebant, nec amplius de
civitate tutanda procurabant. Christianorum multitudo, civitatem ingressa, persequebatur fugitivos, et nemini
parcebat Admiralius, qui Turri David praesidebat, tremefactus, se comiti reddidit; eique portam confestim
aperuit, ad quam peregrini suis pecuniis ut intrarent violenter emungebantur: ibi siquidem vectigalia reddere
solebant; [1144B] alioquin, immisericorditer coercebantur a porta. Cives ad templum Salomonis fugientes
convenerunt; et adhuc in illo se defendere praesumpserunt. Dederunt igitur ibi magnos impetus Christianis, sed
postquam se nihil viderunt proficere, gladiis projectis, colla neci submisere. Numerum eorum qui perempti sunt
nemo novit; sed sanguis eorum qui per templum defluebat, usque ad suras ambulantium attingebat; et cadaverum
per totam civitatem magni acervi erant, quoniam nec aetati, nec sexui, nec nobilitati, nec cuilibet conditioni
miserabantur Christiani. Tanto siquidem odio persequebantur eos, quia templum Domini et sancti sepulcri
ecclesiam, et templum Salomonis, et alias ecclesias suis usibus illicitis peculiaverant [1144C] ac indecenter
contaminaverant. Super Salomonis templum quidam diffugerant, qui Tancredi signo, ut saltem sic liberarentur,
rogato et accepto, fortunam quamlibet opperiebantur: sed parum vel nihil profecerunt, quia nec eis Christiani
pepercerunt: excepto quod qui mortuos efferrent, ad tempus vivos aliquos reservaverunt, quos denique vel
vendiderunt vel a superis alienaverunt. Et tamen Tancredus inde multum contristatus est: nec tamen super hoc
contra Christianos efferatus est: siluit ergo, et a commotione illa totus quievit. Tolosanum Admiralium, qui ei se
commiserat, et arcem David sibi reddiderat, et alios qui cum illo erant, usque Ascalonam illaesos conduci
praecepit. Ita enim eis pepigerat, pactumque [1144D] suum illibatum conservare volebat. Civitatem autem illam
non more subjugatae urbis spoliaverunt, vel cremaverunt; sed sicut domos omnibus bonis refertas invenerunt,
suis necessitudinibus eas peculiatas reservaverunt, et multi dapsiliter inventa pauperioribus communicaverunt.
Jam vero diu desiderato laetificati triumpho, manibus a caede ablutis, multi pedibus discalciatis gaudentes, et
prae gaudio plorantes, ad Sepulcrum Salvatoris deosculandum, catervatim properaverunt; et ibi gratulabunda
donaria, et hostias pacificas obtulerunt. Quis vero jam convenienter illud explanabit gaudium? Melius ergo
unusquisque cogitet in se, et perpendat quantum debuit esse, quam sterilem et verborum inopem me causetur
interpretem: unumquemque [1145A] ergo transmitto ad se, ut sic saltem neuter insurgat contra me. Fuit enim
immensum gaudium, ubi omnes quod diu exspectaverant adepti sunt. Ibi finem laboris sui videbant; et jam
securiores, ex praesentibus de futuris bonis sibi retributiones adfuturas imaginabant. De efferendis autem
cadaveribus procuraverunt, quoniam horror et fetor invalescebat immanissimus: vivis ergo gentilibus illud opus
mandaverunt, et quoniam non sufficiebant, pauperibus Christianis, dato pretio, idem negotium iterum
commiserunt: illos vero per pyras coacervatos postea combusserunt, et ita civitatem ab immunditiis
emundaverunt. Sederunt autem in civitate condignas Deo gratias referentes, itineris et laboris sui prosperatori, et
de perfidis gentilibus magnifico triumphatori. [1145B] Non enim viribus suis hanc ascribebant victoriam, sed
Deo qui operatus est in eis et velle et posse, totum illud attribuebant. Restituerunt etiam dignitates suas ecclesiis,
et singulas eas coaptaverunt ad opus orationis. Profundebant igitur lacrymas in earum singulis; et vota sua
reddebant tota die cum incenso compunctionis. Ducebant equidem dies illas solemnes, et velut sabbatizabant,
ferias cujusdam Jubilaei celebrantes. Diem autem illam, qua civitatem recuperaverunt, celebrem instituerunt,
quintadecima die Julii, feria sexta. Diem quippe illam triumphalem merito diligunt, quicunque, liberationi
civitatis illius, et victoriae populi Christiani congaudentes applaudunt. De constituendo etiam ibi rege consiliati
sunt; et hujuscemodi sermonem [1145C] ad invicem majores habueruut: «Gratias agimus Domino nostro,
proceres egregii, qui nomini suo dedit gloriam; nobis autem servis suis praestitit victoriam. Videtis, optimates
nostri, ad quem portum requietionis, publicam itineris nostri causam Deus perduxerit: videtis quo in statu,
summam nostrae voluntatis mutuae collocaverit: quid autem singula quae per nos ipse, vel nos per eum operati
sumus recapitularemus? Ecce tempus instat quatenus aliqui nostrum, quae diu desideravimus jam expletis, ad
propria redire cogitemus. Sed antequam iste sanctus solvatur conventus, providendum nobis est, cui haec civitas
regenda committatur: ad quem plebs quae hic [1145D] remanebit respiciat, qui ei tuitionis curam sagax provisor
impendat. Quid enim prodest civitatem hanc mille mortibus nos obtinuisse, si, quod absit! contigerit eam nos
nequaquam conservare? Sed, cur a finibus orbis huc adventavimus? cur tot et tantos labores, ad alium solis axem
41

