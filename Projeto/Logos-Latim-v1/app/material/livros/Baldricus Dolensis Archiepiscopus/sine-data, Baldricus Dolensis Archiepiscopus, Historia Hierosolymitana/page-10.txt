ejus audierat, ipseque semel et iterum cum patre suo Guischardo pugnaverat et superaverat), honorifice suscepit
eum, et extra civitatem, prout utrumque decebat, copiose procuravit. Dum autem imperator de colloquio
Boamundi praecepisset, dux Godefridus, [1078A] Constantinopolim, suis ultra brachium relictis, redierat:
quoniam imperator, ut ei pepigerat, mercatum nullum transmittebat. Episcopus vero Podiensis et sancti Aegidii
comes, sua iterum post se intermissa multitudine, aderant. Imperator a suis accepto consilio (gens quippe
Graecorum multum callet in consiliis), heroas singulos per internuntios allocutus est, quatenus ei omnes et
hominium et fidelitatem facerent, et sic securi transfretarent. Optimates enim regiae civitatis sibi praecaventes,
ne forte Franci congregati in eos insurgerent, bonisque suis eos privarent, illud imperatori consuluerant, ut saltem
a Francis taliter securi viverent. Franci siquidem omnino perjurium vitant. Hoc imperator ingeniose quaerere,
Franci viriliter negare; Franci [1078B] praetendere se juramentum nulli nisi Deo debere, cujus milites erant in
via. Ad haec imperator transitum abdicare, de caetero et mercatum et conductum polliceri, seque ipsum post eos
iturum, et iis cum omnibus suis copiis subventurum affirmare. Angustiabantur Franci, juramentum facere
renuentes, praesertim cum Graeci aliter eis meatum nequaquam consentirent. Quid facerent? contra Christianos
pugnare nolebant; transitum pacifici habere non poterant: imperfecto ad quod ierant negotio, ad propria regredi
abominabantur. Tandem multi compulsi necessitatibus in hanc devenere sententiam, pollicitationibus imperatoris
aliquantulum allecti, quatenus eo tenore satisfacerent imperatori, si ipse de quibuscunque eis promittebat, eis
jurari praeciperet, [1078C] quod ita totum factum est. Juraverunt igitur Alexio imperatori vitam et honorem,
quod neutrum ei auferrent, quoad ipse quod jurabat bona fide teneret. Comes autem Sancti Aegidii plus aliis
renitebatur; imo, quomodo de imperatore suos ulcisceretur, irrequietus cogitabat. Praevaluit tamen communis
Heroum sententia; et ab hac intentione animosum comitem revocaverunt. Juravit itaque, sed ad hominium
nequaquam deductus est: dixit enim se malle mori, quam hominium faceret imperatori. Dicunt Graecis
sacramentum comitis satis fuisse, quandoquidem illud quod amplius exigebant extorquere non potuerunt;
praeceptum est igitur illico de navigio. Tancredus interim cum exercitu sibi commisso advenerat. Audiens itaque
quod imperator a [1078D] majoribus natu sacramentum exegerat, cum Ricardo de Principatu inter plebeios
delituit; puppibusque acceleratis, properus pertransivit. Boamundus tamen suis transfretaturis, succincte dixit:
«Maturate gradum, nec aliquid incaute faciatis: demorabor adhuc de mercato locuturus, ne aliquid inconsulte
fecisse videamur; vos prudenter ambulate, nec nimis remisse, nec insipienter militate. Plerumque contingit, ut
quorumdam insipientia, sapientium causas impediat. Videte ergo quomodo caute ambuletis omnes et singuli, et
alius alium attentius commonete. Haec» ait, et de transitu festinanter mandavit. Ecce iterum legationes episcopi
Podiensis pariterque comitis aderant Tolosani. Remansit [1079A] itaque comes cum sua gente, donec ei et
Boamundo satisfactum est de mercato.
Dux Godefridus cum aliis Nicomediam venit ibique cum Tancredo tribus diebus fuit. Cognitoque quod nulla,
qua tot et tantae gentes possent procedere, pateret via, misit dux qui rupium et montium complanarent
praecipitia, hominum tria millia, qui acceptis securibus asciis et vidulis, aliisque multimodis ferramentis, ad
carecta et fruteta stirpanda, et ad praerupta montium coaequanda, viam exercitui praeparaverunt, positisque in
altum signis, quae subsequentes agnoscere possent, ne forte deviarent, venerunt Niceam, pridie Nonas Maii.
Nicea autem totius Romaniae caput est. Castris itaque metatis, locatisque tentoriis, obsessa est Nicea, quae est
civitas [1079B] munitissima, utpote quam ostentabant inexpugnabilem in coelum porrecta moenia lacusque
adjacens civitatem a latere cingens. Passi sunt igitur ibi Christiani calamitosam panis inopiam, ita ut si quando
panis unus inveniebatur, viginti vel triginta denarios emeretur: nondum enim mercatum ad eos ab imperatore
fuerat directum. Sed Deo de suis procurante, venit confestim Boamundus copiosum terra marique deducens
mercatum; facta est itaque inopina et repentina victualium ubertas, in tota Christi militia. In die autem
Ascensionis Dominicae, aggressi sunt civitatem expugnare, et contra muralem altitudinem machinas ligneas
erigere. Per duos igitur dies infestantes acriter civitatem, conati sunt etiam murum effodere. Gentiles qui intus
erant, e [1079C] contra viriliter instare, muros penatesque suos magna vi defensare; lapides et spicula dirigere,
clypeis se protegere, et supervenienti telorum nimbo se audacter opponere. E regione Galli nihil intentatum
relinquere; consertorum testudine scutorum se occultare, et sic jaculorum ingruentiam devitare; et sic persaepe
fatiscentes obsessos lacessere. Cives interim missis nuntiis, neque siquidem qua lacus extendebatur, civitas
observari poterat, a contribulibus et confinibus suis adjutorium convocaverunt dicentes: «Accelerate, per
meridianam portam, nihil formidantes intraturi. Porta, inquiunt, enim meridiana, adhuc ab omni vacat obsidione.
» Ipsa autem die, porta eadem comiti Tolosano et Podiensi episcopo, Sabbato scilicet post Ascensionem Domini,
[1079D] commissa fuit; nam eadem die uterque advenerant. Comes itaque Saracenis secure accurrentibus, ex
improviso armatus obviavit; et ejus exercitus totus in armis speciosus; et omnes signo sanctae crucis confisi,
barbaram viriliter repulerunt stoliditatem. Quae gens non paucis suorum amissis, in fugam turpiter versa est, et a
Francis indifficulter superata. Comes itaque cum magno trophoeo, ea die tentoria sua ingressus est. Cives obsessi
alios rursus direxere nuntios, qui de auxilio loquerentur; et spem pugnae et certitudinem victoriae, jurando
testarentur. Veniebant igitur catervatim congaudentes, et victoriam in manibus autumantes, et de spolils
inimicorum diripiendis jam laetantes. Efferebant [1080A] itaque suos unusquisque funiculos, quibus vinctos ad
sua captivatum ducerent Christianos. Confidebant namque, et in magnis nationum congregatarum copiis, et in
10

