in fluvio dimiserunt, super quibus dicere potuerunt: «Fluvio tegitur qui non habet urnam. » Quae autem
subtumulaverunt, palliorum et pretiosarum exuviarum gazis prosecuti sunt; et arcus et pharetras et plurimos
byzanteos, mortuorum procurationi adjecerunt. Quo Christiani comperto, partim exuviarum cupiditate allecti,
partim ut dolorem Turcis apponerent, incitati, sepultos desepelierunt; et corporibus egestis satis ignominiose
insultaverunt. Quidquid autem substantiae concupiscibilis cum ipsis repertum est, rapuerunt; [1101A] et corpora
congregata in foveam unam contumeliose projecerunt. Burdones vero quatuor caesorum capitibus onustos
miserunt ad portum, quatenus ea legati de Babylonia qui ibi forte aderant viderent, et dolentes obstupescerent.
Porro cives ista videntes, in immensum doluerunt, et ad mortem usque constristati sunt. Ingemiscebant igitur tota
die et ululabant, et lamentabantur, et quotidie deficiebant. Tertia vero die castellum, de quo supra memoratum
est, aedificare coeperunt; et de lapidibus ipsis, quos de sepulturis dehumatorum abstraxerant, munire
deliberaverunt. Quo satis munito, jam coangustabant arctius inimicos suos, et ne forte foras excederent tota
sedulitate observantes insistebant. Franci autem securiores ad montana cursitabant; [1101B] et paleis, vel aliis
quibuslibet victualibus devehendis jam liberius vacabant. Ex altera namque parte fluminis, ubi Christiani
nondum sua locaverant tentoria, Turci securum habebant discursum, utpote ubi nullum verebantur Christianum.
Consiliati sunt ergo ad invicem Christiani: «Si, inquiunt, aliqui ex nobis essent, qui castellum illac aedificatum
inhabitarent, ac defensarent, et nos essemus securiores; et ista civitas sollertius obsessa, facilius tabesceret:
nimirum eis et commeandi facultas omnis interdiceretur, et omnino eis pabula prohiberentur. » Omnes istud
collaudant consilium: omnes tamen, et unusquisque praecipue, transire fluvium hospitandi gratia formidabant.
Unus et alter sibi metuebat; neque aliquis de castello defensando [1101C] sibi praesumebat. Alius, se
subtrahendo, invitabat et incitabat alium; nullus tamen illud sibi ambiebat castellum. Tancredus demum locutus
est, et de castello illo servando, cum primoribus Francorum pactus est. Excitis itaque commilitonibus, suisque
manipulis, et si quos alios asciscere potuit sodalitati suae adjunctis, castellum munitum obtinuit; et qualiter
obsessae civitati acriter obstaretur instituit. Observabant namque satellites ejus vias et invia; et ubicunque sui
complices irrequieti excubabant. Quadam vero die, sicut heri et nudiustertius, Suriani et Armenii, quaecunque
necessaria in civitatem abundanter deferebant: quos inventos Tancredus celeriter aggreditur; et omnibus quae
[1101D] devehebant ablatis, opimis et spoliis et victualibus victoriose gratulatur. Extunc pavor tam magnus
civitatem invasit, ut et cives, sed et omnes qui civibus subvenire cogitabant, exterrerentur. Civitasque omnibus
jam indigebat stipendiis, et in multa miseria jam periclitabatur: utpote quae pene omnia sua consumpserat, nec
aliquid in illam invehi poterat. Undique siquidem circumvallabantur, et praecipue illi totus negotiationis
commeatus inhibebatur. Nec tamen omnes singulatim, vel quas oppidani, vel qui morabantur in castris, passi
sunt calamitates, explicamus: quoniam non omnia possumus omnes. Hi et illi magna vicissim patiebantur
infortunia: frequentius tamen castrensibus dum praeliarentur serenior arridebat fortuna, Franci siquidem moribus
[1102A] ferociores, natura animosiores, usu in bello expeditiores erant; et ad hoc in longinquas regiones et
exteras nationes iter arripuerant. Longanimitate igitur praediti, quosvis laetabundi perferebant labores. Deum
autem in angustiosis necessitatibus suis adjutorem invocabant, cique frequenter pro humanis suis excessibus
devoti satisfaciebant.
Erat in obsessa civitate quidam admiratus, Turcorum prosapia oriundus, nomine Pirrus, qui foedus amicitiae per
fideles internuncios cum Boamundo inierat: non quod, ut reor, Boamundum aliquando viderit; sed quoniam de
eo fama volans ad eum multa bona detulerat, et de prudentia ipsius neutiquam ambigebat. Frequenter igitur per
fidos interpretes, et nota intersigna loquebantur ad invicem. [1102B] Hunc Boamundus aliquando ad
Christianitatem incitabat; aliquando ad civitatem reddendam multimodis pollicitationibus suadebat: et ut vir
callens, nihil intentatum relinquebat. Nunc enim eum pro infortuniis civitati immineniibus deterrebat; nunc eum
pro praemiis copiosis, quae a Deo gloriose destinantur Christianitati, alliciebat. Aiebat itaque Boamundus.
«Persuasurum iri, inquam, volo tibi, Pirre mi charissime, quatenus juxta morem verae amicitiae agas omnia: ut
scilicet mea secreta quae tibi transfundo, in te sepelias; neque cuiquam proditurus arcana nostra tibi solus habeas,
neque posthac amicus amico, unicus unico discredas. Fac igitur omnia de quibus sermo est, celeriter: et de mihi
reddenda civitate, et de tibi adipiscenda libertate, [1102C] et imprimis de suscipienda Christianitate cogita
vivaciter. Non deerunt tibi quaecunque volueris: nosque tibi paciscimur quaecunque mandaveris. Quae nisi
omnia feceris, cum sint et utilia et honesta, et in immensum errabis, et te non nostrum fuisse amicum procul
dubio demonstrabis. » His vel hujuscemodi dictis acquievit Pirrus; et sciscitantibus legationibus aurem credulam
accommodans, tandem in haec prorupit mandata. Jam etenim ei Deus aspiraverat quid agere deberet; et ut
Boamundo pro voluntate responderet, in aure cordis ejus stillaverat: «Assentior, inquit, mandatis tuis, mi
charissime. Novi enim te virum modestum et honestum. Deinde non incognitum habeo quanti debeamus
[1102D] facere nomen et virtutem amicitiae, cujus idem velle et idem nolle summus gradus est. Casus quoslibet
imminentes urbi, posthac mihi praetendas nolo. Non sumus qui minis vestris deterreamur. Civitas enim, ut vides,
inexpugnabilis est. De Christianitate tua, ad quam vehementer suspiro, quam invictissimam video, et gloriosam
nequaquam diffiteor, loquaris volo. Denique, ut compenditiosius loquar, utque tibi satisfaciam, et animam meam
in manibus unici mei pono; et civitatem istam in fide amici mei colloco. Sunt sub mea custodia tres turres satis
munitae, quas tuis reddam apparitoribus. Neve mihi in aliquo discredas, filium meum obsidem tibi transmittam,
21

