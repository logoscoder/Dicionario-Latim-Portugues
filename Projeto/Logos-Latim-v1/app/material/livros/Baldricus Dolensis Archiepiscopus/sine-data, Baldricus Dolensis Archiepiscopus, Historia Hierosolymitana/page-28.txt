Deique propitiatione concordabant. Jam ergo de Dei securiores adjutorio, velut jam vicissent, congratulabantur
in Domino.
Interea Turci, qui erant in castello, a Christianorum infestatione nullatenus absistebant; sed tota sedulitate
Francos incursabant. Incluserunt itaque quadam die, Francis videntibus, tres Christianos [1116A] in quadam
turre, nec ausi fuerunt Franci subsidium inclusis conferre. Defecerant enim multis afflicti tribulationibus; et
adhuc tabescebant, nullis nisi in spe relevati consolationibus. Duo igitur ex eis graviter vulnerati, exierunt de
turre; tertius quoque viriliter tota die se defendebat solus de Turcorum invasione: stravit itaque duos Turcos,
nullis coadjutus auxiliis: sed sola manu persequentium obstitit turmis. Haec idcirco dixerimus, ut quantum jam
exterriti fuerint Christiani, dicere non omiserimus: quoniam fratres suos videbant impugnari, nec audebant pro
iis, coram positi, obluctari. Ille praeliator fortissimus, Hugo Forsenatus dicebatur, de exercitu Godefridi de
monte Scabioso; vir quidem magnanimus et audax, et inter omnes belticosos [1116B] praecipua laude dignus.
Hunc igitur quem suorum non juverunt arma, successivis saltem generationibus, militem gloriosum, nostra
commendaverit pagina. Heu! quot et quantis calamitatibus Francorum emarcuerant animi, qui unum ex suis tota
die viderunt pugnantem, nec succurrerunt; audierunt clamantem, nec responderunt. Quos cum duces vocarent,
non conveniebant; cum litui clangerent, in domibus latitabant: imo inermes et exanimati, bellum diu rogatum
detestabantur; et jam velut exanimes, imbelles et inglorii, mori praeoptabant. Boamundus et duces sic exercitum
defectum ire videntes, quod neque se volebant defendere; nec saltem ad murum usque qui civitatem ab oppido
utcunque tenui discrimine separabat, poterant eos [1116C] conducere: ignem copiosum mandaverunt accendi;
civitatem ex parte cremari: quatenus vel sic domos exirent, et latibula in quibus ad ultimum evirati, satis
inverecunde delitescebant. Accensus est itaque ignis in urbe qua parte Cassiani palatium proeminebat. Duces
enim molestiabantur et aegre ferebant quod more solito nullam eis reverentiam, ad pugnam acciti, exhibebant.
Ignis itaque, nec mora, praevaluit: quoniam flammis crepitantibus, alimenta praebebat lignorum antiqua
congeries: ventus autem urens, suppeditabat incitamentum et vires. Quicunque igitur in domibus illis hospitati
fuerant, spoliis suis vix arreptis, ad duces suos coacti confugiebant, qui ad portas civitatis excubandi causa sibi
unusquisque [1116D] locum acceperant. Ab hora diei tertia usque ad mediam noctem incendium non defecit; et
combustae sunt vel domus vel ecclesiae circiter ad duo millia. Sopitus igitur est ignis, quoniam omnis ventorum
feritas evanuit. Turci oppidani, jam omnino Francis se vix tutantibus, praevaluerant, quos pene ab invicem nihil
nisi arma separabant. Jam enim res brachio manuque duntaxat gerebatur, et jam cominus utrinque certabatur; nec
bellum vel ad momentum interrumpebatur. Turci plures numero, et impensiore confortati cibo, vicibus sibi
succedere, nihil intentatum praetermittere, Francos audacter aggredi, ultro se congressibus ingerere; alius alium
commonere. Franci e regione, immoderanter angustiati vacillare; nec cibum nec somnum capere, quippe
[1117A] quibus nulla dabatur requies: qui enim panem habebat, comedere non licebat; aqua quoque reservata
nullus os squalidum refrigerare sibi poterat; quippe quibus nec respirare vacabat. In tanta igitur constituti
miseria, murum alium silice et calce aggressi sunt provehere: quoniam quem ipsi incaementatum erexerant,
indifficulter Turci prostraverant. Ligneam insuper erexere machinam, quo securiores Christiani se tutare
potuissent. Nec etiam bellum interim deerat, quoniam ne murus ageretur, Turci indefessi omnimodis elaborabant.
Nox caliginosa rerum omnium colores occuluerat; et ignis ab occidente de coelo visus est imminere, et inter
Turcorum castra tanquam cadens desaevire. Non enim multum eorum castra differebant a civitate, [1117B] qui
sua locaverant tentoria proxima in valle. Et licet ignis indemnis et innoxius eis fuerit, multum tamen eis incussit
terrorem, et moestitiam, Christianis autem solamen et laetitiam: utrisque siquidem populis signum illud de coelo
enituit. Quidam autem eorum, castris continuo relictis, pavitantes hospitati sunt ubi potuerunt, videlicet prope
Boamundi portam. Qui vero in municipio remanserant, tota die cum Christianis confligebant, nec ab eorum vel
mortibus vel fatigationibus avelli poterant: instabant lanceis et missilibus, et illidebant vulnera vulneribus. Pars
autem quae morabatur in castris ita civitatem circumvallavit, ut nemini pateret in die vel introitus vel exitus.
Nocte siquidem aliquando aliquis poterat exire; sed occulte, nec tamen sine [1117C] timore. Igitur fames in dies
invalescebat, et Christianorum exercitum ultra quam credi vel dici potest vehementer angebat: multi siquidem
exspiraverunt fame. Qui vivi, vix palpitabant, lurida videbatur eorum facies, quos enormiter deformabat
exhausta, protelatis jejuniis, attenuata macies. Nullos in illa calamitate videres prodigos; imo quosque ditiores,
etiam videres indigos: et omnes obesis carnibus, et tenuata inedia macilentos. Panis enim paximatius et
permodicus, si quando inveniebatur, byzanteo comparabatur. De vino melius puto silere quam dicere: cum
vinum ibi vix aliquis ducum libaverit. Equinae carnes vel asininae pro imperialibus computabantur delitiis.
Gallinae pretium quindecim erat solidorum; ovum, duobus solidis; nux juglans uno [1117D] appretiabatur
denario: multos stateres quaeque vilia valebant: folia ficulnearum, vitium et cardonum, et si quae inveniebantur
aliarum arborum, avidius decerptas bulliebant et vorabant: coria caballorum, asinorum et camelorum, sive
bufalorum, sicca coquebant, et manducabant: et praeterea multas alias ibi passi sunt calamitates et penurias.
Coacti sunt etenim cibos olim fastiditos, fame perurgente, dentibus avidis masticare, et deglutire. Nihil enim fuit
tam foedum, tam insipidum, cui fames saporem non attribuerit; cui verecundiam ut gustaret non abstulerit. Hanc
passionem continuam toleraverunt gens miseranda diebus triginta sex. Nemo igitur vera dixisse nos ambigat,
nemo submurmuret: cum quibus eduliis [1118A] vivere potuerint qui messem non collegerant, qui horrea nulla
28

