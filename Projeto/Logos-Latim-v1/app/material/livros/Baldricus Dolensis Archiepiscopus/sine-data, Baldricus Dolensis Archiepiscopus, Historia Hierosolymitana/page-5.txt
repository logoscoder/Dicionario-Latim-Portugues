idcirco, charissimi, diximus, ut vos ipsos sermonis nostri testes habeamus. Plures supersunt et fratrum nostrorum
miseriae, et Ecclesiarum Dei depopulationes, quae singulatim possemus referre, sed instant lacrymae et gemitus;
instant suspiria, et singultus. Ploremus, fratres, eia ploremus et cum Psalmista medullitus plorantes
ingemiscamus. Nos miseri, nos infelices quorum prophetia ista completa est: «Deus, venerunt gentes in
haereditatem tuam; polluerunt templum sanctitatis tuae; posuerunt Jerusalem in pomorum custodiam; dederunt
morticina servorum tuorum escam volatilibus coeli, carnem sanctorum [1067C] tuorum bestiis terrae. Effuderunt
sanguinem ipsorum, tanquam aquam in circuitibus Jerusalem, et non erat qui sepeliret (Psal. LXXVIII) . » Vae
nobis, fratres: nos, qui jam facti sumus opprobrium vicinis nostris, subsannatio et irrisio his qui in circuitu nostro
sunt, condoleamus et compatiamur fratribus nostris, saltem in lacrymis; nos abjectio plebis facti, et omnium
deteriores, immanissimam sanctissimae terrae plangamus devastationem. Quam terram merito sanctam
dixerimus, in qua non est etiam passus pedis quem non illustraverit et sanctificaverit, vel corpus vel umbra
Salvatoris; vel gloriosa praesentia sanctae Dei genitricis; vel amplectendus apostolorum commeatus; vel
martyrum ebibendus sanguis [1067D] effusus. Quam beati, o Stephane protomartyr, qui te laureaverunt lapides?
quam felices, o Baptista Joannes, qui tibi ad Salvatorem baptizandum servierunt Jordanici latices? Filii Israel ab
Aegyptiis educti, qui Rubro mari transito vos praefiguraverunt, terram illam armis suis, Jesu duce, sibi
vindicaverunt; Jebuseos et alios convenas inde expulerunt, et instar Jerusalem coelestis, Jerusalem terrenam
incoluerunt. Quid dicimus, fratres? audite et intelligite. Vos accincti cingulo militiae, magno superbitis
supercilio; fratres vestros laniatis, atque inter vos dissecamini: Non est haec militia Christi, quae discerpit ovile
Redemptoris. Sancta Ecclesia, ad suorum opitulationem sibi reservavit militiam, sed eam male depravastis in
malitiam. Ut veritatem fateamur, [1068A] cujus praecones esse debemus, vere non tenetis viam per quam eatis
ad salutem et vitam, vos pupillorum oppressores, vos viduarum praedones, vos homicidae, vos sacrilegi, vos
alieni juris direptores; vos pro effundendo sanguine Christiano exspectatis latrocinantium stipendia; et sicut
vultures odorantur cadavera, sic longinquarum partium auspicamini et sectamini bella. Certe via ista pessima est,
quoniam a Deo omnino remota est. Porro, si vultis animabus vestris consuli, aut istiusmodi militiae cingulum
quantocius deponite, aut Christi milites audacter procedite, et ad defendendam Orientalem Ecclesiam velocius
concurrite. Haec est enim de qua totius vestrae salutis emanaverunt gaudia, quae distillavit in os vestrum divini
lactis verba, quae vobis propinavit Evangeliorum [1068B] sacrosancta dogmata. Haec ideo, fratres, dicimus, ut et
manus homicidas a fraterna nece contineatis, et pro fidei domesticis, vos exteris nationibus opponatis. Et sub
Jesu Christo duce nostro, acies Christiana, acies invictissima, melius quam ipsi veteres Jacobitae, pro vestra
Jerusalem decertetis; et Turcos qui in ea sunt, nefandiores quam Jebusaeos, impugnetis et expugnetis. Pulchrum
sit vobis in illa civitate mori pro Christo, in qua pro vobis Christus mortuus est. Caeterum si vos citra mori
contigerit, id ipsum autumate mori in via si tamen in sua Christus vos invenerit militia. Deus ejusdem denarii
retributor est, prima et hora undecima (Matth. XX) . Horrendum est, fratres, horrendum est, vos in Christianos
rapacem manum extendere: [1068C] minus malum est in Sarracenos gladium vibrare; singulare bonum est: quia
et charitas est, pro fratribus animas ponere. Ne vero de crastinis evectionibus solliciti sitis, sciatis quod
timentibus Deum nihil deest, neque his qui eum diligunt in veritate. Facultates etiam inimicorum vestrae erunt:
quoniam et illorum thesauros exspoliabitis, et vel victoriosi ad propria remeabitis, vel sanguine vestro purpurati,
perenne bravium adipiscemini. Tali imperatori militare debetis, cui omnis non deest potentia, cui quae rependat
nulla desunt stipendia. Via brevis est, labor permodicus est, qui tam immarcescibilem vobis rependet coronam.
Jam nunc igitur auctoritate loquamur Prophetica. «Accingere, » o homo, [1068D] unusquisque, «gladio tuo super
femur tuum, potentissime (Psal. XLIV, 4) : » Accingimini, inquam, et estote filii potentes, quoniam melius est
vobis mori in bello, quam videre mala gentis vestrae et sanctorum. Non vos demulceant illecebrosa blandimenta
mulierum, rerumque vestrarum, quin eatis, nec vos deterreant perferendi labores, quatenus remaneatis. » Et
conversus ad episcopos: «Vos, inquit, fratres et coepiscopi, vos consacerdotes et cohaeredes Christi, per
Ecclesias vobis commissas idipsum annuntiate, et viam in Jerusalem toto ore viriliter praedicate. Confessis
peccatorum suorum ignorantiam, securi de Christo coelestem paciscimini veniam. Vos autem qui ituri estis,
habebitis nos pro vobis oratores; nos habeamus vos pro populo Dei pugnatores. Nostrum [1069A] est orare,
vestrum sit contra Amalecitas pugnare; nos extendemus cum Moyse manus indefessas orantes, in coelum; vos
exerite et vibrate intrepidi praeliatores in Amalech gladium. »
His vel hujuscemodi aliis a Domino apostolico, his qui aderant luculenter intimatis, alii suffundebantur ora
lacrymis, alii trepidabant, alii super hac re disceptabant. Inter omnes autem in eodem concilio, nobis videntibus,
vir magni nominis et summae ingenuitatis episcopus Podiensis nomine Naimarus, ad dominum papam vultu
jucundus accessit, et genu flexo, licentiam et benedictionem eundi poposcit et impetravit; insuper et ab
apostolico mandatum promeruit, ut omnes ei obedirent; et ipse pro officio suo in omnibus, exercitui
patrocinaretur, utpote [1069B] quem omnes magnae strenuitatis et singularis industriae praesulem noverant.
Digno itaque exercitui Dei invento primicerio, praebuit assensum multitudo multa nobilium, et statim omnes in
vestibus superamictis consuerunt sanctae crucis vexillum. Sic etenim papa praeceperat, et ituris hoc signum
facere complacuerat: quippe praedicaverat summus pontifex Dominum dixisse sequacibus suis: «Si quis non
bajulat crucem suam et venit post me, non potest meus esse discipulus. Idcirco, debetis, inquit, vobis crucem
5

