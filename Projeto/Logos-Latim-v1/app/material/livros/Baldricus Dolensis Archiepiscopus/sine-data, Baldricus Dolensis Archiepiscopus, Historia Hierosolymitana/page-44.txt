XVIII, VII) : » ipse die illa operatus est haud dissimiliter in Christianis. Christiani siquidem, in nomine Domini
Jesu Christi exclamantes, illos viriliter aggressi sunt. Comes Normannorum, ecce, pro re bene gesta proprio
nomine saepe dicendus, Robertus, Admiravisi stantarum a longe considerans, quod in summitate hastae pomum
aureum habebat; hasta vero argento cooperta decenter albicabat, ut ipsum esse deprehendit, audacter per medias
acies super eum irruit, et graviter [1150B] ad mortem vulneravit. Quod non mediocrem gentilibus incussit
timorem. Comes etiam Flandrensis hostiliter eos invasit. Tancredus per medium tentoriorum ipsos imperterritus
impetivit. Milites pagani confestim fugam inierunt. Aethiopes stupefacti substiterunt. Rex autem et Francorum
quidam ad Aethiopes conversi, et ibi aliquantulum demorati, eos tanquam segetem in transverso gladiis secabant,
et eorum corpora detruncantes, dimidiabant. Irrorabantur, sed potius inundabantur campi sanguine; et passim
morticina gentilium obvolvebantur. Insecuti sunt fugientes eos Christiani: nam gentiles, Dei virtute tremefacti,
respirandi locum non habebant, nec aliquatenus respirabant. Si enim credendum [1150C] est gentilibus, ipsi
frequenter retulerunt postea quoniam ita stupefacti fuerunt, ut apertis oculis Christianos vix possent videre, nihil
autem omnino eis nocere. Non audebant se contra Christianos erigere, nec multi contra paucos oblatrare:
fugiebant ergo, et alii conscensis arboribus vel scopulis, mortem evitare volebant; alii cavernarum latibula,
eadem de causa, introibant. Christiani contra insistentes satagebant, alios in praecipitium cogebant, alios
pugionibus transfodiebant, alios jugulabant, in commune nulli parcebant. Incubuerat itaque gentilibus lethalis
dies, qua nec uni dabatur evadendi occasio; illi duntaxat evaserunt, qui effugere quoquo modo potuerunt. Comes
Sancti Aegidii a mari militans interfecit innumeros, et fugientes ad [1150D] civitatem arcebat; sed quoniam ab
ipsis civitas aliquatenus distabat, qui fatigati remanebant, vel confestim percussi oppetebant, vel in mare se
praecipitabant, et sic praecipites a morte in mortem ruebant. Quos enim Franci cursu poterant praevenire, illis
nullae dabantur induciae. Navigium Admiravisi mare totum occuluerat, et gens illa finem belli exspectabat:
videntes autem aliam, quam speraverant, suis imminere fortunam, scaphis ascensis, in ventum obliquaverunt
vela, et sic remigraverunt ad patriam. Dies itaque illa Babyloniis illis nimium fuit adversa. Fuit enim dies
tribulationis et dispersionis; dies mortis, et confusionis. Si qui tamen potuerunt, ad civitatem fugerunt. Dicunt
autem Admiravisum, vix palpitantem alte ingemuisse, et sic [1151A] planxisse: «Omnium Creator, quid est hoc?
quid accidit? quod fatum nobis infestum nocuit? Hei mihi! quam ineffabile dedecus! quam diuturnum
improperium genti nostrae contigit! Gens mendica, gens modica, genti nostrae praevaluit! unde hoc?
Conventione facta, huc adduxi militum ducenta millia, et peditum non erat numerus, quos omni mundo
credebam praevalituros: nunc autem, ut non mentiar, a minus quam a mille militibus et triginta millibus peditum
tam indecenter superati sunt. Aut Deus illorum omnipotens est, et pro eis pugnat; aut noster nobis iratus est, et
nos nimis austero furore redarguit, et castigat. Quidquid sit, unum erit: in eos denuo non erigar, sed potius ad
patriam meam, ignominiosus donec vixero, revertar. » His dictis, lacrymabiliter conquerebatur; et ab intimis
lamentabatur. «Juro, inquit, per Machometh, et per omnia deorum numina, quod ulterius non retinebo milites
conventione aliqua: [1151B] quoniam expulsus sum a gente aliena et advena. Conduxi omnia armorum genera et
machinamenta, ut eos obsiderem in Jerusalem, et ipsi praevenerunt me ad bellum itinere duorum dierum. Heu
mihi! quid amplius dicam? Inhonoratus ero semper in terra Babylonica» Christiani, caede peracta, reversi sunt ad
Ismaelitarum tentoria diripienda. Invenerunt [1152A] igitur, ut breviter dixerim, quidquid bonae supellectilis
excogitari potest: argentum, aurum, annonam, farinam, et oleum; armenta pecorum innumerabilium, omnem
pompam ornamentorum, cumulos armorum; et si quid aliud potest esse melius. His omnibus direptis, in
civitatem sanctam Jerusalem, cum gaudio reversi sunt, condignasque Deo gratias, per singulas retulerunt
Ecclesias. Comes Northmannorum Robertus emit stantarum ab his qui illud ab Admiraviso sauciato retinuerunt,
viginti marcas argenti, et intulit in Sepulcrum Domini, ad monimentum memorandi triumphi: alter emit ensem
ejusdem Admiravisi, sexaginta byzanteos. Factum est igitur gaudium inenarrabile in universa Christianitate.
Sic Christiani Jerusalem a manibus Turcorum impiorum, anno ab Incarnatione Domini, millesimo nonagesimo
octavo [1151B]1, liberaverunt, et multoties ex ipsis, Christo duce, triumphaverunt. Hoc autem bellum ingens
factum est pridie Idus Augusti; et Christianitas ubique terrarum, Deo gratias, exaltata est.
[1152B] Nos autem librum quartum istius historiae in pugnam, post captam civitatem infra paucos dies,
mirabiliter devictam, opitulante Deo, claudimus: et sic soluto promisso quiescimus.
Explicit historia Hierosolymitana a Baldrico Dolensium archiepiscopo edita.

1

Legendum nono.
44

