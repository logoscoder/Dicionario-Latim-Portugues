gladius et multi multimodis oppetierunt mortibus. Nam et si qui potuerunt, latibulis delituerunt; caesa sunt ibi
Barbarorum multa millia, quoniam in eos vehementer crassati sunt, quos tota die immisericorditer insectati
fuerant. Wilhelmus marchisus, Tancredi frater ea die oppetiit, et Gaufridus de Monte Scabioso, viri multum
[1086C] militares, bonae indolis et illustres. Praeter hos multi ceciderunt milites ex Christianis et pedites.
Non enim Turcos imbelles audemus dicere, qui astu nimio praepollentes audaci vigent animo et irreverberato
confligunt gladio. Mortes etiam eminus inimicis creberrime infligunt, quia utuntur arcubus et multis instrumentis
bellicis nituntur. Sed tamen multum tunc dedidicerant usum praeliandi, quoniam habuerant diuturnum tempus
feriandi. Jactitant tamen se de Francorum stirpe duxisse genealogiam, eorumque proatavos a Christianitate
descisse. Dicunt etiam nullos naturaliter debere militare nisi se et Francos. Si tamen ad Christianitatem redirent,
tunc demum de Francorum prosapia exortos sese gloriarentur recte. Hoc ad praesens [1086D] sufficiat quoniam
indubitanter viri sunt callidi, ingeniosi et bellicosi; sed proh dolor! a Deo alienati. Obfuscatur igitur ingenuitas
illa qua, sicuti dicunt, oriundi emanaverunt, quia verae olivae, quae Christus est, neutiquam inserti sunt. Factum
est hoc praelium Kalendis Julii. Christiani Christo suo gratias egerunt, qui eos de inimicantium eripuit manibus,
eosque suis replevit consolationibus. Duxerunt ergo diem illam solemnem, Deoque dignam immolaverunt
laudem.
His ita pessumdatis et procul effugatis, ad eorum tentoria diripienda conversi sunt Christiani, quoniam ipsis
fugientibus non utique ibi diu licuit immorari. Inventum est ibi et auri et argenti plurimum, [1087A] subjugalia,
mulas et equos, boves et camelos, verveces et asinos, et copiosam supellectilem in eorum papilionibus
reperierunt; et diversis onusti gazis, cum triumpho et inenarrabili gaudio, redierunt ad suos. Facta est igitur
laetitia magna in Christianorum tentoriis, et celebrem habuerunt diem illam, gratias agentes prosperatori viae et
vitae suae, Domino nostro Jesu Christo. Solemnis igitur habita est victoria qua liberati sunt non manu sua, sed
virtute divina, ex omni angustia, et omni affluentia bonorum referti. Nec fama fuit contenta circumsitas urbes
excire, sed longinquas et exteras nationes coepit deterrere, et titulum Christianitatis remotorum populorum
auribus infundere; divulgabantur Christianorum praeclara facinora, sibique superventuram [1087B] eorum
militiam, omnes et singuli formidabant. Unde factum est ut Solimanus, senioris Solimani filius, de Nicea
fugiens, invenerit Arabum decem millia qui, comperto quod fugeret, dixerunt ei: «Excors et miser, quid fugis?»
Quibus Solimanus: «Olim, ait, putabam me Francorum posse superare et vincere populum, sed versa vice
superati sumus, et ea propter vagabundi huc et illuc diffugimus. Vidimus enim, seu nos vidisse putamus, tam
diffusam eorum multitudinem, ut nullus eorum aestimare sufficiat apparatum; mirari potuissetis et obstupescere,
quoniam coeli sideribus innumerabiliores sunt. Nos autem adhuc tremuli, vix eorum legiones evasimus. Hac de
nimio terrore concussi, palpitando vix adhuc respiramus. Si ergo nobis creditis, [1087C] priusquam vos
deprehenderint delitescentes, aufugietis. Neque enim civitatulae quaelibet poterunt obsistere, quandoquidem
Niceam metropolim nostram praevaluerunt expugnare. » Qui, cum audissent Solimanum, fugere tentaverunt.
Venientes autem ad castella vel civitates quibus morabantur Suriani, qui et ipsi titulo Christianitatis erant
insigniti, sub dole ad eos loquebantur et dicebant: «Devicimus Francos; ita omnino defecerunt, ut omnino
eraserimus de terra ista memoriam eorum, si qui supervixerunt in cuniculis absconditi sunt. » Sic incautos
alloquebantur et intra portas recipiebantur. Ingressi autem, insciorum municipia, domos eorum et ecclesias
depraedabantur; quidquid erat pretiosum [1087D] et concupiscibile, et filios et filias, auferebant, et sic eis passim
illudebant; Francorum etenim praeoccupabant adventum, et antequam isti accessissent, illi recesserant.
His auditis, Christiani eos insequentes, iter suum moliebantur. Intraverant autem terram inaquosam et
inhabitabilem, in qua fame et siti defecerunt usque ad mortem. Si forte tamen segetes immaturas inveniebant,
spicas vellebant, et fricantes masticabant et glutiebant. His tam parcis victualibus multis deficientibus, alii
utcunque sustentabantur, illic eorum defecerunt subjugales equi et asini, multique gloriosi milites coacti sunt ire
pedites; et qui potuerunt pro vehiculis adhibuerunt sibi boves, vel ad se vel ad sua subvehenda. Nec multo post
uberrimam [1088A] ingressi sunt terram, victualibus et bonis omnibus refertam: excepto quod equinas
nequaquam sibi potuerunt reparare vecturas. Ventum est autem ad Ichonium; habitatorum vero terrae illius
persuasione, quoniam colonia illa penuriam aquarum patitur, repleverunt utres suos ad refocillandum; post haec
itinere diei confecto venerunt ad quemdam fluvium, ubi duos dies hospitati recreati sunt. Cursitores, qui semper
exercitum praecurrebant seu ut exercitui praeviderent, seu ut paleas vel alia necessaria diriperent, praecurrerunt
ad Erachiam, in qua civitate multus erat Turcorum conventus, si qua possent obesse Christianis exspectans.
Collocaverant nocivas igitur, si potuissent, cursitantibus insidias. Quos inventos audacter aggressi sunt Franci
[1088B] et fugatos indifficulter disperserunt. Civitas ergo Erachia, Turcis abjectis, confestim in dominationem
Christianorum redacta est; ibique quatuor confecerunt dies.
Ibi se disgregaverunt Tancredus ab aliis, vir equidem singularis strenuitatis, et Balduinus, frater ducis Godefridi,
vir nequaquam Tancredo probitate dissimilis; et cum suis expeditionibus vallem intraverunt de Betrentot.
Tancredus autem iterum a Balduino separatus, Tharsum venit cum suis militibus. Turci vero de civitate
14

