[1092C] Locuti sunt ad invicem proceres illi, consilium quo gentes alerentur accepturi. Affectu quippe paterno
majores minoribus patrocinabantur. Jam vero fames inhorrescebat, quoniam pabula omnia de die in diem
deficiebant. Dixerunt ergo: «Pars nostrum procul frumentatum et praedatum excedat; pars depraedantes,
succenturiata custodiat; pars in castris remaneat, et nihil relinquamus intentatum. Milites Christi, nunquam
tepescamus otiosi. Quid etiam moramur? Jamjam gens Christiana, magna ex parte periclitatur. » Boamundus
itaque primus adjecit: «Si vobis sanum videtur, optimates et domini, ego et Flandrensis comes foras exibimus, et
si quid Deus praestiterit, vos videbitis; interim pro castris excubate, et nihil negligenter agite. » Collaudatum est
[1092D] consilium, et solutum est concilium. Celebrata igitur diligenter Christi Nativitate, Flandrensis et
Boamundus armati, non sine remanentium lacrymis processerunt, et cum eis militum ac peditum plusquam
viginti millia, et perniciter dispersi sunt per Sarracenorum colonias. Sarraceni autem, et Arabes et Turci, ab
Jerusalem et Damasco et ab aliis regionum multarum municipiis, cougregati erant, gentes ingentes, quatenus
Antiochiae subvenirent. Audientes autem Christianos per regionem suam dispersos, admodum gavisi sunt,
sperantes se illis pro certo praevalituros, utpote quos opinabantur paucos et adventitios. Intempesta igitur nocte,
duas acies ordinaverunt in insidiis, unam a facie, alteram a tergo; quatenus facto diluculo, ubi eos aggrederentur
[1093A] in neutram Christiani partem effugerent, imo illis ab utroque incumberent latere. Comes autem
Flandrensis, vir armipotens et Boamundus, in eos unanimiter irruerunt, et invocato nomine Jesu, et evecto quod
semper praeferebant sanctae crucis signo, constantissime praeliati sunt, et inimicos suos graviter afflixerunt.
Mortui sunt ergo multi ex illis; sed de spoliis eorum parum ditati sunt Christiani. Non enim otium habuerunt vel
eos persequendi vel spoliandi. Interea Turci, qui stabant in praesidio civitatis, audientes Boamundum
abscessisse, audacius exibant de civitate, et jam in ipsis discurrebant castris. Exploraverunt igitur qua tentoria
languidiora reperirentur.
Quadam ergo die, irruerunt unanimiter in castris; [1093B] et cominus unanimiter impegerunt Christianos.
Necdum enim suos audierant superatos. Die ergo illa, multi ex Christianis perempti sunt, quoniam Ismaelitae illi
vehementer in castris perstiterunt. Ea die Podiensis suum amisit signiferum, qui ejus deferebat vexillum; et nisi
luteae interessent salebrae quae civitatem a castris dirimebant, et ideo transitus vel nullus erat vel difficilis, laxis
habenis frequenter ipsa protererent tentoria, et debaccharentur in Christianorum gentem, quae jam aliquantulum
marcuerat. Boamundus de Sarracenorum regionibus regrediens, bello peracto, sed modico, quod depraedaretur
invento, alia conscendit montana, si forte quidlibet alias inveniret, quod depraedatum vel suis comitibus,
[1093C] vel exspectantibus se proficeret. Sed in tantam jam terra redacta erat vastitatem, ut multi vacui
remeaverint. Incassum ergo laboraverant, nisi quod de Turcis solemniter triumphaverant. Sed nulla victoria
famem exstinguit, ubi totum quod mandi debeat deficit. Parum durat laetitia, quam panis egestas contristat.
Reversi sunt autem ad castra, quae perhorrescens inedia sauciabat.
Armenii et Suriani, homines terrae illius indigenae, et lucris inexplebiliter inhiantes, videntes Christianos rediisse
vacuos, ad opportuna et remotiora discurrebant loca, quae reperiebant, coementes cibaria, in castra deferebant; et
multo pretio quod vili comparaverant, venditabant. Aselli quidem onus octo vendebant purpuratos, qui appretiati,
denariorum [1093D] centum viginti solidos valebant. Ergo morbi lues contaminabat castra; et passim quibus
facultas comparandi deerat, fame calamitosa moriebantur. Qui tamen ditiores erant, multa indigentibus et
hostiatim postulantibus conferebant donaria. Sed tamen non poterant multis diebus sustentare tot millia.
Cogitaverunt igitur aliqui castra subterfugere. Consiliati sunt ergo Wilhelmus Carpentarius et Petrus Eremita
quatenus latenter fugerent: et fugerunt; quos inventos Tancredus apprehendit, et inhoneste conviciatos et coactos
ad hostem redire compulit. Juramentum enim et fidem ab eis extorsit, ut redirent et fratribus satisfacerent;
Wilhelmus ad Boamundi tentoria deductus est. Quem probrosis Boamundus coercuit verbis et condignis
castigavit [1094A] angariis. Dicebat ergo: «Quid, o dedecus et totius improperium Franciae, facere
praesumpsisti? cur enervare voluisti tuorum corda confratrum, ut exemplo tuo hostem Dei, non redituri
dimitterent? An tu solus tutum tibi arripuisti pavorem, ut tu nobis dimissis sanus effugeres? Omnium miserrime,
decuerat te in Castris Dei permanere, et pro fratribus gloriosam animam ponere. Nunc igitur, omnibus diebus
vitae tuae super terram eris ignominiosus. »
Interim ad Boamundum accesserunt Franci, et pro Wilhelmo quem tenebat rogaverunt, qui eis quantocius
adquievit: ne tamen de caetero discederet, ipsis collaudantibus, Wilhelmus juravit. Tunc etiam in tantum
Christianorum defecerunt equi, ut vix in toto et tanto exercitu mille milites invenirentur [1094B] qui caballis
uterentur; homines namque et equi pari laborabant incommodo, nec erat ulla spes evadendi, nisi Deus eis
suspirantibus et clamitantibus propitiaretur. Ad Dominum enim eorum fugiebant corda et ora; et quia terreno
desperaverant adjutorio, in Deo totam spem suam collocaverant. «Taliter autem Deus redarguebat eos
misericorditer, ut ad eum toto corde converterentur; et si quid in eis impoenitudinis latitabat, igne compunctionis
et infortunio supervenientis necessitatis excocti, purgarentur. » Fames augebatur in dies, et omnes timore
perterriti tabescebant. Accedebat ad metum exagerandum fama, praesaga mali et rumorum augmentatrix, quae
Turcos praenuntiabat superventuros. [1094C] Quidam igitur Constantinopolitanus natione Graecus, nomine
17

