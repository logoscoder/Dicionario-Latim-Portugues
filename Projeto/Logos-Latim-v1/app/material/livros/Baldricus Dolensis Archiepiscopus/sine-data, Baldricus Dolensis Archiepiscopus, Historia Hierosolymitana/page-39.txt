circumdederunt eam amici, et filii coangustaverunt advenas et adulterinos. Ecce enim nullos habebat in se filios,
qui ei consulentes principarentur; sed modo patiebatur dominos extorres et peregrinos, discolas et impuros, qui ei
captivae, jugo abusivo dominabantur. Obsederunt igitur eam, non ut liberam captivarent, sed ut captivam
liberarent.
Obsedit eam Rotbertus dux Northmannorum a [1139C] septentrionali parte, juxta ecclesiam beati Stephani
Protomartyris, ubi lapidatus a Judaeis obdormivit in Domino: hunc juxta comes Flandrensis sua tentoria
collocavit: ab occidente obsederunt eam dux Godefridus et Tancredus: a meridie obsedit eam comes Sancti
Aegidii, videlicet in monte Sion, circa ecclesiam beatissimae Dei genitricis Mariae, ubi Dominus Jesus cum suis
coenavit discipulis. Jerusalem itaque sic obsessa filiis suis occludebatur; intus autem a populis Mazelinis
profanabatur. Die tertia exierunt castra milites e Christianis, Raimundus videlicet Piletus, et Raimundus de
Taurina cum aliis pluribus, vel causa circumspiciendi vel depraedandi; et inventos Arabes ducentos superaverunt
et fugaverunt; [1139D] multos autem occiderunt, et ibi triginta equos apprehenderunt. His ita gestis, alacres
reversi sunt ad suos. Feria secunda, constanter impetierunt civitatem; et, ut putabant, revera tunc praevaluissent,
si scalas sufficienter praeparassent. Straverunt tamen murum exteriorem, et scalam unam erectam admoverunt ad
interiorem. Super illam autem vicissim ascendebant milites Christiani; et cominus praeliabantur in muro cum
Sarracenis, et eos percutiebant ensibus et lanceis. In illa congressione ex utroque populo multi perempti sunt,
plures tamen ex gentilibus perierunt. Audito retrahendi lituo, Christiani ab impetu illo tandem destiterunt, et ad
castra remearunt. Victualia vero quae secum detulerant, interim defecerant; nec jam inveniebatur panis ad
[1140A] emendum, nec ire poterant frumentatum, vel quia regio illa nullatenus est irrigua, imo torrida et
perarida, et ideo minus jumentis et animalibus opportuna, utpote pascuis inopima, nec terra illa est nemorosa, et
idcirco minus fructifera, excepto quod palmam alit et olivam: patitur autem et vineam. Jordanus ab Jerusalem
stadiis fere triginta, ut putant, sejungitur; lacus habet, sed remotos. Civitas suas habet cisternas unde alitur. Ad
radicem montis Sion Siloe fons est, sed vix paucos poterat sustentare homines; juvabat tamen; et magnis
expensis modica comparabatur aqua. Equos potum ducebant, non sine pavore nimio, per sex milliaria. Interim
nuntiatum est in castris, naves Christianorum onerarias in portu Japhi, quam antiquo vocabulo [1140B] Joppe
dictam putamus, applicuisse; quod valde omnibus complacuit castrensibus. Consiliati sunt principes, quomodo
euntes et redeuntes tutos facerent, qui e navibus necessaria deveherent; Joppe siquidem vel Japhi a Ramula,
quasi octo distat milliariis. Porro Ascalonitae, vel indigenae, qui vagabantur seu in montaneis seu in excisis
praeruptorum cuniculis, viatores aliquoties incursitabant et obtruncabant. Motus iste, vel rumor, negotiatorum
commeatus disturbabat. Ad hoc exsequendum summo diluculo de exercitu comitis Sancti Aegidii, Raimundus
Piletus, et Acardus de Montinerlo, et Willelmus de Sabra, et certum milites exierunt, et quidam pedites, ad mare
procedentes. Ibant autem, sua confisi audacia, militantes ad portum: [1140C] incertum habemus an industria, an
post agitando moras, viae ignorantia, divisi sunt ab invicem. Triginta namque milites, aliam viam gradientes,
sejuncti sunt ab aliis; qui triginta centum Arabes invenerunt, Turcos et Sarracenos nonnullos, de Admiralii
exercitu, et audacter eos aggressi sunt, et in praelium convenerunt. Illi vero e regione pertinaciter restiterunt,
confisique multitudine sua, multi paucos circumcinxerunt: Sarracenis enim is modus est pugnandi. Jam
incluserant Christianos, et jam de mortibus eorum garrientes confidebant; cum nuntius Raimundum Piletum
vociferans, sic excivit: «Nisi citissimus ad commilitones tuos evolaveris, auxilium eis perhibiturus, omnes pro
certo amisisti; jam enim circumvallati sunt ab inimicis; adhuc [1140D] tamen utcunque se defendunt. » Habenas
laxant, et calcaribus cornipedes urgent aeneis; et dicto citius omnes advolant; et scutis pectoribus oppositis,
turbas contis depellunt, et oppositos disjiciunt, et unusquisque suum sternit humi. Ex improviso siquidem ignaris
supersunt, et rem totam gladiis committunt. Praevalebant igitur illis: qui duo rursus statuentes agmina,
putaverunt se posse resistere; nec quidquam profecere. Franci siquidem denuo ferociter eos invaserunt, suosque
ab impetu illo taliter liberaverunt, excepto quod Acardum de Montinerlo, militem audacissimum, ibi amiserunt,
et aliquot ex peditibus. Dederunt ergo Turci scapulas, et fugam initam maturaverunt, sed plures cuspidibus
insequentium confossi [1141A] sunt: insecuti sunt enim eos fere ad quatuor millia. Retinuerunt etiam ibi centum
et tres equos et unum hominem vivum, qui quaecunque Christianis praeparabantur coactus enarravit per
ordinem. In obsidione interim Jerosolimitana sitis vehemens grassabatur, et perurgebat Christianorum castra;
consuebant tamen et boum et bufalorum et equorum coria recentia, et consutis utribus aquam per sex referebant
milliaria. Ducebant equos suos illuc adaquatum: sed Gentiles eis insidiabantur, et ex locorum angustiis graviter
eos adversabantur. Aqua tamen quam velut diremptam devehebant, in tantum erat olida, ut equi etiam illam
aspernarentur, qua odorata nares contractas rugabant, et prae fastidio nauseae, sternutabant. Erat autem haec
passio fatigabilis: [1141B] diutius enim possunt homines famem dissimulare, quam sitim. Si qua fontium signa
reperiebantur, vel illa Gentiles obstruxerant, et per alios commeatus derivaverant; vel ipsi latitantes nocituri
latrunculi observabant. Cedron et alii torrentes aestu torrido aruerant. Panis ordeaceus in castris, erat pretiosus.
Indigetes siquidem in cavernis vel in speluncis delitescentes, omnes commeatus abdicaverant. Exercitus itaque
Christianus de die in diem in tanta periclitabatur miseria. Designati principes ad consilium convenerunt, et quid
eis in tantis calamitatibus agitandum instaret, elocuti sunt. Dixerunt ergo: «Angustiae undique: panis defecit,
aqua deest. Nos ipsi graviter obsidemur, dum civitatem istam obsedisse putamus. Extra castra egredi vix
39

