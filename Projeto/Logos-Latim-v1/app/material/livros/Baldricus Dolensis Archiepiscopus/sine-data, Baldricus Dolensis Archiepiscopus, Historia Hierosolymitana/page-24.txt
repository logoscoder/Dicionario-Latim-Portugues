INCIPIT LIBER TERTIUS. [1107]
[1107B] Cum obsideretur Antiochia, multi ad ejus adjutorium confluxerant, multi adhuc confluebant: sed qui
confluxerant, capta civitate, alii perempti sunt, alii in municipium recepti, alii vero, vitae suae fuga consuluerunt:
qui autem confluebant, audito de Antiochenorum casu rumore, substiterunt, deliberantes an procul discederent,
an proprius accederent. Discedere suadebat fama, quae felices Christianorum passim praenuntiabat successus, et
ex felicibus feliciores auspicabantur, et idcirco, metus quammaximus singulorum pectoribus inserebatur.
Accedere vero eos exhortabatur ira, pro contribulium suorum inimica interfectione; pudor, pro peregrinorum
nullatenus adhuc repressa temeritate. Confidebant etiam in nationum coagulatarum diffusa [1107C] multitudine;
et in sua, sicuti jactitabant, singulari animositate. Praeterea ingloriose se esse dicebant, nisi multi paucorum
stoliditatem compescerent, nisi adventitios indigenae a suis finibus dissiscerent, nisi suorum sanguinem hostiliter
effusum ulciscerentur, nisi filios et uxores penatesque suos lariumque suorum residuam suppellectilem desides
tutarentur. Horum princeps et dux Curbarannus erat, vir quidem bellicosissimus, nulli audacia secundus,
prudentia praeditus, divitiis copiosus, militaribus auxiliis constipatus, cupidus laudis, inflatus supercilio
jactantiae, magni nominis homo, militiae soldani Persiae magister. Hunc Cassianus Antiochiae admiratus, dum
obsideretur, multis invitaverat legationibus, quatenus ad Antiochiam liberandam [1107D] festinaret: nam illum
multis honoratum denariis remitteret. Curbarannus autem, tum ut stipendia promissa reciperet, tum maxime ut
nomen suum dilataret, a Caliphas, gentis suae apostolico, accepta licentia saeviendi in Christianos, sibi gentes
innumeras, Turcos videlicet, Sarracenos, Arabes, Publicanos, Azimitas, Curtos, Perses, Agulanos, et alios
innumeros coagulaverat, et exercitum immensum conflaverat. Contractis itaque undequaque viribus copiosis
quas dinumerare nemo poterat, adjunctis adhuc eidem collegio, Jerosolymitanorum admirato, Damascenorum
quoque rege, Curbarannus ad Antiochiam proficiscebatur. Erant in expeditione eadem, ut dictum est, Agulani,
circiter tria millia, qui toti ferro loricati, neque sagittas neque lanceas timebant; neque praeter gladios in bellum
arma ferebant. Istis Antiochiam appropinquantibus [1108B] obviavit Sensadolus, Cassiani filius, et pro capta
civitate lugubris, et pro morte contabescens. Videres lacrymas per pubescentia stillantes ora, quae pectus etiam
adamantinum ad misericordiam commoverent, et ad adjutorium incitarent. Is igitur hujuscemodi verba in sinum
Curbaranni profudit: «Princeps invictissime, inimica laesus fortuna supplex ad te compellor accedere; et
auxilium a liberali munificentia tua rogare. Moveat te, quaeso, debita miseris misericordia, cogat te mutuae
carnalitatis humanus affectus. Cogita, inquam, in quos devenerim casus, perpende humanae tribulationis
vicissitudines. Quae me modo fortuna obliquo respicit intuitu, mihi nuper arridebat; et tunc patre optimo et
civitate inclyta gratulabar. Idem infortunium [1108C] tibi timeas oportet. In tuis secundis successibus
praemediteris necesse est de praecavendis adversitatibus. Fortunati et liberalis hominis est alienas calamitates
autumare suas; alienae miseriae, largam impendere misericordiam. Succurre ergo mihi, quo tibi succurri velles
animo, si te fortuna meo tetigisset incommodo. Si de Christianis triumphare volueris, potes etenim eos
indifficulter disperdere, et tibi nomen magnum acquires, et gentem nostram libertati restitues. Quod si contra eos
dimicare dissimulaveris, quid restat nisi ut domum et cognationem tuam perditum ire contendant? Gens enim ista
nisi viriliter reprimatur, Corrosanum ire anhelat; et mirum in modum ultra vires suas attentat, et minatur grandia.
Ecce Antiochiam [1108D] inexpugnabilem civitatem ingeniosa proditione obtinuerunt; et municipium quod
imminet urbi, populus temerarius obsederunt, hiatuque Coturnoso contra gentem nostram, quisquiliae viles,
ogganniunt. Propera igitur, et de mihi subveniendo festina, quoniam non recedes irremuneratus, nec ero
beneficiis tuis ingratus. Praeterea perpes tibi faciam hominium, et in tua fidelitate civitatem quam mihi
reddideris, tenebo. »
«Non, » inquit Curbarannus, «ita facere disposui. Sed si volueris ut totis viribus pro te contendam, Castellum in
manu nostra committe; et ego illud satellitibus meis delegabo. Postquam de te, sicut dixi, securus ero;
plebeculam illam totis nisibus impugnabo: sin autem, terrae meae tantummodo patrocinabor. » Sensadolus
indignus auxilii, Curbaranni postulationibus acquievit, et municipium [1109A] potestati protectoris contradidit.
Tertia vero die postquam civitas Christianis est tradita, municipium quoque Curbarannus obtinuit; praedictique
principis cursores prope civitatem cursitaverunt: exercitus reliquus pone sequebatur, et castra metati sunt ad
Pontem Ferreum: et firmitatem illam confestim expugnaverunt, et omnes extemplo interfecerunt, reservato illius
castelli domino, ferreisque vinculis alligato. Is etiam bello, de quo post dicetur, peracto, vivus et vinctus inventus
est. Facta est dies crastina, et Curbarannus inter flumen et lacum metatus est castra: et ibi duos fecerunt dies.
Castellum autem sibi redditum cuidam familiari suo commisit, et ait: «Novi fidem tuam, et audaciam, et
temperantiam; et idcirco civitatem hanc [1109B] vigilantiae tuae committam. Sciebam, inquam, te nostro
congavisurum honore; et ideo hunc honorem quam maximum tuae concredo fidei. Prudenter igitur observa illud,
et super injuncto tibi negotio vigilanter procura. Sunt multi, ut nosti, mihi admirati, qui in omnibus dicto citius
nostris obtemperarent mandatis: sed illorum fidei, fidem tuam praepondero, eorum solertiae solertiam tuam
praepono, nullum enim sagacitati tuae aequiparo. » Ad quem admiratus ille: «Si, inquit, salva gratia tua,
24

