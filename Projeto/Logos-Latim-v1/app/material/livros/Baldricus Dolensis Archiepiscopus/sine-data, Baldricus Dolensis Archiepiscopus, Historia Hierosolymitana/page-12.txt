portus erat opportunus; et quoniam nocuit differre paratis, nullas in remittendo innecteret moras. «Insuper,
inquiunt, boves et plaustra nobis transmitte, ad rates per montana et [1082B] silvas ad lacum usque subvehendas.
Si enim taliter egeris, civitatem Niceam, quam obsedimus, quam Turci tibi violenter abstulerunt, indubitanter
recuperabis: nullum enim habent effugium, si suum eis interdicemus navigium. » Ex imperatoris praecepto et
boves festinanter adducti sunt, et naves velivolae portum Civitot appulerunt; Turcopoli etiam imperatoris
adfuerunt. Scaphae carrucis superpositae, bobus huic operi ministrantibus, usque ad crepidinem lacus magno
labore deductae sunt. Ea vero die noluerunt eas impingere in lacum, quod commodius duxerunt noctem
exspectare. Hoc autem ideo fecisse videntur, quatenus ex improviso civitati per lacum approximarent;
navigiumque castellanorum, dum nescirent, diriperent. Sole ruente nocteque terris [1082C] incumbente, naves in
lacum impegerunt, easque Turcopolis mandaverunt. Crepusculo diei albescente, lacum sulcantes, ordinate
tendebant puppes ad civitatem. Cives lacum navibus opertum eminus aspicientes, admirabantur; et si forte sibi
veniret adjutorium suspicabantur. At postquam fides eis facta est naves illas contra se praeparatas, neque navigio
suo sicut heri et nudius tertius, illis patebat de caetero commeatus, diriguere metu, et exsangues facti
desperaverunt: repentino siquidem casu perturbatis, praeter spem omnia contigerant. Rebellando etiam
nequaquam ulterius resistere poterant, super quos confluxerant gentes innumerae: urbi, terra lacuque obsessae,
nulla spes erat salutis; nullus locus effugii, praeter, quod omnibus adjacet victis, dedecus deditionis. [1082D]
Exterrebant eos arma incognita, et ipse fulgor armorum obsessos exanimabat: noverant Francorum gentem
ferocem et bellicosam; nec eos ab incoepto desistere, donec eis omnia pro voto contigerint. Sciebant illos penitus
immisericordes, quos ipsi exacerbaverant gentis suae peremptores. De imminenti ergo tractantes periculo ad
imperatorem dirigunt, utque sibi sub lege deditionis respondeat satisfaciunt. «Securos, inquiunt, nos faciat,
imperatoria fides tua non violanda, de familiaribus et substantiolis nostris, urbemque deditam suscipe pacto tuae
protectionis; impune jubeas recedamus, urbemque tuam tibi reddemus. Tuere nos ab istis carnificibus qui adhuc
te graviter infestabunt, [1083A] tuisque nos fac praesentari conspectibus. Obtemperabimus tuis mandatis, si
nostris aeque respondeas voluntatibus; liceat nos tibi servire; liceat nos vivos in tuum imperium vel in tuum
caput insurgentes dimicare. Ne nobis imputes, quoniam dum licuit contra te pugnavimus, quod tum lege belli
vivebamus: fac nos tibi obnoxios vita concessa; ex inimicis praepara nos tibi devotos servos. Si, quod absit,
posthac nos tibi senties ingratos, ingratitudini nostrae, plexis corporibus et tandem capitibus amputatis, digna
repende. Tanto siquidem erimus tibi fideliores, quanto parturies nos beneficiis tuis obnoxiores. Larga liberalitas
imperatoris parcat victis, debellet superbos. » His imperator auditis, Christianorum profectui postea rei probavit
eventus, [1083B] occulte invidens, obsessorumque legationi satisfaciens, satellitibus suis imperavit, quatenus et
se et sua dedentes, Constantinopolim impunitos deducerent, deque civitate servanda curiosi procurarent. Juxta
praeceptum imperatoris omnia Tacta sunt, et civitas reddita est, gensque gentilium ad urbem imperatoriam
indemnis deducta est: quam, ut dictum est, non modo captivitatis, sed honorificentia libertatis suscepit imperator,
magnisque dapsilitatibus educatam honoravit. Hoc autem idcirco fecisse dicitur, quatenus et liberatos sibi
affectaret, aliosque ad deditionem invitaret, eosque contra Christianos tempore opportuno animaret; ac per eos in
quibus clam invidebat, occasione se praebente, rebellaret. Pauperibus tamen Christianis multa largitus est
[1083C] donaria ut taliter quod apud se occultabat, clandestino dissimularet figmento, seque suaque commenta,
in futurum per competentes reservaret machinationes. Civitate reddita, Christianorum gens ab obsidione secessit.
Mortui sunt ibi multi Christiani, alii fame, alii gladio, alii quolibet alio exterminio. Hos autem existimant felici
laureatos martyrio, quoniam pro fratrum compassione sua corpora tradiderunt. Gentilium etiam, pro variis
bellorum eventibus, pro ingruentibus incursitantium infortuniis, multa trucidata videres corpora, multa passim
reperires inhumata cadavera. Per septem hebdomadarum circulum tresque dies, ibi Christiani demorati sunt; et
capta seu magis reddita civitate, pedem alias direxerunt. De non [1083D] publicandis etenim civitatis illius
penatibus imperator mandaverat; noluissent ibi etiam tot dies expendisse, quoniam rebus suis multisque diebus
in cassum expensis, ut videbatur, imperatori totum immolaverant, quod vel sanguinem suum effuderant vel quod
quas attulerant facultates in immensum attenuaverant; nec etiam, quae multimodis mortibus acquisierant, spoliis
opimis gratulabantur. Poenitebat igitur eos longae obsidionis, quandoquidem non dominati sunt urbi, more
subjugatae civitatis; nam si saltem publicarentur facultates inimicorum, et paupertas egenorum temperaretur, et
absumptae aliquantulum resarcirentur impensae. Non igitur aequanimiter Alexii mandatum pertulerunt; [1084A]
et tamen quod tunc nihil proficerent, in tempus finierunt. Hic primum patuit odiorum seminarium; hic
compertum est inimicitiarum fomentum; hic discordiarum coeperunt incentiva pullulare; hic simultatum
simulacra visa sunt succrescere. Nam quoniam Alexius non recte contra eos egerat, ipsi contra eum de ultione
cogitabant. Hic igitur primus liber claudatur, ubi prima civitate devicta, quamvis ea pro voto potiti non fuerint,
Christianus alias militatum ire disponit exercitus. Vadant interim Christiani, nosque ad incoeptum opus
accingamur, cum luce surgentis aurorae.

INCIPIT LIBER SECUNDUS.
12

