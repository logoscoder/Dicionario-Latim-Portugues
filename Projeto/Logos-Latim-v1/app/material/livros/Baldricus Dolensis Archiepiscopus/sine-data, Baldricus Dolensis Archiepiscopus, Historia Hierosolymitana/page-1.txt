Historia Hierosolymitana
Baldricus Dolensis Archiepiscopus
BALDRICI ARCHIEPISCOPI DOLENSIS HIEROSOLYMITANAE HISTORIAE LIBRI QUATUOR.
(BONGARS, Gesta Dei per Francos I 81. )
BALDRICI EPISTOLA NUNCUPATORIA AD PETRUM ABBATEM MALLEACENSEM.
[1057D] Amor mihi silentium interdicit, et in verbositatem inducit: amor aufert otium, et trahit in
negotium; amor vetat ut sileam, cogit ut loquar et scribam. Totum hoc agit amor non novus, sed inveteratus et
continuus, quodam tamen modo renovatus. Quemdam amicum singularem habui et unicum, qui me [1058D] sibi
totum peculiaverat, et in me sibi duntaxat ipse complacebat, dominum Gaufredum dico, virum venerabilem,
parentibus Ebredunensem, abbatem Malleacensem, hominem memorandum et describendum, nisi temporis
ingruentis molestia suum mihi peperisset obstaculum. Ego ei revera, in quantum [1059A] poteram, diligendo
respondebam, quoniam in eum amando nullatenus inferior esse volebam. Is tandem laudabili fine quievit:
abbatem tamen sponte prius exuit, ut et liberius theoriae vacaret, atque ipsi Deo exoccupatior deserviret. Huic in
eodem regimine, ipso tamen volente, successit Petrus, ejus consanguineus, pastor postmodum idoneus, vir satis
industrius, et tantae sollicitudini multum opportunus. Hunc etenim monachi Malleacenses elegerunt, et sibi
rapuerunt, et quantum dominum meum Gaufredum dilexerant, in eo ipso monstraverunt, quem pro patrui amore
abbatem sibi praefecerunt, quamvis et multae utilitates ipsum abbatia dignum praedicarent. Is sicuti avunculo
suo successivus subintravit in honore, sic et haeres ei perstitit in morum decentissima [1059B] liberalitate.
Habemus igitur hunc Petrum, Deo gratias, bono Gaufredo superstitem, moribus et temporibus nostris satis
concordem. Ad hunc ergo modo scribo, ego Baldricus, Dei gratia Dolensis archiepiscopus; Petrum quoque
meum, meum inquam et vestrum, tota voluntate saluto. Saluto te, Petre mi, sicuti Malleacensem rectorem; saluto
te sicuti fratrem meum charissimum, saluto te sicut oratorem et viatorem Jerosolymitanum. Gratias ago Deo
meo, frater dulcissime, qui te duxit et reduxit: Gratias ago Deo meo qui pedem tuum bene direxit; qui omnia tua
dispensat, et huc usque dispensavit: dispenset etiam obsecro, et ut tibi vultum suum serenet efflagito. Gratias
etiam ago tibi quarum tenorem forsitan huc usque non audisti, cum nondum [1059C] quod praecepturus sum
audieris; et tamen quodam modo jam factum sit, quod tibi imperare decreverim: ac si jam mihi responderis: Puta
dictum, puta factum. Imperare tibi decerno, non rogare, quia malo imperiosus ei esse in quo confido, quam
suggillator taediosus immineam ei a quo desperare compellor. Gratias ago quia talis es in quo confidam, quem
rogare, vel cui jubere debeam. Petre, quaeso, meus, sacerdos reverende, gratiarum mearum actiones ea qua
loquor dilectione munificus accipe: quas et si quilibet ex obliquo remordebit praeproperas, homo tamen sani
cerebri judicabit tempestivas. Nihil enim poterit esse intempestivum, quod erit insignis amoris comitate et titulo
decusatum. Parit enim perpulchra et urbana ludicra, splendens amicitiarum [1059D] praerogativa. Neque enim
vere sunt amici, qui inter [1060A] se dubitant; nam amicabilis fascinatur identitas, ubi lividatur alterutra
securitas. Ne vero velut ingratus mihi ipsi redarguar (ingratitudo siquidem totius bonae opinionis est noverca),
mihi ipsi gratias actito, qui cui imperare possum, quemlibet habeo. Non enim omni amicorum destitutus solatio,
qui erga te potestativo utor imperio. Quod autem impero hujusmodi est: glosulas exposituras mihi nuper super
Moysi Pentateuchum in camera tua ostendisti, ipsemet legisti, auctorem vero nuncupare non nosti; complacuere
mihi, quia et verborum connexionem exprimebant; et si quid erat caliginosum, elucidabant. Nunc igitur
fraternitati tuae praecipiendo praecipio quatenus libellum illum transcriptum obsecranti mihi dirigas, tali
compactum charactere, [1060B] talibusque figuris quae seniles oculos non offendant, quae iter legenti praebeant,
ne se duplex littera findere videatur, quae intellectum nostrum inconcinna non obtundat. Si vero residuum quod
deest alicubi reperire poteris, sive illud mihi insinuando significa, ut totum obtineam; sive bene prodigus, tuis
sumptibus mihi redimi jubeas. Puto siquidem quod postquam in hoc mihi acquieveris, studiosum me parturies, et
de jacto semine messem multiplicem recipies. Apponam siquidem et sententias interlineares, et excerpam sicubi
latent medullas interiores. Adjiciam adhuc, si quid decurtatum est; castigabo, si quid superfluum est. Totum
autem illud nomini tuo destinabo, et libello tuo praeeunte posteritati legentium illud profuturum, [1060C]
irrequietus indagator, commendabo. Quod praecepi, non diffido quin solemniter exsequaris: sed est aliud quod
precor, quod desidero, quo valde jucundabor. Non mihi sis sterilis quin rescribas, ut tali legato me visites; meque
peregrinum ac exsulem, in citeriori Britannia sic salutes. Complectar illud tanquam alterum me: tu vero me tibi
vicinum semper exopta, tanquam alterum te. Libellum quem De Jerosolymitano itinere quoquo modo composui,
ad castigandum tibi transmisi, quem regulari censura volo compescas et polias, et epistolam hanc cum ipso mihi
non irremuneratam remittas. Salutemus nos interim invicem, ut alteruter vivamus et valeamus, et iterum nos
mutuo videamus. [1060D] Amen.
1

