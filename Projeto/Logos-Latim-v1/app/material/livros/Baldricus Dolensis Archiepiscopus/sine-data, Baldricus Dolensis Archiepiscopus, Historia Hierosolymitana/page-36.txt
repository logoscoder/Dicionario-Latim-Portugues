humiliatus comes ostendit. Facta est itaque in populo [1133A] Dei magna laetitia; et pronciscentibus illis,
adjunctus est ad civitatem Capharda, comes de Northmannia, et ibi tres quieverunt dies. Rex ergo Caesariae,
pactionem pacis pactus est cum comitibus. Multoties enim legatos suos ante Marram direxerat, conventionem
hanc condixerat quod pacificus esset Christianis, et multa de his libenter eis impertiret, nisi ad eum
exhaeredandum, vel ad regnum suum depopulandum Francorum genus indomitum anhelaret. Fiduciam insuper
eis fecit, quod quandiu suum dilataretur regnum, nullum omnino Christianis fieret offendiculum, eisque
copiosum mandaret mercatum. Hanc fidelitatem a rege Caesariae susceperunt, et confidentiores ire perrexerunt.
Exeuntes a Capharda, castrametati sunt secus fluvium Pharfar [1133B] prope Caesaream. Cumque videlicet rex
Francos prope civitatem suam hospitatos, vehementer indoluit, quoniam castrorum alienigenarum, juxta se eum
puduit. Dixitque: «Nisi summo diluculo castra vestra a civitatis nostrae suburbio removeritis, vos foedus initum
violabitis; nosque vobis mercatum promissum vetabimus, nosque nobis providebimus. » Mane igitur facto duos
de suis ad eos direxit, qui eos evadere fluvium edocerent, et exercitum in terram fertilem deducerent. Intraverunt
ergo quamdam vallem opimam et locupletem, cui super erat castellum, quod extemplo fecit comitibus
securitatem. Depraedati sunt igitur ibi animalium tanquam ad quinque millia. Repertum est etiam ibi multum
diversorum alimentorum, et prae ubertate gratuita [1133C] refecta est tota Christi militia. Castrenses etiam
exercitui dederunt equos, aurumque purissimum, multamque pecuniam; et juraverunt se peregrinis nullatenus
deinceps nocituros, neque subinde mercatum eis prohibituros. Manserunt autem ibi diebus quinque; porro inde
digressi, ad quoddam Arabum applicuere castrum. Exivit igitur continuo castelli dominus cum eis locuturus, et
de pace paciscenda tractaturus; facta vero pace, quae utrique complacuit parti, ad aliam demigraverunt civitatem,
muris pulcherrimam et bonis omnibus opulentam, in quadam valle sitam, nomine Cephalia. Cives autem urbis
illius, adventum Francorum pertimescentes, urbem pavitantes exierunt, et hortos oleribus refertos, et [1133D]
domos alimentorum et opum plenas, absterriti reliquerunt et inconsulti aufugerunt. Quibus omnibus Franci
gratulanter potiti, die tertia inde processerunt; et altam et immensam montaneam praecipitando transcenderunt, et
iterum in vallem uberem descenderunt, ubi dies duodecim quieverunt. Erat autem haud procul a valle castellum,
Sarracenorum plenum, quod Christiani viriliter aggressum apprehendere nitebantur; et revera illud devicissent,
nisi gentiles animalium et jumentorum et pecorum greges foras ejecissent, quibus Christiani direptis, sic a
castello nocte illa quieveruut. Reversi sunt ergo ad sua tentoria, deducentes secum quae castrenses emiserant
animalia. Die crepusculo Franci, suis collectis papilionibus, ad idem castrum redibant, [1134A] putantes se ibi
sua metatum iri castra. Gens autem pagana nimium perterrita, noctu secessit et castellum hominibus reliquit.
Introeuntes ergo festinanter Christiani, quamvis vacuum esset hominibus, illud tamen invenerunt copiosum
omnium abundantiarum consolationibus; neque siquidem deerat frumentum, nec vinum, nec farina, nec
hordeum, nec oleum. Si quis egens ibi remansit, egestatis molestiam ignaviae infortunium ei peperit. Ibi
celebraverunt devotissimi Purificationem Sanctae Mariae die altera Februarii. Venerunt ibi ad comites nuntii
regis de Camela civitate. Mandavit enim comitibus rex illius civitatis larga donaria, et de pace cum eis constituit;
dixit etiam quod nunquam Christianos offenderet, imo diligeret ac honoraret; tantum populus Christianus
[1134B] ei talionem retribueret. Rex autem Tripolis suos ad comites acceleravit nuntios, deducentes eis decem
equos, et mulas quatuor, et auri pondus immensum. Quibus oblatis, subintulerunt nuntii: «Rex Tripolis in haec
verba ista dirigit, ut scilicet pacem et amicitiam cum illo habeatis, et eum tanquam ipse vos in veritate diligatis. »
Comites cum eo nec pacem fecerunt, nec oblata receperunt, imo fiducialiter responderunt: «Haec omnia ex te
respuimus, quousque fieri satagas Christianus. » Exeuntes autem de valle illa optima, transierunt ad quoddam
castrum quod Arche dicitur, pridie Idus Februarii; juxta quod castra locaverunt. Oppidum autem illud
innumerabili Paganorum gente munitum erat, et Arabum et Publicanorum frequentiis. Defendebant [1134C]
igitur se viriliter. Iverunt autem quatuordecim milites Christiani versus Tripolim, quae non multum ab exercitu
differebat; hi Turcos invenerunt sexaginta qui ante se multos conducebant homines, Sarracenos, Turcos et
Arabes, mille circiter quingentos, et animalia plurima. Hos pertinaciter invaserunt Christiani, et ex illis sex
occiderunt, et equos totidem abstulerunt, et alios fugaverunt, et animalia reduxerunt. Francorum siquidem
invincibilis ferocitas et finitimos et procul positos omnes deterrebat. Deus etenim sic operabatur in illis, v. etiam
nunc quatuordecim sexaginta superaverint et residuam multitudinem fugaverint, animalibus ex ipsorum faucibus
abstractis. De exercitu Sancti Aegidii comitis exierunt Raimundus Piletus et Raimundus [1134D] vicecomes; et
cum militibus non multis, ante Tortosam civitatem discurrebant; ibi autem erat paganorum multitudo non
modica. Sero jam facto, secretum recesserunt ad locum, et opportunis in locis pluribus accensis ignibus, tanquam
totus ibi adventasset exercitus, in loco pernoctaverunt. Orto jam sole Franci convenerunt, quatenus civitatem
aggrederentur; quam vacuam inventam inhabitaverunt, quousque ad castellum fuit obsidio. Erat alia civitas non
longe ab ista, quae dicitur Maraclea. Admiralius autem qui ei praesidebat, pactus cum Christianis, invexit in
illam Francorum vexilla. Dux interea Godefridus, et Flandrensis comes, et Boamundus venerunt usque ad
Lichiam civitatem. [1135A] Boamundus iterum ab illis segregatus reversus est Antiochiam, quam multum
desiderabat esse suam. Dux autem et comes quamdam obsederunt civitatem, cui vocabulum fuit Gibellum.
Audivit comes Raimundus gentiles cum magnis militantium cuneis adventare, bellumque Christianis non anceps
praeparare. Misit ergo ad socios qui Gibellum obsederant, dicens: «Bellum nobis imminet non incertum, et super
nos conveniunt agmina paganorum. Cum civitate ergo quam obsedistis, agatis volumus de pace; fratribus
36

