audemus, [1141C] et tunc vacui redimus. Ex longa mora penuriam hanc contraximus; et nisi praecavebimus
graviorem contrahemus. Armis et brachie, sine machinis civitatem hanc expugnare nequimus. Obstant muri,
obstant propugnacula, obstant turres; obstant rebelles, qui intrinsecus redundant, defensores. Quid ergo, patres
conscripti, censetis? Misereamur populo huic; et tandem aggrediamur aliquid quod nostris prosit omnibus, quod
inclusis obsit civibus; quod nos etiam ab his laboribus expediat. Gravissimum tamen est quod hujuscemodi
agendis necessarium est. Terra ista non est arborifera; nam si arbores alicubi reperire possemus, machinas
equidem facere satageremus, quae ista despicerent moenia, [1141D] quae turres coaequarent altiores. Quaeramus
igitur, vel tigna de domibus, vel trabes de ecclesiis asportemus, vel de qualibet alia materia machinas compactas
erigamus, et civitatem hanc totis nisibus aggrediamur; alioquin tempus incassum consumimus. Invenerunt
tandem ligna, quamvis a loco procul distantia, quae quidem grandi labore attulerunt. Acciti sunt de toto exercitu
artifices lignarii, quorum artificio machinae compaginarentur. Jam igitur instant operi, et alii lignorum
inconcinnam superficiem componunt; atque alii dolant, alii terebrant, alii ligna lignis copulant; et jam in modico
machinas erigebant. Dux etenim Godefridus unam de suis constituebat facultatibus: nec non alteram comes
Tolosanus de suis sumptibus statui mandaverat. [1142A] Instabant igitur artifices illis operibus sagaciter. Nec
minus Agareni illi indefessi, de civitate munienda sollicitabantur; et nocte turribus inaltandis insistebant, et urbi
defensandae irrequieti vacabant. Exploraverunt interim viri perspicaciores qua parte civitas immunitior erat; et
illuc quodam Sabbato, nocte intempesta ducis Godefridi machinam transtulerunt, quam sole exorto erexerunt ab
Oriente. Hanc quoque prima et secunda et tertia feria, tota sedulitate praeparaverunt et coaptaverunt. Comes
autem Sancti Aegidii a meridiana parte suam erigebat machinam, quas machinas pro suo magno munimine castra
lignea possumus appellare. Comes autem castrum suum prope murum conduxit; sed inter murum et castrum
quoddam profundum patebat [1142B] praecipitium, quod omnino castello supervenienti erat invium; neque
siquidem tales machinas ad declivia posses conducere loca, neque contra montuosos dirigere; sed ut possit
conduci semper aequam exspectat planitiem. Clamaverunt itaque per exercitum praecones: ut «quicunque in
foveam illam tres lapides jaceret, jactis lapidibus unum denarium haberet. » Omnes igitur quibus illae morae
fuerunt taediosae, vix enim ad linguam refrigerandam pro denario pauxillum aquae invenires, vel lapidibus
divehendis libenter insistebant, vel urbi aggrediendae inhiabant. Antequam ergo civitatem aggrederentur
pontifices et sacerdotes amictus amicti sacerdotales, allocuti sunt populares; et aliquis in loco constitutus editiori
sic orditus est: «Audite, [1142C] fratres et domini. Quamvis omnia quae vobis ad praesens dicturi sumus, vos
ipsi noveritis, jam enim ista multoties audistis; attamen perpulchrum et dulce et voluptuosum est, de Domino
Deo nostro semper sermocinari: semper audire, et efficaciter intelligere vos indesinenter oportet. Vos in ista
civitate quae coram est, Christus redemit, in hac Christianismum Deus instituit; ex hac Christianitatis
sacramentum ad nos usque emanavit. A finibus nostris, ut hic oraremus, et sepulcrum Dei nostri deoscularemur,
advenimus. Haec, quam videtis, totius nostri est causa laboris. Haec tamen, Jerusalem coelestis instar est. Haec
civitatis illius, ad quam suspiramus, forma est. Videtis quanta pertinacia, [1142D] viles et insulsi et adeo
extorres, hanc nobis contradicunt? Videtis quanta stoliditate, quorum juris non est, quod nostrum esse debet
nobis contendunt? Nostis denique qua temeritate sanctuarium Dei polluunt, quam innumeris foeditatibus sanctam
civitatem subdiderunt. Certe, si bene et recte considerare volueritis, ista Jerusalem, quam videtis, cui advenistis,
cui adestis, illam civitatem coelestem, et praefigurat et praetendit: hanc nobis hostes ecce contradicunt visibiles:
porro semitas ad illam pertendentes invisibiles obsident inimici, adversus quos spiritualis constat conflictus. Et
gravius est nobis obluctari contra spiritualia nequitiae in coelestibus, quam adversus carnem et sanguinem quos
videmus. Hi qui in civitatula illa ganniunt, illorum umbra [1143A] sunt, et suis magistris inferiores et
imbecilliores sunt. Quod si isti, qui prope nihil sunt, poterunt evincere, et civitatem quam videmus nobis auferre,
quid putas domini facient, «audent cum talia servi?» Pro certo timendum est ut civitas illa coelestis nobis
claudatur, nobis auferatur, si nobis desidiosis, a malignis hospitibus nostra domus abdicabitur. Imbelles omnino
et inefficaces in lucta spirituali erimus, si contra canes insipidos, nec oblatrare valenter, effeminatos et inermes,
pro quibuslibet mortibus meticulosi, non assurgemus. Expergiscimini igitur, familia Christi; expergiscimini,
milites et pedites expediti: et civitatem hanc, rem quidem publicam nostram, constanter capessite et Christum,
qui adhuc hodie in civitate ista proscribitur et crucifigitur, [1143B] attendite; et de cruce, cum Joseph, vobis
illum deponite; et in sepulcro cordis vestri, thesaurum illum incomparabilem, thesaurum concupiscibilem,
collocate; et istis impiis crucifixoribus illum viriliter eripite. Quoties enim isti mali judices, Herodis et Pilati
complices, fratribus vestris illudunt vel angariant, toties Christum crucifigunt: quoties eos tormentant et
occidunt, toties lateri Christi cum Longino lanceam infligunt. Haec quidem omnia faciunt; et, quod pejus est, ipsi
Christo legique nostrae subsannant et improperant, et ore temerario nos exacerbant. Quid igitur agitis? aequumne
est vos haec audire, vos ista videre, nec ingemiscere? Patribus et filiis et fratribus et nepotibus dico: Nunquid si
quis externus vestrum aliquem percusserit, [1143C] sanguinem vestrum non ulciscemini? Multo magis Deum
vestrum, Patrem vestrum, fratrem vestrum ulcisci debetis, quem exprobrari, quem proscribi, quem crucifigi
videtis; quem clamantem et desolatum et auxilium poscentem auditis: «Torcular calcavi solus, et de gentibus non
est vir mecum (Isa. LXIII, 3) . » Agite ergo, et arma vestra confidenter vobis coaptate; et civitatem hanc
constanter, Dei coadjutores, impetite, et pulchrum sit mori vobis pro Christo, in ista regione, pro quibus Christus
40

