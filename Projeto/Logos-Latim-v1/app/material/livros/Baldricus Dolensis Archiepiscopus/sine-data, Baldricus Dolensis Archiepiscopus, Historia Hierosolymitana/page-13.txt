Qua in die soluta est obsidio, ad quemdam perventum est pontem, ubi sua exercitus Christianus [1084B]
collocavit tentoria. Fecerunt autem ibi duos dies; tertia vero die, antequam matutinatus lucifer exalbesceret, iter
praeproperi arripuerunt et quoniam nox erat tenebrosa, incertam incertia arripuerunt viam. Divisi ergo ab
invicem duorum consummaverunt iter dierum, Boamundus et Robertus North mannus Blesiensisque comes,
Stephanus et Tancre dus, necnon comes de Sancto Paulo, et Walterius de Sancto Valerio, Bernardusque filius
ejus, et Girardus de Gornaio, et Wilhelmus, filius vice comitis Ranulfi, et Wilhelmus de Ferreres, et Herveus,
filius Dodemani, et Chonans, filius comitis Gaufridi, et Radulfus de Guaer, et Alanus filius ejus et Rioldus de
Loheel, et Alanus dapifer sacrae Ecclesiae Dolensis archiepiscopi, et alii plures erant [1084C] in uno agmine. In
altero Tolosanus et Podiensis episcopus, duxque Godefridus, et Balduinus, et Hugo magnus, et Flandrensis, cum
copiosis commeantium examinibus. Die altera post secundam, Turci, tanquam arena maris innumeri contra
Boamundum confluxerunt. Videntes autem Christianos, magna quidem confisi multitudine, intrepidi unanimiter
ipsos impetebant. Animabat enim eos ira, furorque; indignabantur etiam quod eorum possessiones
depopularentur alienigenae; denique nimis aegre ferebant quod Niceam praesumpsissent expugnare. Boamundus
autem, videns innumerabilem inimicorum multitudinem, suis et ore rapido et effero gladio minitantem et
insultantem, stetit imperterritus, suisque satis consulte dixit comitibus: [1084D] «Fortissimi Christi milites, ecce
dimicandi tempus est. Metum omnem qui etiam viros effeminat abjicite, et de vobis ipsis defensandis, viriliter
procurate; ictus impugnantium indefessi sustinete, et ex Jesu Christi confisi adjutorio, manus bellicosas exerite,
viresque avitas ecce, dum tempus est, ostentate. Ne, quaeso, deturpetur propter nostram negligentiam laus
Francorum; non vilescat propter nostram segnitiem sanctum nomen Christianorum. Res in arcto est, bellum ex
adverso est, hostis multus in proximo est; nihil tamen praeter spem seu voluntatem vestram contigit vobis: omnia
vobis ex voto provenerunt. Ad hoc patriam egressi estis; ad hoc venistis: Bellum semper desiderastis. [1085A]
Ecce quod diu optastis et orastis; ecce undique nos vallaverunt. Sed, o genus infractum, o gens invictissima! ne
terreamini, quoniam revera nobiscum est Deus. Si quis meticulosus est, seu audacem animum, in angusto
positus, sibi mutuet seu saltem, prae pudore, metum dissimulet. Nunc armis et animis opus est; non est tempus
socordiae, nec imperitiae. Quid moror verbis? Jam nunc sibi quisque loquatur. » Jubet denique celeriter aptari
tentoria mandatque sociis qui ab eo longiuscule recesserant, quatenus ad eos juvandos praeponerent. «Instat enim
nobis, ait, nisi acceleraveritis inevitabile mortis periculum. Non est ambigua de conflictatione fama, quam oculis
intuemur, quam icti corporibus persentimus. Age, jam Christiani [1085B] accurrite, et nos et vestram
rempublicam defendite: commune periculum est in quo sumus, commune discrimen est in quo laboramus.
Deinde dixit: Qui pedites estis, impigre et prudenter tentoria figite, qui milites estis, obviam eis mecum procedite
et laborem certaminis indefessi sustinete. Pro Christo praeliatores advenimus; in isto Christi praelio ne
deficiamus. Unusquisque sibi dicat quod in tali negotio faciendum non ignorat. »
Interim Turci declamantes advenerant, et seu sagittando seu jaculando, seu cominus feriendo, Christianos
acerrime infestabant; nulla fatigatis dabatur requies; sed omnia Christianorum corpora vel cruore vel sudore
liquentia conspiceres. Franci enim econtra, pondus belli indesinenter sufferre; [1085C] incursus in hostes
aliquando prudenter differre; gladiis interdum resistere; socios vocatos exspectare nec in aliquo titubare. Hanc
conflictuum violentiam ab hora diei tertia usque in horam nonam pertulerunt Christiani. Illa die fuerunt mulieres
bellantibus pernecessariae: quae et aquam sitientibus perniciter porrigebant, et pugnantes exhortando
confortabant. Martis campus incanduerat, nam utrinque totis viribus certabatur: angebantur Christiani, nam
plerumque in ipsis castris impugnabantur. Alius exercitus, Boamundi legatis discredebat, de belli certitudine
ambigens. Nullam siquidem gentem sperabat esse, quae contra exercitus sui partem decimam, de bello auderet
anhelare. Postquam tamen rumor iste per totum percrebuit [1085D] exercitum et legatis legati superadditi sunt,
dux, ut erat miles acerrimus, comes quoque Stephanus vir prudens et modestus, necnon Hugo Magnus cum suis
advolant commilitonibus; Balduinus quoque atque Eustachius frater ejus, intrepidi advolant cum suis
commilitonibus; Podiensis episcopus illos pone sequebatur, comesque Tolosanus Raimundus. Mirabantur jam
fatiscentium Christianorum corda unde tanta gens, tamque repentina praeter spem in eos emersisset.
Cooperuerant enim montes et valles, et si qua plana erant densis turmarum cuneis omnia frequentabantur. Erant
enim Sarraceni, Agulani, Persae, quorum numerum computaverunt trecenta sexaginta millia, praeter Arabes,
quorum concursus [1086A] fuit indeterminatus. Interea necessarium desiderabatur et exspectabatur adjutorium.
Dicebant ergo: O si venerit! Loquebantur autem mutuo: «Secretum habeamus quod inhianter opinamur; Deo
hodie juvante de istis nos nunc atrociter infestantibus, triumphabimus; hodie de ipsorum opulentiis ditabimur et
laetabimur: sileamus interim et duremus. » Taliter se cohortabatur; et gladiis exertis et in mortem vibratis, res
duntaxat gerebatur. Et nisi Deus in castris suorum tunc adfuisset, subsidiumque jam defessis praeparasset, ipsa
dies totius expeditionis finem peperisset. Adsunt repentini quos advocaverant socii. Podiensis cum suo magno
exercitu, a tergo praeoccupavit inimicos, parte altera, comes Sancti Aegidii et Balduinus atque Eustachius
festinanter [1086B] equitabant; a dextera dux Godefridus irruit, et Hugo magnus, et Flandrensis Rotbertus, per
omnia miles expeditissimus. Rotbertus namque Northmannus jam cum Blesiensi Stephano, necnon Tancredo
atque Balduino pugnabat. Gentiles obstupefacti quoniam hostiliter et a facie et a tergo inopine premebantur,
fugae se crediderunt; et terga cedentibus consenserunt. Cecidit autem eos usque ad internecionem Christianorum
13

