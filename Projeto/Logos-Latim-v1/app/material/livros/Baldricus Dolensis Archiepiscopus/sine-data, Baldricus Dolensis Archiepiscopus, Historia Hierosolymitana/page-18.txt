Tagingus, ab imperatoris latere venerat, qui satellitibus quos imperator in exercitum legaverat principando
praeerat. Hic metu mortis plus aliis renes dissolutus, ad optimates venit; et quod enormiter verebatur
dissimulans, ad eos sic exorsus est: «Video vos, egregii proceres, summa in anxietate positos, et omnibus
angustiis circumventos: omnia victualia consumpta sunt, equi mortui sunt, castra obsessa sunt. Gravius nos
obsidemur qui obsidemus, quam illi quos obsedimus: ipsi equitant, ipsi cursitant, ipsi graviter nos impugnant:
nos undique circumvallamur, ut nullatenus egredi audeamus. Nullum adjutorem exspectamus. Omne mercatum
nobis inhibetur. Ista diu tolerare nihil est [1094D] aliud quam per singula momenta deficere. Misereor
liberalitatis vestrae, patres conscripti, qui ab extremis terrae regionibus advenistis in his exteris nationibus
morituri, nisi vel mihi credideritis vel melius consilium acceperitis. Cujus pectus ferreum non moveat tot
Christianorum defectus? Mihi credite, patres conscripti; non ignota loquor: in terra mihi non incognita sum. Satis
mihi possem consulere, si cogitarem vos deserere. Sed deleatur anima mea de libro viventium, si vestrae
sanctitudini unquam me subtraho; nisi necessitatibus vestris semper communicabo: sed interim taedet animam
meam miseriarum vestrarum et nisi vobis potero subvenire, totus moriar in amaritudine. Accipite igitur meum,
dum bene dixero, consilium. Nolo vivus, ut praelibatum [1095A] est, ab hoste recedere, nisi contubernalibus
nostris melius excogitassem prodesse. Ego domesticus sum, ut nostis, imperatori; ego percognitus sum omni
Graecae nationi. Ascendit igitur cor meum cogitatio, quam, licet mihi molestum et laboriosum sit, quod cogito,
vobis insinuo. Paratus sum et ad portus et ad imperatorem evolare; et ubi decretum imperiale dirigere, ut omnes
ad adjutorium vestrum festinanter conveniant; farinam et vinum, carnem et caseum abundanter devehant; et
quidquid victualium habent fideles imperatoris, vobis largiter suppeditent. Equos etiam elaborabo, vita comite,
plurimos adducere. Ne autem de me diffidatis, in veritate loquar: quidquid ultroneus offero, fideliter exsequar.
Papiliones autem et comites meos, [1095B] mox rediturus, hic dimitto, et sic me omnia bona fide prosecuturum
super haec sacrosancta juro. »
Sic juravit, et abiit. Credidit enim ei multitudo, et de reditu accelerando omnis populus eum obnixius
obtestabantur. Abiit autem, sed male perjurus nunquam rediit. Tali enim occassione consuluit miserrimae vitae
suae. Gens interim pauperata furtim discedebat, vadens quo vivere se putabat. Ad mare nullus audebat
procedere, quoniam viae et avia servabantur. In portu autem naves adnaverant, quae illis possent prodesse, si
accessus ad eas patefieret. Ecce iterum fama recens percrebuit Turcos innumeros adventare, et ingruentiam
mortis confestim omnibus imminere. Tot enim erant, quod vix multorum stadiorum sufficeret eis quaquaversum
porrecta [1095C] capacitas. Ecce iterum novus timor, ecce de repente timebant, ac si nullatenus ea usque
timuissent; excordes et exsangues facti pallebant, et multi eorum colla marcida circulabant. Nobilitas tamen de
bello disputare causa est. Confluxerant omnes de quibus supra meminimus optimates; omnes se invicem de bello
cohortabantur, quoniam inter eos nec aliquis tepidus, nec aliquis pusillanimus inveniebatur. Boamundus tamen
suum depromens consilium adjecit: «Video vos, Deo gratias, omnes unanimes, nec aliquis hac in re dissentit ab
aliquo. Superfluum ergo reor, tot optimates, tot viros prudentes ducere per ambages, quos jam video in eadem
voluntate complices. Omnes quidem anhelatis [1095D] ad pugnam, omnes id ad communem profuturum creditis
salutem. Ego vero idipsum collaudo; ego idipsum vehementer efflagito. Nam rogo ne sicut segnes moriamur vel
imbelles: non simus improperium, vel omnium infamia Christianorum. Si mori contigerit, gloriose saltem
moriamur in bello. Tantum est si moriamur inglorii, ac si comparemur jumentis insipientibus, brutis assimiles
pecudibus. Nam quoad populum Dei qui se nobis commisit, multum mori conspicabimur. Quid differt dominus a
servo, nobilis a plebeio, dives a paupere, miles a pedite, nisi nostrum qui praesidemus eis prosit consilium, et
patrocinetur auxilium? si Turci mihi dominabuntur impune, nolo amplius vivere. Vos, domini consulares et
illustres viri, lux et flos victoriosae [1096A] Franciae, decus et speculum pugnatricis militiae, pro vobis ipsis
decertate, et pro fratribus vestris animas ponite. Invocemus nomen Domini Jesu; et, vel spoliis laetabimur
opimis, vel morte moriemur insigni! quando saltem de animarum nostrarum securi, non moriemur sicut mori
solent ignavi. Denique non sumus tot nec tanti, qui duo valeamus bella sustinere. Sed, o milites omnes
egrediamur castra: sic enim mihi videtur pulchrum et utile; et intrepidi procedamus iis obviam: vos autem omnes
in castris remanete pedites, castris munimentum; eis qui in civitate sunt, obstaculum. Omnes insomnes
pernoctate; vel vicarii, alii aliis succedite: vobismetipsis fulcite vos et unusquisque vestrum pugnate pro vobis,
imo alius alium defendite: [1096B] praecipue portas civitatis quae coram vobis sunt, diligenter observate, ne illis
reseratis possint in vos libere discurrere. Amodo sicut fuerit voluntas in coelo, sic fiat. »
Hic dictis armati, et communione sancta praemuniti, processerunt e castris, non sine gravibus utriusque catervae
lamentis. Neuter de se confidebat, nec sacerdos, nec mulier; nec populus, nec miles; nec isti, nec illi sperabant se
de caetero, posse frui aspectu mutuo. Hi et illi proruebant in charorum oscula, et omnes in lacrymas ciebantur.
Milites hospitati sunt inter fluvium, qui in antiquo vocabulo, Daphnes nuncupatus est, qui praeterfluit
Antiochiam, et lacum: audierant siquidem Turcos in castello Areth convenisse, ultra Pontem Ferreum. [1096C]
Optimates antelucani convenerunt; nec enim in tanto discrimine coarctati somnum capere potuerant. Et aurora
prima illucescente, gnaros praemiserunt exploratores, qui eis de Turcis renuntiarent. Nec mora viderunt eos ex
altera ripa fluminis accelerantes. Fecerant autem duas copiosas acies. Pone vero sequebatur maxima virtus
18

