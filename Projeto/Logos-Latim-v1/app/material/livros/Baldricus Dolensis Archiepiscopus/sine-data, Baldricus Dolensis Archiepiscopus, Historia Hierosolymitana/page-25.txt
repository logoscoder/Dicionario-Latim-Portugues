sententiam hanc tuam evitare possem, in quemlibet alium praesens mandatum transferres optarem. Sin autem,
antequam infidelitatis cujuslibet me redarguas, animumque tuum erga me impacatum sentiam, castellum hoc
recipiam, tali tamen conditione, [1109C] ut si in campo manibus praelio consertis superaberis vitae meae
consulens, castellum Francis patefaciam. » Ad quem Curbarannus: «Prudentiam et probitatem tuam non
inexpertam habeo: quaecunque futura sunt, ex dispositione tua concedo. » Commisso et accepto, ut dictum est,
castello, Curbarannus qui cum quibusdam suis advenerat, reversus est ad castra, in valle ubi suus exercitus
papiliones suos locaverant. Agareni autem illi, quaedam arma vilissima, ensem rubiginosum videlicet, lanceolam
quoque satis inutilem, quibusdam pauperculis diripuerant Christianis. Haec Curbaranno ad Francorum
improperium obtulerunt, dicentes: «Haec sunt arma bellica, arma nimis pretiosa, quae attulerunt locustae illae de
mendica Gallia. His nos [1109D] expugnare minantur, his contra nos obluctantur. » Curbarannus vero subridens
et in manus arma suscipiens, subsannando sic aiebat: «Franci nullos adhuc invenerunt viros. Haeccine sunt arma
in quibus confidunt? Haeccine sunt armorum simulacra, in quibus Antiochiam proditione deceptam expugnasse
se credunt? Sed, o inaniter, super hoc gloriantur; quoniam municipium, quod praesidet Antiochiae, munitum
propugnaculis et militibus retinuimus, et eos inclusos quibuslibet injuriis afficiemus. Expergiscamur igitur, o
gens nostra semper invictissima, et in primo conflictu qui sumus, an jumenta, an homines, gens infelix
experiantur. Abigamus abjectionem plebis a finibus nostris et, [1110A] o genus infractum, indeficientes
prosequamur eos etiam in nationibus suis. Censeo dedecus quammaximum, optimates nostri, in terra nostra nos
defendisse et superasse, nisi talionem reddentes eis, in terra sua nobis contigerit eos et quaecunque sunt eorum
delere. Antiochia, civitas regalis et inclyta, totius Syriae caput est, quam proditione non armis, quam
pollicitationibus et adulationibus suis, non bello praeoccupaverunt. Hanc igitur dimicando excutiamus, et ipsis
explosis eorum terras aggrediamur. » Accito itaque notario suo, sic ait: «Scribe chartas in Corrosano recitandas,
quae hunc modum contineant:
«Caliphae nostro papae, et Solimanno regi magno, perpes salus, et honor immensus. Noveritis [1110B] quoniam
locustae illae, quae propriam non habent mansionem, qui Christiani dicuntur, latibula sua irreverenter exierunt;
et prout audistis, terram nostram aggredi irreverentius praesumpserunt; sed nos ad reprimendam gentis illius
stoliditatem, benevolentia vestra et brachio nostro confisi, exivimus; et eos indifficulter in servitutem redigemus.
Sed hoc parum nobis esse censemus, nisi etiam fines eorum manipulis nostris operiemus, et omnia bona eorum
absorbebimus. Interim gaudeatis omnes amici nostri, et filios generetis oportet, qui dum in longinquam
militabimus regionem, illi quos nobiscum adduxerimus resarciant, et donec redibimus, regiones nostras
possideant. Nos autem municipium, quod urbi Antiochenae imminet, nobis redditum [1110C] munivimus et
modo contra eos quatinus dimicemus, consiliantes tractamus. Ut ergo videatis in quos pugnare habeamus, eorum
gloriosa vobis direximus arma, in quibus notare poteritis quam nugaces sint armorum istorum geruli. Ut etiam
plenius laetari possitis, eos qui Antiochiam suis occupavere praestigiis, jam inclusos habemus, nec de illorum
deditione ambigimus. Indulgete igitur affluenter voluntatibus et voluptatibus vestris, et valete omnes amici et
consiliarii nostri. Valeat praecipue Solimannus, rex potens et magnus. Juro enim me nullatenus reversurum,
donec Syria et Romania in libertatem redacta, Apuliam quoque meo subdiderim dominio. »
Dum haec aguntur praedicti Curbaranni mater, quae erat in civitate Aleph, ad praedictum accessit [1110D]
filium, de his quae audierat pro filio gemebunda. Erat enim senex et plena dierum, utpote centenaria, et praesaga
futurorum. Colligebat etiam multa, mulier sortilega, de constellationibus; et geniculorum non erat ignara, et
multarum disciplinarum erat conscia. Flebilis igitur ad filium aiebat: «Ut quid, me inconsulta, fili charissime,
negotium agressus es bellicum? An quoniam sum decrepita, me desipuisse putasti? Crede mihi, viget sensus
effetis in visceribus; et laxa cutis, et ruga senilis, vivacem adhuc fovet animum. Denique tuum nulli fidelius
poteras reserare consilium, quae te vel arctius diligeret, vel quae tibi discretius consuleret. Quid enim affectui
materno comparari poterit? [1111A] Quid igitur matrem inconsultam, matrem insalutatam, o homo plumbei
cordis, aufugere praesumpsisti! o pectus silicinum et jecur adamantinum, quod non emollivit matris memoria,
quod non everberavit ad colloquium affectuosae matris reverentia! Si enim emarcuit corpus, vivit et viget adhuc
irreverberatus sensus. Ad extremum, fili dulcissime, quam grande, quam inefficax aggressus es negotium sine
me saltem cantus libripens, prius debueras praeponderare. Decuerat te metiri, cum qua insuperabili dimicaturus
es gente: oportuerat te perpendere, quam insuetae sunt praeliandi, quas undequaque corrogasti copiae. Ut enim
veritatem nullatenus tacuerim; nostra gens aurea est, illa ferrea. Nostra tamen satis animosa est; sed manu, minus
inefficax, inexperta et expers [1111B] est multum hujusce laboris: quoniam admodum in pace effloruit senectus
istius nationis. Praeterea Deus Francorum revera Omnipotens est, quem nisi ipsi graviter offenderint, semper eos
victoriosos protegit. Nostris in regionibus, os meum et caro mea, nomen tuum satis dilatatum est; sed in
Christianos brachium tuum nondum satis approbatum est. Quo nisi impugnare desieris, de duobus alterum erit,
seu de Christianis triumphans gloriosior eris; seu titulum tuae probitatis superatus, quod absit, lividabis. Porro si
matri consulenti acquiesceres, ab hac temeritate resipiscens absisteres; teque gentemque tuam huic praesumptivo
labori, qualibet occasione non inhonesta subtraheres. Sin autem, periculosum est certe ancipiti te committas
fortunae. Dubium est [1111C] enim cui potius Mars arriserit parti, nostris tamen timeo, quoniam et carnificum
25

