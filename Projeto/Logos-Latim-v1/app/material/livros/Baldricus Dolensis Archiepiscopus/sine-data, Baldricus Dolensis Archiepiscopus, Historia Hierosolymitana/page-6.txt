coaptare vestris in vestibus, quatenus et ex hoc tutiores incedatis, et his qui viderint, exemplum et incitamentum
suggeratis. »
Dum haec agerentur, ecce ex improviso adfuerunt legati comitis Tolosani, Raimundi videlicet de sancto [1069C]
Aegidio, qui ipsum iturum jamque sibi crucem coaptasse retulerunt, et in concilio testati sunt. «Adjuncti sunt
etiam ipsi, inquiunt, milites innumeri, et populum in ducatu suo conducet quam plurimum. » Et adjunxerunt: «Si
quis est Dei, jungatur ei, quoniam opes suas indigentibus communicabit, et auxilium et consilium suum, nemini
viantium denegabit. Ecce, Deo gratias, jam Christianis ituris, duo ultronei processere duces; ecce sacerdotium et
regnum; clericalis ordo et laicalis ad exercitum Dei conducendum concordant. Episcopus et comes, Moysen et
Aaron nobis reimaginantur. » His auditis si qui pusillanimes heri exstiterant, hodie animabantur, et sancta cruce
passim palliabantur. [1069D] Solutum est concilium, et nos unusquisque properantes redivimus ad propria.
Praedicabant episcopi, et voce liberiori jam illud idem vociferabantur laici: verbum Dei seminabatur, et quotidie
numerus Jerosolymitanorum augebatur; verecundabantur qui remanebant, et jam coram gloriabantur qui
peregrinatum ire disponebant: Alii alios cohortabantur; et in angulis et in compitis, inde singuli sermocinabantur.
Nimirum pro his agendis dicunt quaedam divinitus obtigisse signa, quae nos omnino non ignoramus vera.
(An. D. 1095. ) Anno siquidem ab incarnatione millesimo nonagesimo quinto, pridie Nonarum Aprilium, feria
quarta, luna vigesima quinta, visus est ab innumeris inspectoribus in Galliis, tantus stellarum [1070A] discursus,
ut grando, nisi lucerent, pro densitate putarentur: opinabantur etiam quidam eas cecidisse, nos tamen de earum
occubitu nihil temere praesumimus affirmare. Novimus tamen, Veritate testante, quod quandoque stellae cadent
de coelo (Matth. XXIV, 29) . De discursu autem vel earum coruscationibus, si quis dubitat, vel nobis credat, vel
annalibus nostris, in quibus id notatum reperiet, saltem acquiescat. Quid autem concursus iste praecipue
portenderit minime diffinimus: praesertim cum nobis nondum datum sit nosse mysterium regni Dei, sed per
parabolas et quasdam competentias, motui stellarum Christianitatis motum comparabant. Quippe anno
subsequente (1096) et synodus Arvernis habita est, et via inchoata est. Praeter haec omnia, quaedam [1070B]
Christianis intima inspirabatur voluntas, ut pene omnes iter arriperent, si stipendiorum facultas eis suppeteret.
Laetabantur patres, filiis abscedentibus; gaudebant uxores, abeuntibus maritis dilectissimis, plusque tristabantur
quod remanebant. Plures tamen abierunt, quam quod vel vix vel nullatenus redituri earum viri properabant. Et
mirum in modum, quod fieri solet in mortibus charorum, lacrymas his et illis extorquebat jucunditatis affectus.
«Excessit» tamen «medicina modum, » quia plusquam debuit in quibusdam eundi voluntas surrepsit. Nam et
multi eremitae et reclusi et monachi, domiciliis suis non satis sapienter relictis, ire viam perrexerunt: Quidam
autem orationis gratia, ab abbatibus suis accepta licentia, profecti [1070C] sunt; plures autem fugiendo, se
subduxerunt. Multi etiam de gente plebeia, crucem sibi divinitus innatam jactando ostentabant; quod et idem
quaedam ex mulierculis praesumpserunt: hoc enim falsum deprehensum est omnino. Multi vero ferrum calidum
instar crucis sibi adhibuerunt, vel peste jactantiae, vel bonae suae voluntatis ostentatione. Sed de his, ut libet.
Talibus enim rumoribus concursus euntium in tantum augmentabatur, ut jam esset numerus innumerus. Haec
idcirco inseruimus, ne vel aliquid praeterisse videamur; vel nostratibus, in vanitatibus suis pepercisse
redarguamur. Nec tantummodo populares, citramontanos homines is rumor excivit, sed palatinos consules et
regios tyrannos [1070D] cievit, videlicet Hugonem Magnum, fratrem Regis Francorum; Robertum
Northmanniae comitem, Anglorum Regis Wilhelmi filium; iterum Robertum Flandrensem. In Alamanniae
partibus Dux Godefridus, cum fratre suo Balduino et Eustachio, sermonem hunc recepit, et iterum alius
Balduinus comes de Monte. Ultra montes quoque, in Apulia scilicet, verbum istud percrebuit: et Boamundum,
virum admodum industrium, Roberti Guischardi filium, ducis Rogerii fratrem vocavit, eique Tancredum
nepotem suum, et Ricardum de principatu sociavit. Porro si de viris consularibus loqui attentarem, nec de
Radulpho Balgentiacensi tacerem, nec Ebrardum de Puisat praetermitterem, nec de Centorio de Bieria, nec de
Wilhelmo Amanei aliquid [1071A] dissimularem, nec multos alios stylus noster fastidiret, qui tamen praeclaris
facinoribus suis seipsos magnificaverunt, et in exercitu Dei se laudabiliter habuerunt. Nec tamen hos vel alios
aemula praeteribit oblivio, ubi se opportuna offeret occasio. Praedicti itaque viri, expeditionem Dei aggressi,
Constantinopolim, imperatoriae dignitatis civitatem, cum populis innumeris appropinquaverunt. Neque siquidem
Angliam, vel alias maritimas insulas, licet a nobis undisoni maris abysso ab orbe remotas, tonitruum istud latere
potuit; imo et Britannos et Guascones, et extremos hominum Gallicios, fama perniciter succrescens animavit et
armavit. Venetii quoque et Pisani, et Genuani, et qui vel Oceani vel maris Mediterranei littus incolebant,
[1071B] navibus onustis armis et hominibus, machinis et victualibus mare sulcantes operuerunt, et qui terra
ibant, universae terrae faciem, tanquam locustae, occuluerunt.
Transeundum fuit praedictis Alamannis per Hungariam, et transierunt. Petrus quidam, magnus Eremita, cum
multis Alamannis et Francis plurimis, subsequens agmen praecesserat, et regiam ad urbem applicuerat: Invenit
tamen multos Lumbardos et Longobardos et iterum Alamannos qui eum praecesserant; et ex imperatoris
responso, venientem exercitum sustinebant. Imperator autem interim iis mercatum dari jusserat, sicut erat
rectum, in civitate. Mandando quoque mandaverat, ne quemdam sinum maris, quem Brachium Sancti Georgii
6

