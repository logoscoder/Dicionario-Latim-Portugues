suae viribus animositatis, parvipendebant etiam gentem Christianam, utpote et itineris longinquitate molestatam;
et fame et siti, multisque aliis incommoditatibus profligatam. Ex montium igitur cacuminibus incaute conglobati
descendebant, et ad civitatem usque discurrere satagebant. Quibus iterum obviantes Franci: Franci siquidem nihil
negligentes, vias omnes observabant, eos rursus invaserunt, rursum superaverunt, rursum fugaverunt; multis
autem internecioni deditis victoriosi redierunt, attulerunt etiam plurima caesorum capita, quae fundibularii
projecerunt [1080B] in civitatem, ad obsidentium exsultationem, ad obsessorum perturbationem. Non tamen
gentiles minus animosiores Christianis resistebant; sed modo de propugnaculis jacula dirigere, muros defendere;
modo progredientes, ipsa castra perturbare. Contra comes Raimundus et Podiensis episcopus homines
ordinaverunt, qui turrem quae tentoriis suis porrecta praeminebat, incessanter suffoderent et infractis viribus
operi injuncto insisterent. Aggressi itaque civitatem, colonos rebellantes, balistis et arcubus et fundis deterrentes
(grandinem etenim supervenientia tela putares), homines praeparatos ad muros usque direxerunt, et ne quid eis
mali possent oppidani moliri, sagaciter eos tuebantur; suffoderunt itaque turrem radicitus, immissisque lignis, et
igni [1080C] in muro terebrato succenso, indemnes redierunt ad suos. Ignis extemplo lignis praevaluit. Quibus
combustis, turris dependens extabuit, et per rimas dehiscens, ruinae machina tota succubuit. Sed quoniam nox
erat, non potuerunt nec voluerunt Christiani contra urbem praeliari, quod mane futuro se facturos disponebant.
Dilatio autem ipsa multum obsessis profuit, multum vero Christianis obfuit. Nocte siquidem gentiles murum
irrequieti reaedificaverunt, noctemque illam insomnem duxerunt, in nullo pigritantes, sed de civitatis suae
tuitione se invicem cohortantes. Facto diluculo Franci de inopina muri aedificatione vehementer admirati sunt, et
eorum irrequietudinem laudaverunt, et tamen quia diutius ibi morari compulsi sunt, doluerunt. De repente
[1080D] siquidem maceriam eo usque inaltaverant, ut Christiani eos ex illa parte neutiquam nocere possent.
Cassatus itaque Christianorum labor hoc modo fuit, quibus illa moeniorum suffossio nihil profuit. Ecce
advenerat comes Robertus de Northmannia.
Isti omnes urbem obsederunt, tentoria sua prope locantes. Ex una parte obsederant eam Boemundus et
Tancredus: juxta quos dux Godefridus, cum fratre suo Balduino atque Eustachio. Deinceps autem comes
Flandrensis, vir quidem strenuus et miles audacissimus. Juxta hunc etiam comes Robertus Normannus atque
Stephanus Carnotensis, et comes de Sancto Paulo, et Chonanus filius comitis Gaufridi, et Radulphus de Guaer, et
Rogerius de Barnavilla, [1081A] et alii quamplures. A porta vero meridiana Tolosanus et Podiensis, ut dictum
est, excubabant. Ita circumcirca eam vallaverant, quatenus nemo vel ingredi vel egredi possit, nisi qua lacu
civitas cingebatur. Per lacum enim Christianis videntibus, securi navigabant, sibique necessaria navigio
devectabant. Porro Christi militia taliter urbem obsederat. «O castra speciosa! o tentoria imperiosa! quis unquam
similia vidit tabernacula? Cesset illa adulabilis fabula de Troja, vilescant illa Pelasgorum tentoria, obscurentur
ulterius procerum illorum actus et nomina. Illic Ulysses suam exercuit astutiam; Ajax suam ostentavit audaciam;
Achilles suam manifestavit duritiam. Hic columbinam Christiani praetendebant simplicitatem, et in armis
mundam et [1081B] gloriosam exercebant militiam: mundi moribus, vegeti corporibus, animosi pectoribus
dimicabant; quippe animabus suis praecavebant, carnisque voluntatibus et voluptatibus omnia illicita abdicabant;
fulgebant in armis, maximeque in morum ornatu erant decentissimi. » Fateor et verum fateor, quoniam si Balaam
(Num. XXIV, 3) huic tam formosae speculationi adesse meruisset, tentoria ista tentoriis Israeliticis
praeposuisset. In castris siquidem Christianis, nec Phinees Medianitidem (Num. XXV, 6) , quem pugione
confodere deberet, inveniret; nec serpens malignus quem pro malignitate sua torreret, haberet. Ut breviter dicam,
militia illa formosae Ecclesiae instar erat; et forma, ut de tali non temerarius Salomonem decantasse
autumaverimus: «Ecce [1081C] tu pulchra es, amica mea, sicut tabernacula Cedar, sicut pelles Salomonis
(Cantic. I, 4) . » In ista siquidem expeditione duces ipsi militabant, ipsi duces excubabant, ut nescires quid dux a
milite, quid miles differret a duce. Praeterea ibi erat tanta omnium rerum communitas, ut vix aliquis aliquid sibi
diceret proprium; sed, sicut in primitiva Ecclesia, ferme illis erant omnia communia. Lupanar et prostibulum
omnino a castris suis procul eliminaverant, et potissimum de morum honestate disceptabant. Ibi tamen cum
hominibus mulieres habitabant, sed vel in conjugio vel in legali ministerio. Si quis enim alicujus convincebatur
inhonestatis, vel in faciem, ut caeteris metus incuteretur, castigandus increpabatur, vel graviter de eo
vindicabatur: quotidie siquidem de [1081D] continentia sermocinabantur episcopi, et omne scortum et abusum
de medio castrorum abominabantur. Opponebant se certatim castrenses illi pro fratribus, inimicorum gladiis; et
mirum in modum laetabantur, si mori mererentur pro ulciscendis proximorum injuriis: «O super omnes regiones
extollenda Gallia! quam pulchra tabernacula tua ecce in Romania! Ab occidentali Europa armata iter arripuisti,
et in Asia tentoria tua et Conopeorum tuorum paxillos collocasti. Conservet ac perennet Deus hanc bonae
voluntatis tuae unanimitatem; quatenus tuta procedere possis ad quam suspiras Jerusalem. » Turci interim et pro
civitate defendenda desudabant, et a moeniorum restauratione nullatenus quiescebant. [1082A] Terra undique
obsessi, lacui victualia subvecturi securi se committebant. Ibant et redibant Christianis videntibus, nec eis nocere
poterat Francorum quantuslibet exercitus. Sed quis eorum sollicitam evasit solertiam? Franci, viri per omnia
prudentissimi, consilium acceperunt, quatenus oppidanis auferrent etiam lacum. Direxerunt itaque legationem
suam Constantinopolim, quae vocabulo antiquiori Byzantium dicta fuit, unde et adhuc monetae civitatis illius,
denarios byzanteos vocamus, quatenus imperator imperio potestativo, navigium copiosum Civitot dirigeret, ubi
11

