illorum. Reversi sunt ergo celeriter speculatores, acclamantes: «Quid opus est verbis? Ecce eos, ne moremini,
prope enim sunt. » Locuti sunt optimates de bello ordinando, et negotium illud commiserunt Boamundo. Eia,
inquit Boamundus, «singuli vos convocate, et signo dato unusquisque vestra cum acie militate; ubi autem opus
fuerit lanceis et gladiis, rem peragite; et [1096D] actuum, et ictuum paternorum ne obliviscamini. » Ordinatae
sunt itaque sex acies. Quinque ex illis praecesserunt quae belli pondus sustinerent, et inimicum agmen efficaciter
feriendo propellerent. Boamundus postremus cum acie sua paulatim gradiebatur, omnibus provisurus et
subventurus; et si Turci prioribus praevalerent, totam belli ingruentiam excepturus. Litui clangebant, buccinae
reboabant, utriusque multitudinis clamor audiebatur; et jam clypeo clypeus, jam umbone umbo repellebatur;
hastis confractis, enses mutilabantur, et cominus utraeque instabant legiones. Supervenere Turcorum
succenturiae qui graviter Christianos coeperunt impellere. Nequibant Franci tantum impetum, tot examinatarum
nationum, sustinere, sed titubantes [1097A] cogebantur cedere. Tantus enim erat et clamor et strepitus, et
telorum imber, ut ipsum etiam obnubilarent aerem. Ingemuit Boamundus, qui undique prospiciebat eis, tanquam
totus oculatus, et ait: «Christe, tuos sustenta Christianos. » Et adjecit: «Roberte, » Robertus siquidem, Girardi
filius, suum detulerat vexillum, «rapidum calcaribus urge cornipedem; et Christianis titillantibus imperterritus
esto juvamen. Memor esto, obsecro, parentum nostrorum, et ne lividaveris in aliquo rutilantem titulum
Francorum. Scito nobis illico de coelo auxilium futurum: sed vult Deus ut nos, tanquam fortes athletae,
promereamur et adipiscamur bravium. » Robertus, sanctae crucis signo munitus, et auxiliaribus constipatus
manipulis, praeproperus affuit; Turcisque cruentis, miles audacissimus [1097B] obstitit. In tantum enim perfidos
aggressus est illos, ut vexilli Boamundi lingulas in ora Turcorum volitare faceret, altoque clamore suo Turcos
aliquantulum deterreret. Ad illius primipilaris impetum et clamorem, Franci, animo resumpto, in Turcos irruerunt
unanimiter; et pugionibus vibratis instabant efferacius in instantes: fragor armorum multus erat, et ab aereis
cassidibus, ignis elucubratus scintillabat: vulnera vulneribus illidebantur, et campi nimio sanguine
purpurabantur. Intestina videres dependentia; videres et caesa capita, et trunca corpora passim oppetentia.
Exterriti sunt autem Turci prae timore nimio; et repente, cuneis eorum labantibus, fugae se commiserunt.
Persecuti sunt ergo Christiani ultra Pontem Ferreum, sternendo, proterendo, mactando. [1097C] Caesi sunt ibi
Turcorum multi milites: quoniam praelium illud non habuerat pedites. Christiani autem magno potiti tropheo,
reversi sunt ad suos, secum adducentes equos multos, quibus singulariter indigebant; et spolia multa quae sibi
ipsi pepererant manu sua in praelio: factum est igitur gaudium magnum in castris, Deoque dignas omnes edidere
gratias. Turci vero ad castellum suum Areth, satis inglorii regressi sunt animo contrito vultuque dimisso. Quod
omnino despoliantes, succenderunt et aufugerunt. Quod Armenii videntes et Suriani arcta praeoccupavere loca;
Turcisque fugitantibus magnum intervenere nocumentum: multos enim peremerunt, quosdam etiam vivos
reduxerunt, castellum etiam praedictum [1097D] Christianis subjugatum reddiderunt. Franci quoque in castris
centum capita peremptorum attulerunt ad consolationem suorum et ad defectionem obsessorum; quae etiam
legatis admirabilis Babylonii praesentaverunt, qui tunc forte a Babylonia ad eos missi, juxta eos suis morabantur
in tentoriis. Illi autem qui remanserant in castris, in Antiochenos tota die pugnaverant: utpote qui tres portas
civitatis, ne foras erumperent, indesinenter servaverunt.
Praelium hoc actum est Idus Februarii, feria tertia, quae caput jejunii quadragesimalis praecedebat. Qui vero
civitatem munierant magis in iram efferati, Christianos ardentius impetebant; et ab incursitationibus in eos
nullatenus absistebant. Et quamvis in praeliis hucusque semper superati fuerint, [1098A] alii mortui, alii
vulnerati, alii capti, residui omnes fugati defecerint; tamen tanta erat in civitate multitudo, ut incessanter ipsa
castra perturbarent; frequenter insilirent, et frequentius eos quibuslibet mortibus funestarent. Christiani praeter
haec magnis affligebantur incommodis: quia nec obsidionem deserere, nec procula castris audebant procedere.
Regiones autem circumsitae in tantam redactae erant solitudinem ut nullam eis sappeditarent pabulorum
subministrationem. Turci nimirum, quibus locorum opportunitates erant percognitae, et frumentatum cursitabant,
et Christianis attentius insidiabantur. Porro quaecunque civitates, quaecunque castella, quaecunque municipia,
quilibet homo, quaelibet mulier; omnes qui vel prope vel procul erant, Christianis inimicabantur. Omnis [1098B]
locus obstructus erat, ne forte negotiatores ad eos accederent. Itaque perhorrenda periclitabantur eduliorum
inopia. Nobilitas igitur, ut plebi consulerent, misericorditer anxiabantur. Dixerunt ergo: «Videtis quod nihil
proficimus. Civitas haec inexpugnabilis est. Nos non possumus eam saltem circumvallare. Ipsa intrinsecus
cibariorum ubertate redundat. Nos forinsecus calamitosa fame periclitamur. Pene plures sunt qui latitant intus,
quam nos qui sumus exterius. Tamen, si de praelio loquerentur, illud gratanter audiremus. Ecce ipsa moenia,
etiamsi dormierint, ipsos defendunt. Nobis videntibus, ubique discurrunt. Denique quid mali patiuntur? imo nos
patimur, qui tam graviter coarctamur; faciamus igitur unum quid, nobis omnibus profuturum, illis praecipue, ut
[1098C] videtur, obfuturum. Cernitis Machomariam illam, ante portam civitatis aedificatam? Illic pons est
eorum commeatibus sufficienter opportunus. Ibi ergo castrum erigamus, quo munito, iis facilius resistere
valebimus, et genti nostrae subvenire: quippe postquam inimici nostri et pontem et transitum amiserint, nos
autem et liberius et securius discurremus, vel etiam in castris tutiores pernoctabimus. » Bonus igitur visus est
sermo iste in oculis eorum. Ad quos Tholosanus: «Faciamus, ait, sicut dicitis, castellum: et ego munitum illud
custodiam. » Boamundus etiam subjunxit: «Si consilium meum acceptabile vobis, patres conscripti, videbitur,
19

