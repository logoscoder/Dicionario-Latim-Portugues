detulerunt mercatum; ibi autem aliquantisper demorati, donec quantumlibet recrearentur, dominum sustinebant
Boamundum, qui et ipse, ut dictum est, ut Turcos insequeretur, nuper ab eis abscesserat.
Posthaec ingressi sunt vallem illam inclytam, vallem spatiosam et uberem, in qua regia et famosa civitas
Antiochia sita est, quae totius Syriae metropolis et princeps est, in qua primicerius apostolorum Petrus,
cathedram decoravit pontificalem. Nunc, occulto Dei judicio, sed non injusto, plurimis in ea dirutis ecclesiis,
quibusdam usibus humanis irreverenter applicatis, Turcanis foeditatibus, proh dolor! mancipabatur. Cursitores
autem, qui subsequentem exercitum praecurrere solebant, Pontem ferreum [1090D] propinquantes, Turcos
invenerunt innumeros, munitum Antiochiam festinantes. Itaque, repentino impetu in eos facto, semper enim
Christiani proficiscebantur armati, subito conflictu eos consternaverunt. Multis itaque deletis, eorum burdones
quos multimodis onustos victualibus et diversis gazis ad civitatem adducebant, ad propria reduxerunt castra,
quae super fluminis ripam metati fuerant. Factum est igitur immensum gaudium in castris, tum pro victoria, tum
propter optima quae ad eos reportaverant, cursitores spolia, nec cessabant Deo gratias agere, ne ingrati
viderentur, cujus ope fatebantur tam felices successus eis contingere. Dicebant ergo: «Non nobis, Domine, non
nobis, sed nomini tuo da gloriam (Psal. CXV) . » Quotidianas ergo et continuas [1091A] Deo reddebant laudes,
et omnium agendorum suorum, devotis precibus et submissis cordibus eum implorabant protectorem.
Boamundus, pigritiae vel somnolentiae nunquam acquiescens (irrequietus enim homo erat), cum quatuor
millibus militum, caute prope portam Antiochiae, clandestinus venit, si qui forte latenter ingrederentur vel
egrederentur exspectans. Summo vero diluculo exercitus de loco in quo erant, tentoria collegit, iter arripuit,
Antiochiam accessit; et quarta feria, duodecima Kalend. Novembris, tentoria sua coaptavit, et a tribus portis
civitatem viriliter obsedit. Parte namque alia nequaquam fuit obsessa, quoniam tam porrectis et inaccessis
coangustabatur scopulis et montanis, ut nullus illac se accommodaret [1091B] obsidendi locus. Tantus autem
timor invasit Antiochenos et omnes in circuitu positos, ut nullus eorum, cursitorum auderet exspectare occursum.
Siluerunt itaque ferme diebus quindecim. Terra vero quae circa Antiochiam adjacebat, prout vallis est fertilis,
erat uberrima, vineis referta, fructibus et frugibus jucunda, arboribus nemorosa, hortis opima, pascuis opulenta.
Erant autem in civitate Armenii multi et Suriani; ipsi equidem Christiani, sed Turcis multum obnoxii; ipsi fugam
simulantes, audacter exibant in castra, mendicantes et stipem publicam postulantes. Hi, quoniam mulieres eorum
erant intra civitatem, ad familiares redibant lares; et exploratores maligni, quaecunque in castris audiebant,
Turcis fideliter insinuabant: quod non mediocriter [1091C] obfuisse dicunt Christianis: «Nihil enim magis nocet
bellantibus, quam inimicorum rescire secreta, et contra praeparata, obviantia praeparare machinamenta, et
inimicorum exinanire vel praevenire consilia. » Ubi Antiochenis castrensium patefacta sunt consilia, coeperunt
paulatim forinsecus intrepidi prodire et peregrinos homines aggressos coangustare. Aggrediebantur siquidem et
trucidabant, si praevalerent, incautos; et, patratis latrociniis, vel in civitatem redibant, vel indemnes ad tutiora
secedebant loca. Sic circumcirca omnes obsidebant vias, ut et a mari et a montanis omnia clauderentur
Christianis. Sicque factum est ut jam pejus qui foris erant obsiderentur quam qui intrinsecus latitabant. [1091D]
Erat ibi non longe castellum satis munitum, nomine Areth, ubi morabantur qui in Christianos frequenter
irruebant. Quo optimates comperto, de incursitatione hostili vehementer condoluerunt, quoniam in gentem
sanctam ausi sunt, nefarii, cruentos evaginare gladios. Jam enim indigenarum insidiis multi occubuerunt.
Miserunt ergo, qui Turcis obviarent, et eos dum ipsimet refugerent, allicerent. Boamundus namque, totus militiae
deditus, in insidiis delituit; Christiani vero videntes Turcos sese acerrime insequentes fugamque fingentes, prout
erant edocti, confestim terga dederunt, et quo Boamundus reconditus erat, scienter declinaverunt. Occisi sunt
tamen in illo conflictu vel potius fuga, duo milites Christiani.
[1092A] Porro Boamundus, praeliator fortissimus, de loco in quo diverterant concitus surrexit; Turcosque
aggressos multos peremit, et quosdam vivos retinuit, quos ante portam civitatis solemniter in spectaculum
decollari praecepit. Hoc ideo fecisse dicitur, ut qui erant in civitate, pro multatis contribulibus suis, terrerentur, si
forte ab insectatione Francorum taliter avocarentur. Saepe namque pro poenis aliis illatis, alii exanimantur. Qui
tamen erant in civitate, magis efferati, plerumque turres editiores ascendebant, a propugnaculis Christianos
sagittabant, et quibuscunque modis poterant eos procul ab urbe repellebant. Sagittae namque eorum coram
Boamundi tentoriis advolabant; ibi siquidem ictu sagittae percussa mulier occubuit, quia prope civitatem castra
[1092B] sua Christiani locaverant. Consilio iterum Castrenses accepto, super verticem montis qui vocatur
Maregard, qui Boamundi tentoriis imminebat, castellum aedificaverunt, quo a Turcorum incursionibus castra
tutarentur: quod per dierum successiones, heroum unus, quisque in ordine vicis suae, custodiebant. Interim
attenuata sunt victualia, quia neque cursitare audebant, neque mercatum habebant, quod enim in valle
reperierant, dum de crastino non prospectaverunt, affluenter consumpserant. In castris tamen eorum parum quid
erat residuum, quod quotidie absumptum minuebatur. Itaque cibaria omnino erant percara. Et jam instabat
Dominici Natalis solemnitas.

16

