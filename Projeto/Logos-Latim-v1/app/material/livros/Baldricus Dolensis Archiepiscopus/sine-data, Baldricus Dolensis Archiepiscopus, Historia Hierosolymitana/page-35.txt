Decembris. Visum [1130D] est majoribus civitatis, in tanta trepidationis miseria, filiis et uxoribus suisque
supellectilibus ascitis, coire in palatium quod supra portam erat, ut sic saltem mors repentina dilata temperaretur,
et ad vivendum lucrarentur momentum. Sperant enim omnes morituri summum lucrum si possint prolongare
vitam ad modicum. Christiani vero urbem devictam ingressi sunt, et quidquid gazarum, vel in domibus vel in
foveis invenire potuerunt, rapaciter abstulerunt. Sarracenis autem perimendis, tanto conatu institerunt ut vix
aliquem vivere permiserint. Non itaque in tota civitate vel platea, vel angulus, vel domus, vel locus aliquis
vacabat a cadaveribus; gressus quoque viantium graviter [1131A] offendebantur ab exstinctis et condensis
corporibus. Pavor qui vivis oriri solet ex mortuis, ibi nullus erat; quoniam mortuos, ubique locorum, tanquam
vivos sibi contiguos didicerant. Foetor illis duntaxat officiebat; nam sentire, vel videre, vel inter mortuos dormire
sine fastidio, jam illis consuetum erat. Qui in palatio congregati erant, alii perempti sunt, alii in Antiochiam,
Boamundo jubente, vel servitium, vel venum deducti sunt, et omnes ita, opibus eorum direptis, dissipati sunt;
nam qui deficiebant in via, vel lapidibus obruebantur, vel gladiis confodiebatur. Passi sunt itaque Marrenses
cives infelices exterminium quod diximus. Morati sunt autem Franci in eadem civitate mensem integrum et tres
dies. Oriensis episcopus infirmatus ibi recessit a [1131B] superis et ad superos evolavit. Ex illa mora successit
exercitui fames valida, quoniam omnia quae in civitate invenerant, equi vel equites consumpserant; nec extra
civitatem, tota terra depopulata, tantulumcunque invenire poterant, et mercatum nullum habebant, unde factum
est ut ex ipsa diuturnitate, fames ista, fami quam in Antiochia perpessi sunt, praeemineret. Compulsi sunt ergo
quaelibet inhonesta vel inconsueta, vel austera, vel etiam illicita, dentibus infastiditis attingere. Relatum est enim
et compertum, quod multi carnes Turcinas, carnes scilicet humanas, verutatas et ignibus assas, inverecundis
morsibus tetigere. Exibant itaque furtim a civitate, et procul ignibus accensis coquebant, et nefandis dapibus
sumptis, sic etenim miserae [1131C] consulebant vitae, tanquam nihil egerint ejusmodi, revertebantur. Palam
tamen hoc verbum factum est in exercitu: sed quoniam fames praevalebat, ultio suspendebatur. Majores tamen
pectus [1132A] et os percutiebant, et horrentes silebant: nec tamen imputabatur eis pro scelere, quoniam famem
illam pro Deo alacriter patiebantur, et inimicis manibus et dentibus inimicabantur. Patrabant equidem illicita, sed
legem violari compellebat angustiosa necessitas. Fames enim castrensis omnia appetit, nihil respuit. Quid enim
non cogis, saeva fames? Haec enim lues incurabilis est, et cibis ablatis fames augmentatur in dies. Nullam enim
gravedinem minus potest homo tolerare quam famem: qua de re multoties contigit, ut quidam famelici, tanquam
somniantes, seipsos suis dentibus appetierint. Nihil enim homini, fame est intolerabilius. Alii qui vere volebant
honestius, findebant Turcorum corpora; quoniam in eorum visceribus byzanteos [1132B] inveniebant, et aurum
illud quod glutierant, Christiani sibi tollebant. Tantam inediae pestilentiam Christiani passi sunt in Marra;
plerique autem fame perierunt praevalida. Ibi rursus de concordia locuti sunt inter Boamundum et comitem
Raimundum; quae res postquam nihil profecit, Boamundus confestim iratus Antiochiam reversus est, et iter in
Jerusalem ad populorum detrimentum disturbatum est. Privatae siquidem principum simultates subjectos
pessumdant et affligunt, dum alter ab altero dissentiunt. Dum enim unusquisque quod suum est quaerit, a
communi providentia tepescit: populi quoque ad communem perniciem desolantur, ubi consules seipsos non
consolantur. Populus itaque Jerosolimitanus multum erat impeditus pro [1132C] ducum suorum querelis
particularibus. Jam igitur liber iste tertius finiatur, et ad quartum inchoandum rursus accingamur.

LIBER QUARTUS. [1131]
[1131C] Causa simultatis mutuae inter principes revera erat Antiochia. Porro querelarum occasiones erant, quod
alius sacramentum imperatori factum, palam omnibus praetendebat, quod praevaricari nullatenus volebat; alius
donum sibi ab omnibus factum de civitate dicebat, et idcirco donum sibi factum obtinere [1131D] volebat.
Utrumque tamen verum erat; et quamvis ita se res haberet, quoniam tamen nequibant pacificari, magnum
impedimentum hoc erat omni exercitui. Postquam Boamundus ad Antiochiam recesserat, Raimundus comes per
legatos suos principes qui erant Antiochiae prosecutus est, et ut ei ad Rugiam confabulandi gratia obviarent, illos
allocutus est. Venerunt Rugiam convocati principes, dux videlicet Godefridus et Robertus Northmannus et
Robertus Flandrensis, et Boamundum secum adduxerunt. Locuti sunt sicuti heri et nudius tertius de concordandis
proceribus. Postquam iterum res ad nullum processit effectum, principes illi contristati Antiochiam redierunt,
quoniam de via [1132C] maturanda nihil adhuc profecerunt. Nec comes nec Boamundus ire volebant, quoniam
adhuc vehementer de civitate disceptabant. Boamundus ire nolebat, nisi civitas ei tota redderetur; neque comes,
nisi Boamundus eos comitaretur. Comes Marram reversus est, ubi Christianus exercitus fame periclitabatur.
Compunctos [1132D] autem corde, animo suo liberaliter dominatus est, et ut Dei militibus consuleret, eundo in
Jerusalem aggressus est. Praeposuit enim causam Dei suae vel voluntati vel utilitati. Summa quidem virtus est in
principibus, si sibi ipsis dominentur, nisi pertinaciter obstinentur; in ducibus enim nimia obstinatio, subditorum
omnium est periclitatio. Imperavit igitur comes sibi ipsi, ne omnino noceret Christianitati. Procuravit ergo
mandando hominibus suis, de palatio Cassiani curiose muniendo. Exivit igitur Marram, Idus Januarii, nudis
pedibus, et coagulavit se spontaneus peregrinis hominibus: hoc enim signum susceptae peregrinationis,
35

