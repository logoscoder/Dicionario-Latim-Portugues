properantes, sustinuimus, si tandem urbe inconsulta revertimur? Prius ergo consulamus urbi, ut postea qui
reversuri sunt vacantius consulant sibi. Civitas haec ab antiquo, regiam habuit dignitatem et simul patriarchatus
obtinuit sublimitatem. Ut enim Melchisedech, Abrahae contemporaneum quasi praetermiserimus, si ad
moderniora tempora veniamus, et a David in Josiam, et a transmigratione Babylonis, genealogiam et lineam
regum computaverimus, fabulam satis longam [1146A] texuisse videbimur; et tamen civitatem hanc reges
habuisse comprobaverimus. Porro in hac eadem Jacobum, fratrem Domini, episcopum praesedisse non
ambigimus. Qua de re hanc Apostolico dignam approbamus, quod dignitatis nomen in patriarcham usurpavit
modernior Christianitas. Consideremus igitur virum qui virtute regali competenter praeemineat: qui quantum ad
Deum se servum exhibeat, quantum ad homines se regem sentiat; Dei cultum diligat, populum foveat, militiam
teneat. Neque siquidem, quae Sarracenis adjacet ista monarchia, potest defendi sine militia. Itidem de patriarcha
dicimus: quoniam his duabus consulendum est necessitatibus. Regnum sacerdotio indiget; sacerdotium regno
sustentandum et tutandum [1146B] est. Et quoniam haec singula non ignoratis pernecessaria, et alia iterum nobis
supersunt pertractanda negotia, verbis omissis, ad effectum veniamus; et Godefridum ducem eligamus, quem
huic civitati subrogatum praeficiamus. Multa siquidem in eo conveniunt, quae regiae dignitati competunt. Est
enim, ut omnes novimus, vir regii sanguinis, a proavis Christianae professionis, more Gallico militiae peritus,
pectore et brachio vir in re militari efficacissimus: qua de re per omnia est in hac expeditione singulariter
approbatus. Serenitas in eo specialiter praefulget, clementia in eo floret, quae geminae sorores praecipue decent
principes. Dapsilitatem unice diligit, quia totum patrimonium suum et quidquid ex se habuit, in ista militia
largiter [1146C] effudit; imo in Dei servitio prudenter collocavit. Iste gentilibus hostiliter inimicabitur; et
Christianis viriliter patrocinabitur. Denique ut alienis utamur verbis, et in brevi comprehenderimus plenitudinem
opportuni principis: iste est, qui novit «parcere subjectis et debellare superbos. » Hunc igitur jam divino
alloquamur oraculo, et potestativo ei mandemus praecepto: «Audi, fili, et vide et obliviscere populum tuum et
domum patris tui, et veni in terram quam demonstravi tibi, faciamque te in gentem magnam (Psal. XLIV, 12). »
Ipse fratres habet, ipse cognatos et notos et affines habet; ipse sub se multos habet milites qui omnes cum eo
spontanei remanebunt, et bella Dei, cum eo bellabunt. [1146D] Tu autem, princeps optime, quem hodie Deus
elegit in regem, esto miles Dei et praeliare praelia Domini: ex Deo tibi id injungimus. Et manibus injectis eum
apprehenderunt dicentes: Et ecce te regem post Deum designamus: Dominus sit tecum actusque tuos dirigat et
praerogativam morum tuorum in bonum adaugeat: hostesque suos in manibus tuis affligat. Id ipsum et de
patriarcha dicimus: erit enim et populo Dei et ipsi regi pernecessarius. Porro, de persona eligenda nihil ad
praesens occurrit melius, quam ut domnum Arnulfum, virum litteris apprime liberalibus eruditum, conveniamus;
et hunc huic curae vicarium praeficiamus, quousque consilio deliberativo, vel ipsum vel alium inthronizandum
decreverimus. Novimus enim eum [1147A] justitiae censura praeeminentem, linguae facundia pollentem:
insuper plurima quae conveniunt episcopo in eo concurrunt. Sed quoniam non possumus inpraesentiarum hoc
statuere consilium (ad alia siquidem properamus), rem istam (de quolibet videlicet inthronizando) censemus
induciandam: excepto quod domnum Arnulfum nominamus, qui vices suppleat episcopi, et interim respondeat
ore pastoris: ipsemet, vel post cras, si forte rogantibus adquieverit, inthronizabitur; vel quoquo modo res
provenire debeat, consiliabitur. Ecce siquidem, jurans et ejulans, ne et ipse fiat pontifex irrefragabiliter
obluctatur, sed, saltem dandis consiliis praesidiabitur. Nunc interim episcopetur consilio: donec quem Deus
idoneum sibi providerit, episcopetur [1147B] officio. » Die octavo, postquam civitas capta est, facta electio est
ducis in regem.
Interea nuntii venerunt Tancredo, et comiti Eustachio, ut expedite procederent ad recipiendam Neapolitanam
civitatem: habitatores nempe civitatis illius, in manibus eorum se dedere volebant; qui assumptis satellitibus, et
multis clientibus, ad urbem venerunt: quae confestim eis et pacificata et reddita est. Manserunt autem ibi, et
laetantes quieverunt, quousque dux, imo rex, ad eos legatos direxit velocissimos, qui eis dicerent: «Audivimus,
et certum est, quoniam Admiravisus Babilonius Ascalone est, et ibi contra nos bellum ingens praeparat.
Accelerate igitur, et venite, ut et nos iis audacter possimus obviare, antequam nos possint [1147C] in urbe
concludere. Jam tunc enim non possemus ex aequo decertare contra eos. Inclusis etiam gravis est et exitus et
introitus, et frequenter objurgat eos inconveniens metus. Porro si in aperto concurrerimus campo, Deo
gubernante, liberior et facilior nobis succedet effectus. Expeditiores equidem sumus armis et manu quam illi. Et
volumus illis obviare, ubi nihil adhuc sperabunt se timere. » Illi civitatem exeuntes, continuo discurrebant per
montana, investigantes si forte alicubi Sarracenos invenirent, quos modo quolibet nocere potuissent. Venerunt
itaque juxta mare ad civitatem Ramulam; multosque repererunt Arabes, exercitum Admiravisi praecurrentes:
quos tota mentis aggressos confidentia. nec mora, disgregaverunt ab invicem, et quibusdam peremptis, [1147D]
quosdam vivos reservaverunt qui eis nova referrent, et de Admiraviso et ejus exercitu quaeque nuntiarent, quibus
auditis ipsi sibi solertiores praecaverent. Ad unguem igitur singula rimati sunt: qui essent, quam infinita gens
essent, quid praepararent, quo in loco se praevalituros disponerent. Quibus diligenter auditis, captivi siquidem
pro vita pacta enucleatim loquebantur. Tancredus, regi et principibus per nuntios ita locutus est: «Sciatis
indubitanter contra nos Ascalone bellum paratum; et pene totum orbem convenisse et conjurasse, qui violenter
putant nos opprimere et subjugare. Venite igitur, et collectis omnibus vestris viribus, «dirumpamus vincula
42

