vocant, [1071C] transfretarent, quousque maximus qui subsequebatur advenisset exercitus. «Si enim, ait, aliter
egeritis, efferi gentiles in vos irruent, et imbellem hanc periment legionem; » quod et sic postea contigit. Gens
etenim illa sine rege, sine duce, variis aggregata locis indisciplinate viventes, in res alienas rapaciter involabant,
et plumbum, de quo ecclesiae coopertae fuerant, asportabant et vendebant, necnon et palatia destruebant, et in
omnibus se nequiter agebant. His cognitis imperator iratus est valde, quippe qui beneficiis suis illos jam videbat
ingratos. Coegit itaque eos transfretare expulsos a civitate. Qui transfretati multis iterum illicitis in Christianos
patratis: nam et domos eorum, et Ecclesias, hostiliter terra depraedata, cremaverunt: tandem venerunt
Nichomiam. [1071D] Illic Lumbardos, Longobardos et Alamannos a Francis separantes: Franci siquidem
ferociores et intractabiliores erant; et ob id, ad omne malum procliviores; praefecerunt sibi gentes aliae, Francis
remotis, quemdam Raginaldum; et sub ejus ducatu ingressi sunt Romaniam. Ultra Nicenam autem civitatem
progredientes, quatuor itinere dierum, invenerunt quoddam castellum cui nomen Exerogorga, (incertum an
timore an industria) incolis omnibus vacuum: illud igitur intrantes causa hospitandi, ibi demorati sunt, quippe
ipsum invenerunt omnium victualium redundantia plenum. Quo Turci per exploratores suos cognito, haud mora
circumvallare castellum festinaverunt. Raginaldus [1072A] cum suis castellum exierat, ut Turcis venientibus
praetenderet insidias. Praevaluerunt autem Turci, et multos ex eis gladio ceciderunt; si qui vero potuerunt, fuga
clapsi in castellum recepti sunt, quo undique obsesso aquam illis confestim abstulerunt. Fons etenim et puteus,
quo castellum sustentabatur, extra erat, quem utrinque viriliter circumseptum Turcorum exercitus indesinenter
observabat. Nihil est laborantibus aquae penuria durius: nihil citius tuta expugnant loca, quam intolerabilis sitis
injuria. Coacti sunt ergo Christiani suorum sanguinem elicere et bibere jumentorum. Alii pannos in cisternas
limosas deponebant, et si quid humoris invenissent, in os suum exprimere non erubescebant. Dictum est, quod
nimis turpe est, quod quidam in [1072B] manibus suis micturiebant et sorbebant. Alii si forte reperissent terram
humidam vel frigidam, fodiebant; et in ipsa vel nudi supinabantur, vel suis apponebant pectoribus, ut saltem sic
quoquomodo refrigerarentur. Quis in tantis anxiatus angustiis vivere potuit? Sustinuerunt tamen moribundi
magnam hanc per octo dies incommoditatem, Sacerdotibus qui aderant sic interim sermocinantibus: «Sustinete,
fratres, ut enim vos tentet adest Deus. Nolite itaque desperare in his etiam magnis tribulationibus; sed efficite
gnaviter, ut qui ejus provocastis iram, vel in arcto positi nunc, ejus largifluam vobis everberetis misericordiam.
Promereri poteritis in tali angustia positi ejus beneficium, si ad ipsius toto corde confugietis auxilium. Ipse olim
percuti jussit in deserto [1072C] Sina, petram, et fluxerunt aquae, et biberunt patres nostri in saturitate. Adhuc
est ejusdem potentiae, adhuc est ejusdem misericordiae. Si vos modo non exaudierit, culpa nostra est; si vos
modo non respexerit, nostra est negligentia. Reminiscamini quoniam eum graviter offendimus et irritavimus, qui
in rerum fraternarum rapacitate et in ecclesiarum destructione inexplicabiliter crassati sumus. »
Haec illis sacerdotes quotidie referebant, sed illi nullo vino compunctionis potari poterant. Computruerant illi
tanquam jumenta in stercoribus suis, ideoque de peccatis suis, indurati corde cum Pharaone, Deo satisfacere
nequaquam potuerunt: quocirca perierunt. Obtura verunt igitur aures suas, aspidibus surdiores, contra vocem
incantantium sapienter, [1072D] et idcirco revera operati sunt insipienter. Quin dux eorum Raginaldus cum
Turcis consiliatus est, et ut eis si posset fratres suos proderet pactus est. Exivit itaque cum multis, fingens se ad
bellum procedere, et transfuga fugit ad Turcos. Qui remanserant, inhonestam coacti fecerunt deditionem; et, o
miserum facinus! versi in desperationem, contra Dominum abominabilem commiserunt apostasiam. Illi vero qui
fidei suae testimonium perhibuerunt, vel capitalem subiere sententiam, vel in signum positi, sagittati sunt, vel ab
invicem divulsi, pro vili pretio venundati sunt vel in captivitatem abducti sunt, alii in Antiochiam, alii in
Corrosanum, alii in Aleph, aut ubi de eis triumphantibus, et captivantibus [1073A] captivos captivatum ire magis
complacuit; qui tamen pro fidei Christianae inconvulso tenore, glorioso fine quieverunt. Hanc persecutionem
primam perpessi sunt Christiani tertio Kalend. Octobris. Audientes iterum Turci quod Petrus Eremita et
Walterius cognomento Sine habere, in alia civitate cui nomen Civitot prope Nicenam essent, persequi aggressi
sunt illos, pro secundis successibus rabidiores, et more luporum debacchantium vel ferae tigridis, sanguine
effundendo proclivius incumbentes. Jam igitur, securi de triumpho, accurrentes obviaverunt Walterio, quem et
multos qui cum eo erant, obtruncaverunt. Petrus enim Eremita jam Constantinopolim redierat, quoniam illum
auscultare gens litigiosa non acquiescebat. Et quoniam eos [1073B] imparatos Turci repererunt, ideo facilius
superaverunt. Decollaverunt etiam quemdam Domini sacerdotem, Missarum solemnia suppliciter celebrantem.
Si qui potuerunt evadere vivi, fugerunt, vel in carectis vel sylvis, vel in montanis delitescentes; alii Civitot
castellum, quatenus se defenderent, tenuerunt; quod et Turci protinus obsederunt, lignisque quamplurimis
undequaque allatis, incendium et castello et hominibus praeparabant. Christiani autem, extrema jam in
desperatione positi, animosiores: «Desperatio siquidem aliquando audaciores facit; » audenter in ligna jaculati
sunt ignem. Sic ergo evaserunt incendium, sed non omnino evaserunt imminens mortis periculum.
Apprehenderunt siquidem Turci totam castri munitionem, et Christianos [1073C] apprehensos vel occiderunt, vel
captivaverunt, vel in quodlibet opprobrium subsannaverunt. Haec iterum passio contigit eis in mense Octobri.
Ecce modico temporum intervallo, parvo terrarum interstitio Christianitas bis profligata est, bis multata, bis
castigata: quod pro expiatione facinorum suorum illis contigisse non ambigimus; et pro reprimenda minus
cautorum stoliditate, et pro subsequentis exercitus necessaria castigatione. Qui enim adhuc citra
7

