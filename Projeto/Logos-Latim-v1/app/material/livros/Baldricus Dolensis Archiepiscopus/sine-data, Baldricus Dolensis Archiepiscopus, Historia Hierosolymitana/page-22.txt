ut quos miseris, securiores accelerent. At ne proditionis redarguar, quidquid agere dispono, totum [1103A]
Christianitati vestrae imputo. Nolo autem ita incipias, quatenus fatiscens, imperfecto negotio succumbas: sic
etenim mors mihi meisque immineret; et de caetero, de civitate reddenda nulla daretur alicui facultas. Ne differas
ergo, neve dissimules: quoniam nocuit differre paratis: sed accepto atque accelerato consilio, vel ex toto dimitte,
vel rem maturatam perfice. » His Boamundus auditis, nimium gavisus est: attamen vultum et os ad tempus
compescuit, ne ex inepta laetitia deprehenderetur intestinus animi motus: locutus autem ad optimates, sic demum
ora resolvit: «Videtis, Patres conscripti, quod sine profundis singultibus enucleare non possum, quantis affecti
sumus calamitatibus, quantis incommoditatibus populus iste percellitur. Sed quid [1103B] plebeios homines
commemorem, cum vos, o illustris sanguinis stemmata, inedia palleatis, taedio tabescatis, laboribus marcescatis?
Gravis lues castra nostra contaminat, gravibus indigentiis contracta. Jamdiu est ex quo sub dio vigilatur, puro sub
aere dormitur: algidae noctes valde nos infestant: omnis ista terra nobis inimicatur agri in solitudinem redacti, vel
nullo vel raro excoluntur vomere. Tempore quo alii messes suas colligent, nos spicas nullas metemus; nec
mercatum quod nostris alimoniam suppeditet habemus. Cives, quibus haec regio nota est, quin eant et redeant
non possunt cohiberi. Civitatem istam inexpugnatam dimittere contumeliosum est: et o utinam omnes potius
moriamur, quam non dedita vel deleta civitate [1103C] recedamus. De infelicibus jam securi, utrum felices
successus nobis proveniant ignoramus. Sed quam diu hic mortem continuam patiemur? Civitas haec, ut videtis,
inexpugnabilis est. Nam quid hic arietes, quid balistae, quid quaelibet ad expugnandam civitatem hic prodessent
machinae? Restat ergo ut ad consiliorum divertamus experimenta, quandoquidem nobis non prosunt, vel
quorumlibet armorum congressuum machinamenta. Tentet ergo unusquisque vestrum, Patres conscripti, an
pecunia, an amicitia an minis a quibuslibet civitatem hanc sibi vindicare praevalebit angariis: eamque illi ultronei
concedamus, qui hoc efficere quolibet potuerit ingenio. Nam quid hic tanto moramur tempore? An quae erunt
civitatis subjugatae emolumenta, si antequam subjugabitur, [1103D] totus exercitus Christianus, quibuslibet
mortibus exterminabitur? Igitur si, meis, seniores optimi, acquiescendum censueritis consiliis, in medium
consulite; et ei qui urbem istam sibi subjugare poterit, concedamus et concedite; et ut etiam id efficaciter quilibet
nostrum exsequatur, rogate. »
Tandem vero eloquens heros conticuit. Procerum autem convocatorum hujusmodi fuit responsum. Opinor et ipse
quia jam suspicando sermonem illum intelligentes praeoccupaverant; Boamundum scilicet, tanquam sibi soli
locutum, autumabant. Quamobrem illi velut ex obliquo taliter responderunt: «Absit, inquiunt, a nobis ut alter
praeponatur alteri, ut videlicet alicui nostrum civitas haec specialiter condonetur. [1104A] Fratres sumus et pares
jure fraterno et sorte parili, postquam eam obtinuerimus, dividemus. Dignum et justum est ut, sicut participes
sumus laboris, participes simus et honoris: pariter eam expugnemus, pariter de illa sortiamur. » In his
sermonibus solutus est ille conventus; Boamundus autem siluit et interim res dilata ad nultum provenit effectum:
sibi ergo ipsi vir apprime prudens temperavit, ne si quid quod noluisset audierat, mutatione sui vultus illud
addisceretur. Nec multo post fama, praesaga mali, percrebuit in castris, Turcos, Publicanos, Agulanos, Azimitas,
et plurimas alias gentilium nationes adventare, et de bello in Christianos condixisse; jamque certi eruperant
nuntii, qui de certitudine imminentis testabantur periculi. [1104B] Locuti sunt igitur ad invicem Christianorum
duces, et sponte sua Boamundo subintulerunt: «Vides quo in articulo res nostra posita sit. Si civitatem ergo istam
vel prece vel pretio, nobis etiam juvantibus poteris obtinere, nos eam tibi unanimiter concedimus: salvo in
omnibus quod imperatori, te caullaudante, fecimus sacramento. Si ergo imperator nobis adjutor advenerit,
juratasque pactiones custodierit, perjuri vivere nolumus: sed quod pace tua dictum sit, nos illi eam concedimus;
sin autem, tuae semper sit subdita potestati. » Mox Boamundus iteratis sermonibus coepit interpellare Pirrum;
neve moras innecteret, suum sedulo propulsahat amicum. Pirrus autem nihil percunctatus, ita consulendo
festinanti festinus respondit; misit etiam filium suum obsidem [1104C] in haec verba: «Praeco vester in castris
vestris intonet alta voce, ut gens Francorum hodie praeparata, cras ingrediatur Sarracenorum terram depraedandi
causa, et sic nostris et vestris dissimulabitur causa nostra. Nostri siquidem minus solliciti quiescent, utpote
sperantes longiuscule abiisse majorem gentis vestrae multitudinem. Postquam vero vestra exieriut tentoria, noctis
sub silentio per loca revertantur opportuna: vos interim clandestini, scala muris admota accelerate, tumultumque
omnem compescite, murumque velociter et confidenter ascendite, quoniam turres meas, ut vobis promisi,
mandabo. Vos autem de reliquis agendis procurate, rerumque eventus gladiis perficite, nec aliquid quod
agendum [1104D] sit, tanquam segnes, negligite. Ego vero insomnis et sollicitus, vestrum praestolabor
adventum. » Boamundus, officium praeconandi cuidam suo injunxit servienti, quem nescio de qua re Malam
coronam nuncupabant: qui vadens per omnia castra, clamosa voce perstrepebat tempus ab optimatibus indici, ut
irent depraedatum terram inimicorum suorum. Secretum autem omnium agendorum suorum Boamundus credidit
duci Godefrido, et comiti Flandrensi, et comiti de Sancto Aegidio, atque Podiensi episcopo, Robertoque
Nortmanno, et quibusdam aliis optimatibus. Tancredus enim suique consiliarii rem totam ab origine noverant.
Stephanus Blesiensis aberat, qui magna sicut asserebat detentus invaletudine, ad Alexandretam, recreationis
gratia, donec [1105A] convaluisset, discesserat. Exercitus igitur Christianus hujusce rei ignarus, die
vesperascente castra egressus est; et per quaedam devia deductus, aurora nondum illucescente, prope civitatem
per compendiosa repedavit diverticula. Boamundus autem interim suis familiaribus mandavit: «Hanc quam
22

