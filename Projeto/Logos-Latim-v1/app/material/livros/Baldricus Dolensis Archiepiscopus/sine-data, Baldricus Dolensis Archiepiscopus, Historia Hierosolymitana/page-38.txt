praecedebant; et toto exercitui ab insidiatoribus praecavebant; subsequebantur sarcinarum provisores, et
clitellariorum sublevatores: pone properabat ordo militaris, et omnes omnium aderant necessitudinibus. Sic
quotidie sarcinarii mediestini properabant, et eos imbellium turmarum comitabantur greges. Audiebantur
buccinae, et gradatim, ne debiliores deficerent, in via pergebatur: Excubabant vicissim noctibus; et ubi major
ingruebat metus, ibi vigilantior praeparabatur excubitus. Nihil enim inconsultum, nihil inordinatum admittebant:
indisciplinati castigabantur, inscii erudiebantur, rebelles objurgabantur, incontinentes de incontinentia sua
redarguebantur, et omnes in commune [1137C] ad eleemosynam incitabantur. Omnes etiam frugalitati et
pudicitiae studebant; et, ut ita dixerim, quaedam schola disciplinae moralis in castris erat. Is erat modus et haec
erat forma in Jerusalem ambulantium. Dum hunc disciplinae rigorem tenuerunt, et affectu charitativo
redundaverunt, evidenter inter eos Deus conversatus est, et per eos bella sua bellatus est. Haec idcirco dixerimus
quatenus indisciplinatorum illorum, qui huic expeditioni gloriosae, superciliosi successerunt, illos extollentes,
vitam et viam redarguerimus. Nihil enim est inter homines utilius disciplina.
Montaneis illis, in quibus timebantur hostes, sine hoste transcensis, venerunt ad civitatem secus mare, [1137D]
cui nomen Baruch; et de illa ad aliam, quae nuncupatur Sagitta; et exinde ad aliam, quae Sur dicitur, et de Sur, ad
Acra; et de Acra, ad castellum quod vocatur Cayphas; et exinde hospitandi venerunt juxta Caesariam, ubi die
Pentecostes, quarto Kalend. Junii quieverunt. Quo die solemniter, ut Christianorum mos est, exhausto, collectis
papilionibus et itinere rursus quod instabat emenso, ad civitatem quae Ramula vocatur, devenerunt; ibique via
fatigati substiterunt; quorum adventum cives civitatis illius reverentes, quoniam illo in vico contra Christianos
confligere ausi non sunt, ipsa vacua dimissa, fuga elapsi sunt. Juxta quam civitatulam honorabilis monstrabatur
ecclesia, in qua pretiosissimum Beati Georgii martyris corpus quieverat, quoniam [1138A] a paganis ibi
detentus, cursum irroratum felix agonista compleverat. Habuerat hesternis temporibus episcopum locus iste; sed
gentilitati modo mancipatus, amissa pontificis dignitate, Sarracenorum cervicositati subdebatur inglorius.
Ingemuerunt Christiani, amore invictissimi Georgii duntaxat allecti; quem enim audierant et viderant in bello
Antiocheno praeambulum et praecursorem, et contra gentem erroneam propugnatorem, volebant etiam semper
promereri socium et defensorem: solent enim dicere Gentiles, quoniam et eis semper infestus est. Videbant
ecclesiae parietes venustatos aedificiis, eamque desertam populis; restituerunt igitur civitati desolatae suam
pristinam dignitatem et electum ei praefecerunt pontificem. Confidebant enim in Domino, [1138B] subdendam
sibi regionem illam, et idcirco satagebant ad Christianitatis plenitudinem restaurandam. Sed quoniam restitutus
episcopus, quibus vivere posset, possessiunculas nondum habebat, quoniam veprosa fructificabant universa
ecclesiae illius praedia; Christiani facultatum suarum ei decimas obtulerunt, quibus collatis dapsilitatibus,
praedictus pontifex vivere, et ecclesiam reficere potuisset. Rogaverunt autem eum et de fidei castitate
conservanda; et de plebe ad fidem catholicam convocanda. Suggerebant ei, quatenus aequanimiter pauperatae
regionis desolationem pateretur; quoniam qui pro Christianis instaurandis olim pauper factus fuerat, non habens
ubi caput suum reclinaret, ecce invocatus, utpote non inexaudibilis cum eo [1138C] efficaciter cooperaretur.
Sciret enim suis eum dixisse cooperariis: Ecce ego vobiscum sum, omnibus diebus, usque ad consummationem
saeculi (Matth. XXVIII, 20) .
Apud Ramulam his ita compositis, iter in Jerusalem accelerandum diluculo censuerunt; signo dato, viam ingressi
sunt; et sicut din desideraverant, ea die ad civitatem usque pervenerunt. Non enim multum distat a Ramula
Jerusalem, sed quasi viginti quatuor milliariis. Nocte illa qua in crastinum venerunt in Jerusalem, nulla nox, ut
credo, fuit eis in via importunior, seu taediosior; quae inveteratae famis quasi quoddam fuit irritamentum. Cum
enim esurienti a nudius tertius cibus ostenditur, nec porrigitur, quanto censes desiderio, quasi novo, iterum
[1138D] afficitur? sic qui viam in Jerusalem arripuerant, et tot noctes intempestivas propter hoc toleraverant,
postquam se die crastina cognoverunt illic adfuturos, quantum impedimentum putas eis nox morosa praestitit?
Noctes aliae, vel algores, vel metus, vel bella illis intulerant; nox ista, quod gravius est, dilatum succendebat
desiderium. Vix autumabant diem illam adfuturam, quam tamen adfuturam non ignorabant, quae votis suis
satisfaceret, quae desideratam civitatem eis ostenderet. Exspectabatur illud mane et mox illucescendum non
nesciebatur; sed quoniam quasi differebatur, et idcirco dilatus affectus augmentabatur: animo siquidem cupienti
nihil, satis festinatur. Illuxit dies, et montana quae instabant Dei populus indefessus conscendit; ibat ergo
[1139A] gaudenter, quoniam annuis laboribus ea finem fuerat collatura dies. Ea dies erat desiderabilis, tanquam
dies postrema mercenarii. Ubi vero ad locum ventum est, unde ipsam turritam Jerusalem possent admirari, quis
quam multas ediderint lacrymas digne recenseat? quis affectus illos convenienter exprimat? Extorquebat
gaudium suspiria et singultus generabat immensa laetitia. Omnes visa Jerusalem substiterunt, et adoraverunt; et
flexo poplite terram sanctam deosculati sunt; omnes nudis pedibus ambularent, nisi metus hostilis eos armatos
incedere debere praeciperet. Ibant et flebant; et qui orandi gratia convenerant, pugnaturi prius properi arma
deferebant. Fleverunt igitur super illam, super quam et Christus illorum fleverat; [1139B] et mirum in modum,
super quam flebant, feria tertia, octavo Idus Junii, obsederunt. Obsederunt, inquam, non tanquam novercam
privigni; sed quasi matrem filii. Obsederunt enim, non illa obsidione qua dixerat Dominus: Ecce venient dies in
te, et inimici tui circumdabunt te, et coangustabunt te et filios tuos qui in te sunt (Luc. XIX) . Nunc e converso
38

