Aciem quintam regebat Tancredus, princeps et miles strenuus: aciei sextae praesedit Boamundus, ut omnibus
provideret, atque singulorum in necessitatibus totus adesset. Episcopi et presbyteri sermocinabantur, et orabant,
et signo reverendae crucis, editioribus stantes in locis, omnes consignabant. Exibant autem ordinate per portam
quae est ante Machomariam. Nec illud silentio suprimendum arbitror: quod dum exirent de civitate, pluviola,
tanquam roscida stilla, cecidit: quae, quasi ros matutinus, irroratos equos et equites ita laetificavit ut eqni
tanquam exhilarati hinnire coeperint: equitum animi dulcorati, vegetiores et alacriores fuerint; et omnes se ipsos
promptiores et expeditiores senserint. Fuit tamen pluvia illa tam subtilis et [1122C] modica, ut vix pluviam
fuisse dixerint; sed quasdam guttulas rorantes plus senserint, quam viderint. Hoc enim nobis a multis relatum est
probahilibus personis. Quis autem hoc divini muneris largitatem dubitaverit? Quis guttularum irrorantiam Dei
suos visitantis benedictionem nescierit? Ad bellum igitur jam majori fiducia procedebant animati. Curbarannus
dixisse fertur: «Plus ad fugam hi properant quam ad pugnam. » Tantae siquidem animositatis et stoliditatis erat,
ut nullam generationem audere sibi obviam venire arbitraretur. Postquam tamen illos vidit nec hac nec illac
formidolosos deviare, sed gressu maturato procedere, iterum non erubuit dicere: «Hae contemptibiles caniculae
de bello forsitan audebunt praesumere?» Dicitur etiam aliquantulum [1122D] timuisse, et prae ira efferum
expalluisse. Prius enim dixerat suis dum Christianos videret exeuntes: «Sinite eos huc usque accedere, ut liberius
deglutiamus eos in nostra potestate. Exeant; veniant: nos enim eos statim circumcingemus, et praevalebimus, et
suffocabimus. » Christiani vero gradatim ibant, nec alius alium inordinate praeproperabat. Idcirco Curbarannus,
ut dictum est, majori metu diriguit, solutisque solitis viribus corporis, animo friguit. Mandavit igitur clam
procuratori suo, quem admiralium vocant, qui suis rebus praeerat, ut si videret in capite sui exercitus ignem
accensum fumigare, suos sciret superatos; et ille confestim dato signo, suisque omnibus sublatis, recederet ne
forte [1123A] populus qui cum eo erat, vel in papilionibus, totus deperiret. Curbarannus autem acies ordinatas
speculatus, et majores quam audierat copias intuitus, pedem paulatim astutus ad monta retrahere coepit, ut eos
fugere putantes, Franci praecipites insequerentur; et ob id exordinati, possent facilius laedi. Tunc et Turci, cum
nihil ita proficerent, disgregati sunt ab invicem: pars a mari veniebat; alii stabant in loco, sperantes includere
posse se Christianos. Econtra Franci hostilium insidiarum non ignari, ex acie ducis Godefridi et Roberti
Northmanni partem assumpserunt, quam aciem septimam statuerunt; et illis quendam Reinaldum praefecerunt,
qui venientibus a mari gentilibus confestim obviaverunt. Turci vero in eos instanter praeliabantur, et multos ex
illis [1123B] sagittaverunt, seu illis quaelibet alia mortis genera atrociter intulerunt. Aliae Christianorum turmae
ordinaverunt se extendendo a mari usque ad montana: quod interstitium quasi duorum dicitur esse miliariorum.
Et a montanis et a mari sagaciter instabant Turci, Christianos circumcingentes, et eos undique infestantes.
Ecce, Deo gratias! ab ipsis montanis visus est exire exercitus innumerabilis, equis albis insidentes et vexilla
candida in manibus praeferentes. Hoc multi viderunt Christianorum, et sicut putant, gentilium; et haesitantes,
mirabantur quidnam esset. Tandem utrique cognoverunt signum de coelo factum. Cognoverunt enim duces illius
agminis, Sanctum Georgium, et Sanctum Demetrium, et Sanctum Mercurium, sua signa ferentes, praecedere.
[1123C] Sarracenis ergo visio haec multum incussit timorem; Christianis autem spem auxit meliorem. Istos
animavit, illos exanimavit. Hoc qui affuerunt multi contigisse testati sunt: non tamen id omnes videre potuerunt;
sed quibus Dominus voluit arcanum suum revelare. Revelavit autem aliis ad confusionem, aliis ad instantis
triumphi ostensionem. Porro mendacii nemo nos redarguat; quia nihil ex corde nostro fingimus, sed quod
audivimus, id testamur et testimonium nostrum, ex ore eorum qui affuerunt, verum est. Gentiles e regione maris
pugnantes, postquam pondus belli sustinere non poterant, sicut Curbarannus praedixerat, in herbam ignem
miserunt; ut videntes qui erant in tentoriis, [1123D] fugam inirent; et spolia quaecunque possent, secum
asportarent. Signo autem quod diximus cognito, pernices et irrequieti aufugiebant; et tremuli suppellectilem
pretiosiorem diripiebant. Christiani autem qui ex adverso pugnabant, jam ad eorum tentoria pugnam divertebant,
ubi majorem eorum virtutem remansisse non nesciebant. Obstabant adhuc Turci, tota qua poterant obstinatione;
alii siquidem pugnabant, alii tendis spoliandis intendebant. Dux Godefridus, et Robertus Flandrensis, et Hugo
Magnus, juxta flumen equitabant, ubi rursus maxima pugnantium erat copia. Hi constanter eos aggressos,
unanimiter repellebant; instabant gentiles illi pertinaciter, et utrinque pugnabatur irremediabiliter. Resonabant
aeneae cassides, tanquam percussae [1124A] incudes, minutatim scintillabat ignis, mutilabantur enses, eliso
cerebro humi procumbebant homines; rumpebantur loricae, fundebantur exta; fatiscentes sudabant equi, nec
equis nec equitibus ulla praestabatur requies. Agmina conserta, tenui armorum discrimine vix a seipsis jam
distabant; alii siquidem alios, cominus impingebant; et manus manibus, pedes pedibus, corpora corporibus
repellebant. Timor tamen super Turcos illapsus divinitus, eos exterruit; et constantia Francorum invincibilis illos
admirari et obstupescere fecit, et in fugam coegit. Coepit ergo legio tota labare, nec buccina, nec tympanum, nec
lituus, nec praeco poterat eos revocare. Impossibile siquidem est tot gentes, fuga inita, denuo reverti, denuo
praeliari: [1124B] ipse quippe impetus, et communis metus eos exanimat, et in fugam elapsos praecipitat.
Declinaverunt autem Turci fugitantes ad tentoria, ubi multos suorum quos ibi dimiserant succenturiatos
aestimabant; sed illi, dum isti decertabant, fugam inierant, postquam, ut dictum est, ignem succensum
prospexerant. Franci vero de spoliandis papilionibus manus et oculos ad tempus continentes, eosque diligenter et
immisericorditer occidendo persequentes, et ad Pontem Ferreum usque fugaverunt; et adhuc ad Tancredi
31

