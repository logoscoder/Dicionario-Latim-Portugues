non tamen lenito dolore, cum imperatore compulsus est redire. Obrepsit etiam inaestimabilis maestitudo in
populo Dei. Nam episcopi et abbates et presbyteri, pene triduo a precibus et laudibus Dei cessaverunt, et
profundis gemitibus suspirabant, Guido etiam semper in ipso itinere conquerebatur: [1120B] et gemebat; et in
praedictum comitem convicia multa evomebat. Interim etiam omnis exercitus ille, die illo facti sunt stupidi, ut
stupore mentis perterriti pene a seipsis desipuerint: tandem tamen redierunt ad se; et voces querulas et preces
placabiles, et lugubres querelas, denuo ad Deum devotius emisere. Imperator autem, nimis festine verbis
credulus Blesiensis, in illa singulari necessitate, nullo Christianis obsessis auxilio collato, Constantinopolim suae
quieti satisfaciens reversus est. Ecce quantum nocuit exercitui Dei Stephanus Carnotensis, qui dum sibi soli
consuluit, fratribus et commilitonibus suis dimissis, imperatoris auxiliarem praesentiam ab eis avertit; et rumores
alios quam eum decuit, non veridicus portitor eructavit. Ex Dei tamen dispositione [1120C] factum non
dubitamus, qui disponit omnia suaviter; nec casu fortuito permittit, vel unum passerem ad terram cadere. Si enim
Alexius imperator advenisset, Turcosque superasset, triumphus genti suae, non exercitui Dei ascriberetur; et
Graecorum multitudini deputaretur, non Francorum fortitudini.
Qui autem erant in civitate, ad Deum conversi, totam suam spem in supernis collocavere: quoniam ab humano
adjutorio coacti sunt diffidere. Locuti sunt ergo ad invicem de lancea Domini disquirenda, magnam enim
habebant in illa fiduciam, si inveniretur; quoniam ita ex Deo promiserat Andreas apostolus. Ventum est igitur in
ecclesiam Beati Petri, et ibi diligenter notato loco super hac re diutius [1120D] altercatum; praevaluit autem
sententia plurimorum, et tredecim laboriosis et strenuis hominibus, qui ibi curiose foderent, opus illud
commiserunt: foderunt ergo a mane usque ad vesperam: et tandem, codem Petro cui revelatum fuerat praesente,
repererunt lanceam. Qua cum digna reverentia levata, publicus clamor exoritur; et ut debebatur, laetabundus ad
eam fit concursus, et tota devotione deosculatur. Videres populos lacrymis irroratos, quas extorquebat gaudium:
perpenderes gaudium, quod pepererat tantae rei experimentum. Orta est igitur inter eos tanta laetitia, ut, remota
omnia accidia, deinceps nullius meminerint maestitiae. Et extunc ausi fuerunt de bello tractare.
[1121A] Consiliati sunt ergo ut numios suos ad Turcotum principes dirigerent, qui per interpretem ad eos sua
responsa referrent. Miserunt autem duos, Petrum Heremitam, et quemdam Herluinum, linguae Turcanae non
expertem. Hi duo, satis gnari et industrii viri ex Christianis, Curbaranno suisque ita dixerunt: «Mittunt nos ad vos
Christianorum duces, et omnis Christianorum exercitus, rogantes ut ab eorum infestatione dein absistatis: et
Christianos insectari a modo desinatis. Ut quid enim contra eos tentoria vestra locastis, et arma bellaturi vibrando
parastis? Quid enim vobis male faciunt? Nam quid ad vos de Antiochia, pro qua congregati estis? Si judicio
contendere vultis, nunquid terra ista, dictante justitia, Christianorum non est? Nonne eam praedicatione sua
[1121B] beatus Christianitati destinavit Petrus? Nunquid in ipsa eadem ipse praesedit episcopus? Vos autem freti
superba tyrannide, fratribus nostris peremptis, ipsam vestro coagulastis imperio. Ecce iterum ausu temerario in
eos militare disponitis. Itane vobis justum videtur, quod si suam terram modo recuperare volunt, neque
quidquam de vestro vobis aufferre moliuntur, vos e regione gladiis accincti in insontes insurgatis? Mandant
igitur quod si pacifici recederitis, omnia vestra vobis absportare permitterent; et si quid velletis de suo gratis
contraderent. Si autem, quod melius esset, ad baptismum suspiraretis, sacramentum illud vobis libenter
impertirent: et terram istam ditioni vestrae restituerent; et semetipsos inimicis vestris, pro vobis, tanquam uterini
fratres, [1121C] opponerent. Sin autem accingimini gladio et si audetis cogitare de praelio, pugnabit securius,
quem ejusdem causae, pro qua pugnatur, justitia tuetur: sed nos, in voluntate Dei, et Deum promerebimur
adjutorem, et justitiam habebimus assistricem. Si quid respondere habetis, respondentes audiemus. » Tunc
Curbarannus torvo vultu respondisse fertur: «Longe aliter trutinamus: Christianitatem enim vestram, quae
idololatria et abominatio est, omnino respuimus et abominamur. Cruxcifixus vester, quem praetenditis, qui se
crucis improperio non potuit eripere, vos nostris eripiet manibus? Miramur, quo hiatu terram, quam diu
possedimus, vestram vocare praesumitis, quam ante Petrum illum superstitiosum vestrum, progenitores nostri
possederunt: sed illos [1121D] fallaciis suis, a Deitatis suae cultura avertit; eosque in nugacissimam sectam
vestram deceptos seduxit. Porro, et terra nostri juris est ab antiquo, et virtus nostra, vobis erasis, nobis eam mox
restituet. Quod si nobiscum velletis Turci fieri, quod nobis ad vitam tutandam esset pernecessarium, et istam
civitatem, et multas alias regiones vobis committeremus: et quicunque pedites sunt equites sublimaremus; et pro
vobis ubique pugnaremus. Quod si et hoc respuitis, vos cogitate de fuga: nos enim providebimus nobis de terra
subigenda, imo jam subacta. » Legati retrogradum iter arripientes, festini redierunt; et exercitum Christianum de
bello imminenti certiorem reddiderunt: interim fames invalescebat; [1122A] et timor Turcorum corda
pavitantium Christianorum adhuc aliquatenus evirabat. Tandem, sacerdotum edicto, triduanis expletis jejuniis,
processionibusque per ecclesias cum laetaniis celebratis, et Christianorum singulis sacrosancto viatico munitis,
pugnam ordinaverunt. Sex igitur acies in ipsa civitate stabiliverunt. In acie prima fuit Hugo Magnus cum
Francigenis et comite Flandrensi: in secunda, dux Godefridus cum suo bellicoso exercitu: in tertia, Robertus
Northmannorum dux: in quarta, Podiensis episcopus, secum portans lanceam, quam Christiani sibi praeferri
desiderabant; et praesidium et tutamentum sibi magnum credebant: Raimundus quoque comes Sancti Aegidii
remansit, quatenus observaret ne Turci de castello descenderent, et in civitatem [1122B] pede libero irruerent.
30

