superba cervicositate a Christo suo deviarat; quamobrem servierunt dominis profanis hi qui mortem evaserunt
vel captivitatem, ejusdem urbis coloni; et dominati sunt filiis indigenis gentiles adventitii. Pollutum est nimirum
sanctum Dei templum; et facta est aula Dei gentium convenarum irreverenter conventiculum: Domus orationis
spelunca latronum [1065B] facta est, et filiis suis mater Ecclesia, in novercam alienata est. Sane Sancti Sepulcri
ecclesiam, paulo servari sinebant honorificentius: non quia multum de religione christiana curabant; sed quoniam
taliter utilitatibus et cupiditatibus suis satisfaciebant. Adventabant siquidem a remotis orbis partibus Christiani,
orationis gratia, et honorabant sanctuarium illud largifluis oblationibus, confluentes autem Christianos
multimodis gentiles angariis affligebant, et opimis evectionibus quas attulerant, peregrinos funditus emungebant,
utpote quos et de vecturis conducendis invitos in via compellebant, et ab introitu desideratae et diu quaesitae
civitatis quousque ingrediendi pretium dedissent coercebant, et sic variis exactionibus eos pauperabant; ad
extremum [1065C] vero, ab injuriatis corporibus animas plerumque tormentis profligatas extorquebant.
Ecclesiarum etiam alias in usus peculiares gens barbara reduxerant, aut in ipsis jumenta sua stabulantes, aut si
quid est ignominiosius in eis operantes. Exacerbaverunt itaque contra se Deum, qui Deum abominabiliter
inhonoraverunt, et loca sancta illicitis et fedis actibus dehonestaverunt. Decrevit igitur eos divinum consilium
castigare; et per eos quibus imperitaverant deliberavit eos a Deo locis dicatis eliminare. Jam enim gentiles usque
Antiochiam imperium suum dilataverant, et similiter ipsius sanctae civitatis loca gloriosa fedaverant. Idcirco
irritaverant in se furorem Omnipotentis, quoniam operum suorum fetorem emiserant in coelum. Videbamus
aliquando [1065D] cives ipsius Jerusalem, inter nos, mendicos et exsules: videbamus indigenas Antiochiae,
casum locorum sanctorum deplorantes, sibique pauperatis suppliciter stipem publicam implorantes. Aliqui
condolebamus egenis; idipsum siquidem per nostros, siquando revertebantur, audiebamus peregrinos. Publicae
praedicationis causa, papa Romanus, Urbanus nomine, venit in Gallias, et prout erat disertus seminiverbius,
verbum Dei passim seminabat. Sane Placentiae concilio generali celebrato, praelibatus paulo post Arvernis
advenit, ibique cum multis Galliarum episcopis et abbatibus, iterum generalem synodum celebravit, in qua, quae
ad fidem pertinebant praemissis, de Christianorum Jerosolimitanorum [1066A] et Antiochenorum casibus
aerumnosis, hujuscemodi sermonem subjunxit. Confluxerant etiam ad concilium e multis regionibus viri
potentes et honorati innumeri, quamvis cingulo laicalis militiae superbi. Itaque residens in pulpito sic peroravit.
Â«Audivimus, fratres dilectissimi, et audistis quod sine profundis singultibus retractare nequaquam possumus
quantis calamitatibus, quantis incommoditatibus, quam diris contritionibus in Jerusalem et in Antiochia et in
caeteris Orientalis plagis civitatibus, Christiani nostri fratres nostri membra Christi flagellantur, opprimuntur,
injuriantur. Germani fratres vestri contuberniales uteri vestri: nam et ejusdem Christi, et ejusdem Ecclesiae filii
[1066B] estis; in ipsis suis domibus haereditariis, vel alienis, dominis mancipantur, vel ex ipsis exploduntur, aut
inter nos mendicant, aut, quod gravius est, in ipsis suis patrimoniis venales exsulant et vapulant. Effunditur
sanguis Christianus, Christi sanguine redemptus, et caro Christiana carni Christi consanguinea nefandis ineptiis
et servitutibus nefariis mancipatur. Illis in urbibus ubique luctus, ubique miseria, ubique gemitus. Suspiriosus
dico, Ecclesiae in quibus olim divina celebrata sunt sacrificia, proh dolor! ecce animalibus eorum stabula
praeparantur: nequam homines sanctas occupavere civitates; Turci, spurci et immundi, nostris fratribus
dominantur. Antiochiae beatus Petrus primus resedit episcopus: ecce in ipsa ecclesia gentiles suas collocavere
superstitiones, [1066C] et religionem Christianam, quam potissimum coluisse debuerant, ab aula Deo dicata
turpiter eliminaverunt. Praedia sanctorum stipendiis dedita, et nobilium patrimonia sustentandis pauperibus
contradita, paganae tyrannidi subjiciuntur, iisque in proprios usus redactis domini crudeles abutuntur.
Sacerdotium Dei humotenus conculcatum est; sanctuarium Dei, proh nefas! ubique profanatum est. Si qui ibi
adhuc latitant Christiani, inauditis exquiruntur tormentis. De sancta Jerusalem, fratres, huc usque quasi loqui
dissimulavimus, quod valde loqui de ea pertimescimus et erubescimus: quoniam ipsa civitas, in qua, prout omnes
nostis, Christus ipse pro nobis passus est, peccatis nostris exigentibus, sub spurcitiam Paganorum redacta est,
[1066D] Deique servituti (ad ignominiam nostram dico) subducta est, quod enim ita est improperii nostri
cumulus est, Christianorum, qui ita promeruimus, magnum dedecus est. Cui servit nunc ecclesia B. Mariae in
qua ipsa pro corpore sepulta fuit in valle Josaphat? Sed quid templum Salomonis, imo Domini praetermisimus,
in quo simulacra sua barbarae nationes contra jus et fas modo collocata venerantur? De sepulcro Dominico ideo
reminisci supersedimus, quoniam quidam vestrum, oculis vestris vidistis quantae abominationi traditum sit. Inde
violenter abstrahunt Turci quas pro eleemosyna illic multoties intulistis oblationes, ibi nimirum multas et
innumeras religioni nostrae ingerunt irrisiones. Et tamen illo in loco (non [1067A] ignota loquor), requievit
Deus, ibi pro nobis mortuus est, ibi sepultus est. Quam pretiosus sepulturae Domini locus concupiscibilis, locus
incomparabilis: Neque si quidem ibi Deus adhuc annuum praetermisit facere miraculum; cum in diebus
Passionis suae, exstinctis omnibus et in sepulcro et in ecclesia circumcirca luminibus, jubare divino lampades
exstinctae reaccenduntur. Cujus pectus silicinum, fratres, tantum miraculum non emolliat? Credite mihi, bestialis
homo et insulsi capitis est, cujus cor virtus divina tam praesens ad fidem non everberat. Et tamen gentiles cum
Christianis ista vident communiter, nec emendantur: perterrentur equidem, sed non convertuntur ad fidem: nec
mirum, quoniam mentis obcaecatio illis dominatur. Quantis afflictionibus [1067B] vos qui adestis, qui redistis
injuriaverint, vos ipsi melius nostis, qui substantias vestras, qui sanguinem vestrum inibi Deo immolastis. Haec
4

