PETRUS ABBAS MALLEACENSIS BALDRICO ARCHIEPISCOPO DOLENSI. [1059]
[1059D] Sicut autem experientiae tuae subtiliter satisque succincte praelibavit sanctitas, «amorem
silentium nullatenus diligere, » diu est ex quo, reverendissime Pater, experimento didicimus. Otia siquidem
eliminando expellit, atque ad ea quae sui juris sunt [1060D] amantis animum, et in his jucundantis, indicibiliter
trahendo accendit. Sed unde hoc mihi, ut veniat epistola domini mei ad me? Ecce enim ut facta est auditio ejus in
auribus meis, exsultaverunt omnia interiora in utero meo. Quemadmodum etenim tetri [1061A] atque caliginosi
aeris ad Boreae impetum effugantur nubila, sic sic ad visionem illius, omnium phantasmata cogitatuum,
quarumlibet etiam mordacium expulsa sunt pondera curarum. Nullius quippe tristitiae locus remansit, ubi tantae
laetitiae tam desiderabilis materies supervenit. Legant alii, atque desudent ingentia philosophorum revolvendo
volumina: mihi siquidem mei admirandi Ciceronis scripta sufficiunt, suaque inexplicabili obdulcoratione
animam legentis reficiunt. Credat itaque, quidquid veteres cecinere poetae, amantissimus duntaxat meus prosa
vel pede me visitet, atque diversorum fatigationibus et negotiationibus praegravatum, suarum crebra dulcique
consolatione epistolarum relevando relevet. Hujus ego si benignissimam morum benignitatem atque [1061B]
praeclarissima facta describere aggrederer, ad tantae rei magnitudinem obstupescens, non ea explanando, sed
potius inscitiae meae incuria attenuando obfuscare metuerem. Satis igitur et consultius est tot et tanta pii Patris
contemplando admirari, et in ejus totius mentis brachiis amplexando atque amando amore delectari. Verumtamen
hujus indissolubilis dilectionis, cui grates referam? Ascribamne meae probitati, an ejus sibi quoslihet
incorporanti charitati? Illi prorsus assignandum, illi totum est imputandum, qui formicam sibi copulavit, et
perpetuae fraternitatis glutino conglutinavit. Ea propter quidquid placuerit, quidquid cordi advenerit, servo suo
emptitio indubitanter praecipiat: et non praecepti sui expletionem, sed implentis devotionem, considerans
[1061C] perpendat: Sum, fateor, sum emptitius illius: sed cujus illius? Ejus sine dubio quem ab ineunte aetate
laudabilis vitae laudabilia commendant praeconia; qui etiam de virtute in virtutem ascendens, ad summum
sacerdotii apicem sublimari meruit; populumque sibi subjectum, tam praedicationis sanctae vomere, quam
bonorum operum ostensione arguendo, obsecrando, pennis virtutum ad sublimia provehit. Felix revera, et Deo
amabilis terra Britanniae, tanti sideris illustrata coruscationibus. Exsultat Oriens, apostolicorum Patrum doctrinis
seu gloriosissima palma decorata; laetetur nihilominus et Occidens, primatis tanti titulis insignata. Deponat gens
effera genuinam quodammodo ferocitatem, [1061D] cursitans ad sui speculatoris mellifluam affabilitatem.
[1062A] Non imputetur ei ulterius fatuitas quaedam naturalis, tam sapientissimi antistitis documentis informatae.
O admiranda atque praedicanda supernae dispensationis clementia! Ut ferocium misereretur, fatuitatemque
excluderet, patronum mitissimum, atque incomprehensibilis sapientiae, sale conditum, ad edomandam belluinam
eorum cervicositatem direxit. Illos visitando ditavit, nos vero gratissima ejus visione exspoliavit. Visitando,
inquam, plebem barbaricam, diuque sub ignorantiae tenebris sepultam, incomparabili thesauro ditavit, ac nobis
pastorem, quasi Luciferum inter nostrates refulgentem, subtraxit. Ad hunc sermo meus prolixior sese direxisset,
nisi tam instantis persecutionis et adversum nos intonantis procellosa tempestas intercidisset. Ad [1062B]
praesens itaque id tantillulum benignus benigne suscipiat; videat, nec legere dedignetur, non attendens
litteraturae superficiem, sed mittentis, seseque pedum ipsius vestigiis toto corde et corpore substernentis,
considerans affectionem. Et quoniam divinae astipulatione paginae, «thesaurus absconditus et sapientia occulta
frivola sunt, » glossulas super Pentateuchum, quas irrequietus indagator pulsando quaerit, quam citius poterimus
transcriptas illius venerandae paternitati transmittemus. Non enim diffidimus quin de parvissimo manipulo
multiplicatae segetis centesimum fructum, successivae posteritati profuturnm, recolligamus. Porro prae omnibus
efflagitamus, quatenus sicut ad unguem eas promisit corrigat, superflua quaeque abradendo, et si qua [1062C]
desunt diligenter interserendo. Librum quoque Jerosolymitanum, Jerosolymitano mihi directum, cum epistola in
fronte ipsius apposita miraque dulcedine referta remittimus. Non minimum vero obstupescendo miror, quo
animo libellum praefatum ad compescendum et poliendum direxerit insciolo, et pene nullius scientiae gutta
rigato, cum praesertim nullus poetarum id praesumere audeat. Quippe ubi concatenatio multiplicium
sententiarum consonat, partium quoque junctura regulari censura liberoque gressu discurrit, nihilque lector
diligens absonum inibi reperiat. Verum cum salute submissa jam finem sermonis facimus, et ut Patrem
desideratum videre mereamur intente exposcimus.

HISTORIA HIEROSOLYMITANA BALDRICI ARCHIEPISCOPI.
INCIPIT PROLOGUS DOMINI BALDRICI ARCHIEPISCOPI IN HISTORIA HIEROSOLYMITANA
[1061D] BALDRICUS, Burguliensium fratrum abbas, postea vero Dei misericordia Dolensium archiepiscopus,
licet indignus, omnibus Christianis pacem et veritatem diligere.
2

