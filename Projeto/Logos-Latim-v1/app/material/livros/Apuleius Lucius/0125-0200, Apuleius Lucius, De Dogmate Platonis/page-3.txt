Idcirco autem perfectissimo et pulcherrimo mundo instar pulchrae et perfectae sphaerae a fabricatore deo
quaesitum est, ut sit nihil indigens,sed operiens omnia coercensque contineat, pulcher et admirabilis, sui similis
sibique respondens. Hinc illud etiam: cum septem locorum motushabeantur, progressus et retrocessus,
dexteriores ac sinistri, sursum etiam deorsumque nitentium et quae in gyrum circuitumque torquentur, sex
superioribus remotis, haec una mundo relicta est sapientia[e] et prudentia[e]propria, ut rationabiliter volveretur.
Et hunc quidem mundum nunc sine initio esse dicit, alias originem habere natumque esse: nullum autem eius
exordium atque initium esse ideo quod semper fuerit; nativum vero videri, quod ex his rebus substantia eius et
natura constet, quae nascendi sortitae sunt qualitatem. Hinc et tangitur et videtur sensibusque corporeis est
obvius. Sed quo ei nascendi causam deus praestitit, ideo immortali perseverantia est semper futurus.

IX. Animam vero animantium omnium non esse corpoream nec sane perituram,cum corpore fuerit absoluta,
omniumque gignentium esse seniorem; atque ideo et inperitare et regere ea quorum curam fuerit diligentiamque
sortita; ipsamque semper et per se moveri, agitatricem aliorum, quae natura sui inmota sunt atque pigra. Sed
illam, fontem animarum omnium, caelestem animam, optimam et sapientissimam virtute esse genetricem,
subservire etiam fabricatori deo et praesto esse ad omnia inventa eius pronuntiat. Verum substantiam mentis
huius numeris et modis confici congeminatis ac multiplicatis augmentis incrementisque per se et extrinsecus
partis; et hinc fieri ut musice mundus et canore moveatur.Naturasque rerum binas esse, et earum alteram esse,
quam quidem doxasten appellat ille et quae videri oculis et adtingi manu possit; alteram, quaeveniat in mentem,
cogitabilem et intellegibilem; detur enim venianovitati verborum, rerum obscuritatibus serventi. Et superiorem
quidem partem mutabilem esse ac facilem contuenti, hanc autem, quae mentis acie videtur et penetrabili
cogitatione percipitur atque concipitur, incorruptam, inmutabilem, constantem eandemque et semper esse. Hinc
et duplicem rationem interpretationemque dicit: namque illa visibilis fortuita et non ita perseveranti suspicione
colligitur, at haec intellegibilis vera, perenni et constanti ratione probatur esse.

X. Tempus vero aevi esse imaginem, si quidem tempus movetur, perennitatisfixa et inmota natura est; et ire in
eam tempus, et in eius magnitudinem finiri ac dissolvi posse, si quando hoc decreverit fabricator mundi deus.
Eiusdem temporis spatiis mensuras mundanae conversionis intellegi. Solis quippe et lunae globum hoc agere,
ceterasque stellas, quas nos non recte erroneas et vagas dicimus; nostrae enim super earum cursibus opiniones
disputationesque possunt in errorem intellectum inducere. Ceterum ille rerum ordinator moras progressusque
constituit, ut ne modico quidem errori locus esset. Dies quippe cum noctibus mensium spatia conplete, menses
vicissim annorum orbes involvunt, nec prius quam signa haec luce siderea ardere coeperunt, iniri potuerunt
temporum numeri, perituramque esse observationem conputationis huius, si hic olim chorus antiquus
steterit.Namque ut mensurae et reversiones temporum noscerentur circuitusque mundi videretur, solis incensa
sunt lumina, et vicissim, ut quies desiderata proveniret animantibus, opacitas est inventa noctis. Mensesque
effici, cum luna, circuli sui conpleto curriculo, ad eundem locum, a quo discesserit, revertatur; anni vero spatia
concludi, cum sol quadrinas temporum contigerit vices et ad idem signum fuerit invectus. Horum enim ratio in se
revertentium et a se proficiscentium intellectum cogitationis invenit. Esse autem stellarum nihilominus certos
ambitus legitimis curriculis perpetuo servatos, quos vix hominum sollertia conprehendit. Vnde fit ut et magnus
ille vocitatus annus facile noscatur, cuius tempus inplebitur, cum vagantium stellarum comitatus ad eundem
pervenerit finem novumque sibi exordium et itinera per vias mundi reparaverit.

XI. Globorum vero caelestium, nexorum inter se per vices mutuas, omniumsupremum esse eum qui inerrabili
meatu censetur; eius amplexu ceteros coerceri. Et esse aplanesi primum ordinem, secundum Saturno datum, Iovi
tertium, Martem quartum tenere, quintum Mercurio dari, sextum Veneris esse, septimum solis itineribus incendi,
octavum metiri lunam.Exinde elementis omnia ac principiis occupari. Ignem ante alia superiorem esse, mox aeris
locum, hinc aquae proximum et tunc globum terrae in medio situm, aequalem loco ac figura, inmobilem stare.
Hoc astrorum ignes sphaeris adfixos perpetuis atque indefessis cursibus labi, et hoc animalis deos dicit esse;
sphaerarum vero ingenium ex igni coalitum et fabricatum.Iam ipsa animantium genera in quattuor species
dividuntur, quarum una est ex natura ignis eiusmodi qualem solem ac lunam videmus ceterasque siderum stellas,
alterum ex aeria qualitate hanc etiam daemonum dicit, tertium ex aqua terraque coalescere; et mortale genus
corporum ex eo dividi terrenum atque terrestre sic enim engeion et epigeion censui<t> nuncupanda terrenumque
esse arborum ceterarumque frugum, quae humi fixae vitam trahunt, terrestria vero quae alit ac sustinet
tellus.Deorum trinas nuncupat species, quarum est, prima unus et solus summus ille, ultramundanus,
incorporeus, quem patrem et architectum huius divini orbis superius ostendimus; aliud genus est quale astra
habent ceteraque numina, quos caelicolas nominamus; tertium habent, quos medioximos Romani veteres
appellant, quod (est) sui ratione, sed et loco et potestate diis summis sunt minores, natura hominum profecto
maiores.

3

