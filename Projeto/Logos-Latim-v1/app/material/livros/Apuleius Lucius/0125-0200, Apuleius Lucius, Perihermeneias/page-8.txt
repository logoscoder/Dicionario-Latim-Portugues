uniuersalis abdicatiua. Tantum meminisse debemus subiectiuum ex
dedicatiua trahendum ad illationem in secundo modo atque ideo eam
priorem aestimandam, licet ante abdicatiua enuntietur. Similiter et in
caeteris, quae prior est potestate prior intelligatur. In sexto autem
modo trahitur subiectiuum ex abdicatiua. Haec sola differentia eorum.
Item tertius modus, qui conducit ex dedicatiuis particulari et
uniuersali dedicatiuum particulare directim, ut:
Quoddam iustum honestum,
omne honestum utile;
quoddam igitur iustum utile
Sed si reflexim inferas:
Quoddam igitur utile iustum
septimum modum feceris. Nam, ut dictum est, reflectitur in se
particularis dedicatiua. Quartus modus est, qui conducit ex particulari
dedicatiua et uniuersali abdicatiua abdicatiuum particulare directim,
ut:
Quoddam iustum honestum,
nullum honestum turpe;
quoddam igitur iustum non est turpe
Ex hoc modo contrariae uices inueniuntur prioribus. Octauus et nonus
quippe seruant eius illationem, non ut illi reflexam. Coniugationem
ipsam tantum reflectunt propositionibus /205/ aequipollentibus
mutatoque ordine, ut prior fiat abdicatiua. Atque ideo conducere
dicuntur ambo per coniugationis conuersionem. Nam et si abdicatiuam
uniuersalem quarti conuertas et subicias ei uniuersalem dedicatiuam,
quam conuerterat particularis eius dedicatiua, fiet octauus modus, qui
conducit ex uniuersalibus abdicatiua et dedicatiua particulare a
abdicatiuum reflexim, uelut:
Nullum turpe honestum,
omne honestum iustum;
quoddam igitur iustum non est turpe
Nonus quoque modus per similem conuersionem ex uniuersali abdicatiua
et particulari dedicatiua abdicatiuum particulare conducit reflexim:
Nullum turpe honestum,
quoddam honestum iustum;
quoddam igitur iustum non est turpe
Cur autem solus quartus modus duos genuerit, caeteri singulos, illa
ratio est, quia, primi modi si utramque propositionem conuertamus,
fiet coniugatio irrita duarum particularium, sin alteram tantum, fiet
aut secunda formula aut tertia. Ita secundi modi si utramque
conuertas, fiet coniugatio noni, quam iam ostendimus ex quarto gigni,
quia uniuersalis dedicatiua secundi modi non nisi particulariter
conuerti potest, sin alteram tantum, fiet secunda formula aut tertia.
Ex hisce /206/ igitur in prima formula modis nouem primi quattuor
indemonstrabiles nominentur, non quod demonstrari nequeant, ut
uniuersi maris aestimat<io>, aut quod non demonstrentur, sicut circuli
quadratura, sed quod tam simplices tamque manifesti sint, ut
demonstratione non egeant, adeo ut ipsi caeteros gignant fidemque
illis ex se impertiant.
8

