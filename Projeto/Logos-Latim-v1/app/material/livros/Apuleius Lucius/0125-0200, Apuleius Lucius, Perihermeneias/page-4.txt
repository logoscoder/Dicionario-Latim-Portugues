si ei negatio praeponatur, fiet:
Non omnis uoluptas bonum
tantundem ualens quantum ualebat alterutra eius:
Quaedam uoluptas non est bonum
Hoc in caeteris tribus propositionibus intelligendum est.
[06]
Deinde de conuersione. Conuersibiles propositiones dicuntur
uniuersalis abdicatiua et alterutra eius, id est particularis
dedicatiua, eo quod particulae earum, subiectiua et declaratiua,
possunt semper inter se uersare uices permanente conditione ueritatis
aut falsitatis. Nam ut uera est haec propositio:
Nullus prudens impius
ita, si conuertas partium uices, uerum erit:
Nullus impius prudens
Item ut falsum /197/ est:
Nullus homo animal
ita et, si conuertas, falsum erit:
Nullum animal homo
Pari ratione et particularis dedicatiua conuertitur:
Quidam grammaticus homo est
et contra:
Quidam homo grammaticus est
Quod duae caeterae propositiones semper facere non possunt, quamquam
interdum conuertantur. Nec tamen idcirco conuersibiles dicuntur; nam
quod alicubi fallitur, certo repudiatur. Ergo unaquaeque propositio
per omnes significationes # reperienda est, an etiam conuersa
congruat. Nec uniuerse uerae sunt istae, sed quinque solae: aut enim
proprietas declaratur alicuius aut genus aut differentia aut finis aut
accidens. Nec praeter haec umquam <quicquam> inueniri potest in ulla
propositione, ut si hominem substituas, quicquid de eo dixeris, aut
proprium eius significaueris, ut cachinnabile, aut genus, ut animal,
aut differentiam, ut rationale, aut definitionem, ut animal rationale
mortale, aut accidens, ut orator. Quippe omne declaratiuum alicuius
aut potest eius uicissim fieri subiectiuum aut non potest. Sed si
potest, aut significat quid sit, et est definitio, aut non significat,
et est proprium. Sin autem non potest, aut id est quod in definitione
poni debeat, atque est genus uel differentia, /198/ aut quod non
debeat, et est accidens. Igitur per haec agnoscetur particularis
abdicatiua non esse conuersibilis. Uniuersalis autem dedicatiua et
ipsa quidem non est conuersibilis, sed particulariter tamen potest
conuerti, ut cum sit:
4

