Verum Aristoteles in prima formula quattuor solos indemonstrabiles
prodidit, Theophrastus et caeteri quinque enumerant. Nam propositionem
iungens indefinitam colligensque illationem indefinitam * * * hoc
superuacaneum est /213/ tradere, cum indefinita pro particulari
accipi<a>tur et idem futuri sint modi, qui sunt ex particularibus.
Item iam ostendimus in prima formula quattuor; quos si quis uelit
geminare indefinitam pro particulari accipiens indefinitamque
subiciens illationem, erunt omnes octo et uiginti. Aristo autem
Alexandrinus et nonnulli Peripatetici iuniores quinque alios modos
praeterea suggerunt uniuersalis illationis: in prima formula tres, in
secunda formula duos, pro quibus illi particulares inferunt, quod
perquam ineptum est, cui plus concessum sit, minus concludere.
[14]
Omnes autem modos in tribus eorum formulis certos nonnisi undeuiginti
esse, quos supra ostendimus, comprobatur. Quattuor sunt propositiones:
duae particulares, duae uniuersales. Harum unaquaeque, ut ait
Aristo[teles], ut sit subiecta sibi et aliis tribus praeponitur,
quaterne scilicet coniungitur atque ita senae denae coniugationes in
singulis formulis erunt. Harum sex aequaliter in omnibus non ualent;
duae quidem, cum ex abdicatiuis utrauis alteram praecedit, quattuor
/214/ autem, cum ex particularibus utrauis aut semet praecedit aut
alteri subditur. Nihil enim concludi potest, ubicumque aut duae
particulares sunt aut duae abdicatiuae. Igitur remanent singulis
formulis denae coniugationes. Porro ex his tam in prima quam in
secunda formula duae non ualent, cum uniuersalis dedicatiua
particulari praeponitur. Similiter et in prima et tertia formula duae
recidantur, quibus aut uniuersalis abdicatiua abdicatiuam uniuersalem
aut particularis abdicatiua uniuersalem dedicatiuam antecedit. Quo fit
ut remaneant primae formulae sex coniugationes iam in nouem modis,
reliquis duabus formulis adhuc octonae. Ex quibus una in neutra
probatur, cum uniuersalis abdicatiua praecedit particularem
dedicatiuam. Ex his septenis, quae supersunt iam propriae, sunt in
secunda formula quattuor falsae, cum uniuersalis dedicatiua uel
sibimet ipsi uel particulari suae utrouis loco iungitur uel cum
praecedit alterutra. Item propriae in tertia formula duae non ualent,
cum utrauis abdicatiua /215/ uniuersali dedicatiuae praeponitur.
Reliquas certas esse tres in secunda, quinque tertiae formulae supra
ostendimus, cum eas ad sex coningationes primae formulae redigeremus.
Igitur ex quadraginta octo coningationibus quattuordecim solae
probantur, caeterae triginta quattuor quas enumeraui, merito
repudiantur, quia possunt ex ueris falsa concludere; quod cuiuis
facile est experiri per illas supradictas quinque significationes
[generis proprietatis]. At ex illis quattuordecim quas probauimus non
plures, quam praedictum est, fieri modos docent ipsae illationes, √ù ut
cum directim sumitur tum reflexim, quousque ueritas ipsa passa est.
Praeterea eorum non potest numerus augeri.

This Text fits in with :
Apuleius Platonici Madaurensis opera quae supersunt tom. III: De philosophia libri, ed. Claudio Moreschini,
Stuttgart: Teubner 1991, pp.189-215.

13

