Omnis homo animal
non potest ita conuerti, ut sit:
Omne animal homo
sed particulariter potest:
Quoddam animal homo
Verum hoc in simplici conuersione, quae in conclusionum illationibus
reflexio nominatur. Est enim et altera propositionum conuersio, quae
non tantum ordinem, sed etiam ipsas particulas in contrarium perducit,
ut quae definita est, indefinita fiat, et contra quae indefinita est,
definita. Hanc conuersionem uicissim reliquae duae admittunt,
uniuersalis dedicatiua et particularis abdicatiua, ut:
Omnis homo animal
Omne non animal non homo
item:
Quoddam animal non est rationale
Quoddam non rationale animal
Id ita esse perpetuo, ut dicimus, per illas quinque praedictas species
explorabis.
[07]
Coniugatio autem propositionum dicatur ipsa conexio earum per aliam
communem particulam, qua inter se copulantur; ita enim possunt ad unam
conclusionem consentire. Quae particula communis necesse est aut in
utraque propositione /199/ subiecta sit aut in utraque declarans aut
in altera subiecta, in altera declarans. Tres igitur formulae fiunt,
quarum prima dicatur, cum illa communis particula in altera subiecta,
in altera declarans est. Qui ordo non numeri ratione sed conclusionum
dignitate contentus est. Quippe ultima est formula tertia, quia nihil
in ea nisi particulare concluditur. Hac superior est secunda, quae
habet conclusiones uniuersales, sed tamen abdicatiuas tantum. Et ideo
sic prima pollet, quia in omne genus illationum concluditur. Dico
autem illationem uel illatiuum rogamentum, quod ex acceptionibus
colligitur et infertur. Porro acceptio est propositio, quae conceditur
a respondente, ut si quis ita proponat:
Estne omne honestum bonum?
propositio est, et si assentiri se dicet, fit acceptio remota
interrogatione, quae et ipsa tarmen communiter appellatur propositio:
Omne honestum bonum est
huic iunge alteram acceptionem similiter propositam et concessam:
Omne bonum utile est
Ex hac coniugatione, ut mox ostendemus, primi modi fit illatiuum, si
5

