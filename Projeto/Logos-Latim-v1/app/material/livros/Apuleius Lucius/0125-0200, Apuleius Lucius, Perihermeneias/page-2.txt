ergo dedicat, quid euenerit ei, id est, quid sit. Idcirco dedicatiua, inquiunt, est, quia ei, in quo negauit esse,
dedicat id, quod non uidetur esse. Solum autem abdicatiuum uocant, cui negatiua particula praeponitur. Verum hi
quidem cum in aliis tum in hac re uincuntur, si qui ita rogauerit:
Quod nullam substantiam habet, non est
cogentur enim secundum quod dicunt confiteri esse, quod non est, quod nullam substantiam habet.
[04]
Caeterum propositio, ut ait in Theaeteto Plato, duabus paucissimis orationis partibus constat, nomino et uerbo,
ut:
Apuleius disserit
quod aut uerum aut falsum est et ideo propositio est. Unde quidam rati sunt has duas solas orationis esse partes,
quod ex his solis fieri possit perfecta oratio, /192/ id est, quod abunde sententiam comprehendant. Aduerbia
autem et pronomina et participia et coninuctiones et id genus caetera, quae grammatici numerant, non magis
partes orationis esse quam nauium aplustria et hominum pilos aut certe in uniuersa compage orationis uice
clauorum et picis et glutinis deputanda. Porro ex duabus praedictis partibus altera subiectiua nominatur uelut
subdita, ut:
Apuleius
altera declaratiua ut:
Disserit
Non disserit
declarat enim quid faciat Apuleius. Licet autem eadem ui manenteutramuis partem in plura uerba protendere, ut
si pro "Apuleio" dicas "philosophum Platonicum Madaurensem", item pro "disserendo" dicas eum "uti oratione".
Plerumque autem subiectiua minor est, declaratiua maior et non hanc modo sed alias quoque subiectiuas
comprehendens, non enim solus Apuleius disserit sed et alii plurimi, qui sub eadem declaratione possunt
contineri, nisi forte proprium cuiuspiam de eo declaretur, ut si dicas:
Qui equus est, hinnibile est
at proprium est equi hinnire. Et idcirco in his propriis par est declaratiua, par subdita, ac non ut in caeteris maior,
quippe cumeadem possit mutata uice subdita fieri et, quam prius habuerit subditam, nunc habere sui
declaratiuam, ut si uerso ordine ita dicas:
Quod hinnibile est, equus est
At non itidem, ubi impares partes, conuertere uices possis. Non enim, quia uerum est omnem hominem animal
esse, idcirco, si conuertas, uerum erit omne animal hominem /193/ esse. Neque enim ut proprium est equi
hinnibile, ita proprium est homini animal esse, cum sint animalia alia innumera. Agnoscitur hic de pluribus
declaratiua, licet conuerso ordine rogamentum proponatur, primo, quod plura comprehendere potest declaratiua
quam subdita, dehinc, quod nunquam uocabulo sed semper uerbo terminatur, quo praecipue etiam in illis
proprietatibus a pari subiectiua discernitur. Id etiam pro similitudine tenendum est, quia, ut sunt propositiones
definitae et indefinitae, ita etiam constat particulas tam subiectiuas quam declaratiuas partim definitas esse, ut:
homo
animal
partim indefinitas, ut:
non homo
2

