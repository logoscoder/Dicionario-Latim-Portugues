APULEIUS:
*PERIHERMENEIAS*
[01]
/189/ Studium sapientiae, quod philosophiam uocamus, plerisque uidetur tres species seu partes habere:
naturalem, moralem et de qua nunc dicere proposui rationalem, qua continetur ars disserendi. Sed cum
disseramus oratione, cuius uariae species sunt, ut imperandi mandandi succensendi optandi uouendi irascendi
odiendi inuidendi fauendi miserandi admirandi contemnendi obiurgandi paenitendi deplorandi tum uoluptatem
afferendi tum metum incutiendi, in quibus oratoris excellentis est lata anguste, angusta late, uulgata decenter,
noua usitate, usitata noue * * *, extenuare magna, maxima /190/ e minimis posse efficere aliaque id genus
plurima: est una inter has ad propositum potissima quae pronuntiabilis appellatur, absolutam sententiam
comprehendens, sola ex omnibus ueritati aut falsitati obnoxia, quam uocat Sergius effatum, Varro proloquium,
Cicero enuntiatum, Graeci *protasin* tum *axioma*, ego uerbum e uerbo tum protensionem tum rogamentum;
familiarius tamen dicetur propositio.
[02]
Propositionum igitur, perinde ut ipsarum conclusionum, duae species:
altera praedicatiua, quae etiam simplex est, ut si dicamus:
Qui regnat, beatus est
altera substitutiua uel conditionalis, quae iam composita est, ut si aias:
Qui regnat, si sapit, beatus est
(substituis enim conditionem, qua, nisi sapiens est, non sit beatus), nos nunc de praedicatiua dicemus, quia
natura prior est ac uelut elementum substitutiuae.
[03]
Sunt et aliae differentiae, quantitatis ac qualitatis. Quantitatis
quidem, quod aliae uniuersales sunt, ut:
Omne spirans uiuit
aliae particulares, ut:
Quaedam animalia non spirant
aliae indefinitae, ut:
Animal spirat
non enim definit, utrum omne an aliquod, sed tamen pro particolari semper ualet, quia tutius est id ex incerto
accipere, /191/ quod minus est. Qualitatis autem quod aliae dedicatiuae sunt, quae dedicant aliquid de quopiam,
ut:
Virtus bonum est
dedicat enim uirtuti inesse bonitatem, aliae abdicatiuae, quae abdicant aliquid de quopiam, ut:
Voluptas non est bonum
abdicat enim uoluptati inesse bonitatem. At Stoici hanc quoque dedicatiuam putant, cum inquiunt:
Euenit cuidam uoluptati bonum non esse
1

