directim, /200/ uniuersale:
Omne igitur honestum utile est
si reflexim, particulare:
Quoddam igitur utile honestum est
quia particulariter tantum in reflexionibus conuerti potest
uniuersalis dedicatiua. Directim autem dico inferri, cum eadem
particula subiecta est tam in coniugatione quam in ipsa illatione
itemque declarans eadem, cum est utrobique; reflexim uero, cum hoc fit
uersa uice. Caeterum tota ratiocinatio ista, quae acceptionibus et
illatione constat, collectio uel conclusio nominatur. Secundum
Aristotelem commodissime potest ita definiri:
Oratio, in qua concessis aliquibus aliud quiddam praeter illa,
quae concessa sunt, necessario euenit sed per illa ipsa concessa.
In qua definitione et orationis species non alia quam pronuntiabilis
intellegenda est, quae, ut supra diximus, sola aut uera est aut falsa,
et concessis aliquibus pluraliter dictum est, quia ex una acceptione
non fit collectio, licet Antipatro Stoico contra omnium sententiam
uideatur plena conclusio esse:
Vides, uiuis igitur
cum sit illo modo plena:
Si uides, uiuis;
atqui uides,
uiuis igitur.
Item, quia /201/ concludere uolumus, non quod concessum est nobis, sed
quod negatum, idcirco in definitione dixit: "aliud quiddam praeter
illa, quae concessa sunt, necessario euenire". Quapropter superuacanei
sunt moduli Stoicorum non idem differenter peragentes:
Aut dies est aut nox;
atqui dies est
item idem geminantes:
Si dies est, dies est;
dies igitur est.
Frustra enim colligunt, quod sine controuersia ultro conceditur. Illud
potius uerisimile est, cum dico:
Si dies est, lucet;
atqui dies est,
igitur lucet
nam aliud collegi praeter quod accepi. Nam quod est in conclusione
"lucet", fuerat et in propositione. Hoc tamen ita refutabimus, aliter
dici in conclusione "igitur lucet", ut ostendatur nunc lucere, aliter
in propositione acceptum, in qua non est dictum nunc lucere, sed
tantum consequens esse, ut, si dies sit, utique et luceat. Multum
autem refert, itane nunc affirmes aliquid esse an tantum solere esse,
cum aliud /202/ quiddam praecesserit. Ita illud, quod in eadem
6

