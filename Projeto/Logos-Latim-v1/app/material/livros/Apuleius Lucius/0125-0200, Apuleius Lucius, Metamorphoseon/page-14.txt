[16] Nunc etiam adulescentem quendam Boeotium summe decorum efflictim deperit totasque artis manus
machinas omnes ardenter exercet. Audivi vesperi, meis his, inquam, auribus audivi, quod non celerius sol caelo
ruisset noctique ad exercendas inlecebras magiae maturius cessisset, ipsi soli nubilam caliginem et perpetuas
tenebras comminantem. Hunc iuvenem, cum e balneis rediret ipsa, tonstrinae residentem hesterna die forte
conspexit ac me capillos eius, qui iam caede cultorum desecti humi iacebant, clanculo praecipit auferre. Quos me
sedulo furtimque colligentem tonsor invenit, et quod alioquin publicitus maleficae disciplinae perinfames sumus,
adreptam inclementer increpat: "Tune, ultima, non cessas subinde lectorum iuvenum capillamenta surripere?
Quod scelus nisi tandem desines, magistratibus te constanter obiciam." Et verbum facto secutus immissa manu
scrutatus e mediis papillis meis iam capillos absconditos iratus abripit. Quo gesto graviter adfecta mecumque
reputans dominae meae mores, quod huius modi repulsa satis acriter commoveri meque verberare saevissime
consuevit, iam de fuga consilium tenebam, sed istud quidem tui contemplatione abieci statim.
[17] Verum cum tristis inde discederem ne prorsus vacuis manibus redirem, conspicor quendam forficulis
attondentem caprinos utres; quos cum probe constrictos inflatosque et iam pendentis cernerem, capillos eorum
humi iacentes flavos ac per hoc illi Boeotio iuveni consimiles plusculos aufero eosque dominae meae dissimulata
veritate trado. Sic noctis initio, priusquam cena te reciperes, Pamphile mea iam vecors animi tectum scandulare
conscendit, quod altrinsecus aedium patore perflabili nudatum, ad omnes orientales ceterosque <plerosque>
aspectus pervium, maxime his artibus suis commodatum secreto colit. Priusque apparatu solito instruit feralem
officinam, omne genus aromatis et ignorabiliter lamminis litteratis et infelicium navium durantibus damnis
<repletam>, defletorum, sepultorum etiam, cadaverum expositis multis admodum membris; hic nares et digiti,
illic carnosi clavi pendentium, alibi trucidatorum servatus cruor et extorta dentibus ferarum trunca calvaria.
[18] Tunc decantatis spirantibus fibris libat vario latice, nunc rore fontano, nunc lacte vaccino, nunc melle
montano, libat et mulsa. Sic illos capillos in mutuos nexus obditos atque nodatos cum multis odoribus dat vivis
carbonibus adolendos. Tunc protinus inexpugnabili magicae disciplinae potestate et caeca numinum coactorum
violentia illa corpora, quorum fumabant stridentes capilli, spiritum mutuantur humanum et sentiunt et audiunt et
ambulant et, qua nidor suarum ducebat exuviarum, veniunt et pro illo iuvene Boeotio aditum gestientes fores
insiliunt: cum ecce crapula madens et improvidae noctis deceptus caligine audacter mucrone destricto in insani
modum Aiacis armatus, non ut ille vivis pecoribus infestus tota laniavit armenta, sed longe <tu> fortius qui tres
inflatos caprinos utres exanimasti, ut ego te prostratis hostibus sine macula sanguinis non homicidam nunc sed
utricidam amplecterer."
[19] Adrisi lepido sermoni Photidis et in vicem cavillatus: "Ergo igitur iam et ipse possum" inquam "mihi
primam virtutis adoriam ad exemplum duodeni laboris Herculei numerare vel trigemino corpori Geryonis vel
triplici formae Cerberi totidem peremptos utres coaequando. Sed ut ex animo tibi volens omne delictum quo me
tantis angoribus inplicasti remittam, praesta quod summis votis expostulo, et dominam tuam, cum aliquid huius
divinae disciplinae molitur, ostende. Cum deos invocat, <vel> certe cum reformatur, videam; sum namque coram
magicae noscendae ardentissimus cupitor. Quamquam mihi nec ipsa tu videare rerum <istarum> rudis vel
expers. Scio istud et plane sentio, cum semper alioquin spretorem matronalium amplexuum sic tuis istis
micantibus oculis et rubentibus bucculis et renidentibus crinibus et hiantibus osculis et flagrantibus papillis in
servilem modum addictum atque mancipatum teneas volentem. Iam denique nec larem requiro nec domuitionem
paro et nocte ista nihil antepono."
[20] "Quam vellem" [inquit] respondit illa "praestare tibi, Luci, quod cupis, sed praeter invidos mores in
solitudinem semper abstrusa et omnium praesentia viduata solet huius modi secreta perficere. Sed tuum
postulatum praeponam periculo meo idque observatis opportunis temporibus sedulo perficiam, modo, ut initio
praefata sum, rei tantae fidem silentiumque tribue." Sic nobis garrientibus libido mutua et animos simul et
membra suscitat. Omnibus abiectis amiculis hactenus denique intecti atque nudati bacchamur in Venerem, cum
quidem mihi iam fatigato de propria liberalitate Photis puerile obtulit corollarium; iamque luminibus nostris
vigilia marcidis infusus sopor etiam in altum diem nos attinuit.
[21] Ad hunc modum transactis voluptarie paucis noctibus quadam die percita Photis ac satis trepida me accurrit
indicatque dominam suam, quod nihil etiam tunc in suos amores ceteris artibus promoveret, nocte proxima in
avem sese plumaturam atque ad suum cupitum sic devolaturam; proin memet ad rei tantae speculam caute
praepararem. Iamque circa primam noctis vigiliam ad illud superius cubiculum suspenso et insono vestigio me
perducit ipsa perque rimam ostiorum quampiam iubet arbitrari, quae sic gesta sunt. Iam primum omnibus laciniis
se devestit Pamphile et arcula quadam reclusa pyxides plusculas inde depromit, de quis unius operculo remoto
atque indidem egesta unguedine diuque palmulis suis adfricta ab imis unguibus sese totam adusque summos
capillos perlinit multumque cum lucerna secreto conlocuta membra tremulo succussu quatit. Quis leniter
fluctuantibus promicant molles plumulae, crescunt et fortes pinnulae, duratur nasus incurvus, coguntur ungues
adunci. Fit bubo Pamphile. Sic edito stridore querulo iam sui periclitabunda paulatim terra resultat, mox in altum
sublimata forinsecus totis alis evolat.
[22] Et illa quidem magicis suis artibus volens reformatur, at ego nullo decantatus carmine praesentis tantum
facti stupore defixus quidvis aliud magis videbar esse quam Lucius: sic exterminatus animi attonitus in amentiam
vigilans somniabar; defrictis adeo diu pupulis an vigilarem scire quaerebam. Tandem denique reversus ad
14

