TIT. 2. DE LEGITIMA ADGNATORUM SUCCESSIONE.
Si nemo suus heres, vel eorum quos inter suos heredes praetor vel constitutiones vocant, extat aut successionem
quoquo modo amplectatur: tunc ex lege duodecim tabularum ad adgnatum proximum hereditas pertinet. 1. Sunt
autem adgnati, ut primo quoque libro tradidimus, cognati per virilis sexus personas cognatione iuncti, quasi a
patre cognati. itaque eodem patre nati fratres adgnati sibi sunt, qui et consanguinei vocantur, nec requiritur an
etiam eandem matrem habuerint. item patruus fratris filio et invicem is illi adgnatus est. eodem numero sunt
fratres patrueles, id est qui ex duobus fratribus procreati sunt, qui etiam consobrini vocantur. qua ratione etiam
ad plures gradus adgnationis pervenire poterimus. hi quoque, qui post mortem patris nascuntur, nanciscuntur
consanguinitatis iura. non tamen omnibus simul adgnatis dat lex hereditatem, sed his qui tunc proximo gradu
sunt cum certum esse coeperit aliquem intestatum decessisse. 2. Per adoptionem quoque adgnationis ius
consistit, veluti inter filios naturales et eos quos pater eorum adoptavit (nec dubium est, quin proprie
consanguinei appellentur): item si quis ex ceteris adgnatis tuis, veluti frater aut patruus aut denique is qui
longiore gradu est, aliquem adoptaverit, adgnatio inter vos esse non dubitatur. 3. Ceterum inter masculos quidem
adgnationis iure hereditas etiam longissimo gradu ultro citroque capitur. quod ad feminas vero ita placebat ut
ipsae consanguinitatis iure tantum capiant hereditatem si sorores sint, ulterius non capiant: masculi vero ad
earum hereditates, etiam si longissimo gradu sint, admittantur. qua de causa fratris tui aut patrui tui filiae vel
amitae tuae hereditas ad te pertinebat, tua vero ad illas non pertinebat. quod ideo ita constitutum erat, quia
commodius videbatur, ita iura constitui ut plerumque hereditates ad masculos confluerent. sed quia sane
iniquum erat in universum eas quasi extraneas repelli, praetor eas ad bonorum possessionem admittebat ea parte
qua proximitatis nomine bonorum possessionem pollicetur: ex qua parte ita scilicet admittuntur, si neque
adgnatus ullus nec proximior cognatus interveniat. 3a. Et haec quidem lex duodecim tabularum nullo modo
introduxit, ased simplicitatem legibus amicam amplexa, simili modo omnes adgnatos sive masculos sive feminas
cuiuscumque gradus ad similitudinem suorum invicem ad successionem vocabat: media autem iurisprudentia
quae erat lege quidem duodecim tabularum iunior imperiali autem dispositione anterior, subtilitate quadam
excogitata, praefatam differentiam inducebat et penitus eas a successione adgnatorum repellebat, omni alia
successione incognita, donec praetores, paulatim asperitatem iuris civilis corrigentes, sive quod deest
adimplentes, humano proposito alium ordinem suis edictis addiderant et, cognationis linea proximitatis nomine
introducta, per bonorum possessionem eas adiuvabant et pollicebantur his bonorum possessionem quae unde
cognati appellatur. 3b. Nos vero legem duodecim tabularum sequentes et eius vestigia in hac parte conservantes
laudamus quidem praetores suae humanitatis, non tamen eos inplenum causae mederi invenimus: quare etenim,
uno eodemque gradu naturali concurrente et adgnationis titulis tam in masculis quam in feminis aequa lance
constitutis, masculis quidem dabatur ad successionem venire omnium adgnatorum, ex adgnatis autem mulieribus
nullis penitus nisi soli sorori ad adgnatorum successionem patebat aditus? ideo in plenum omnia reducentes et
ad ius duodecim tabularum eandem dispositionem exaequantes, nostra constitutione sanximus omnes legitimas
personas, id est per virilem sexum descendentes, sive masculini sive feminini generis sunt, simili modo ad iura
successionis legitimae ab intestato vocari secundum gradus sui praerogativam, nec ideo excludendas quia
consanguinitatis iura sicuti germanae non habent. 4. Hoc etiam addendum nostrae constitutioni existimavimus, ut
transferatur unus tantummodo gradus a iure cognationis in legitimam successionem, ut non solum fratris filius et
filia secundum quod iam definivimus ad successionem patrui sui vocentur, sed etiam germanae consanguineae
vel sororis uterinae filius et filia soli et non deinceps personae una cum his ad iura avunculi sui perveniant et
mortuo eo, qui patruus quidem est fratris sui filiis, avunculus autem sororis suae suboli, simili modo ab utroque
latere succedant, tamquam si omnes ex masculis descendentes legitimo iure veniant, scilicet ubi frater et soror
superstites non sunt (his etenim personis praecedentibus et successionem admittentibus ceteri gradus remanent
penitus semoti): videlicet hereditate non ad stirpes, sed in capita dividenda.
5. Si plures sint gradus adgnatorum, aperte lex duodecim tabularum proximum vocat: itaque si verbi gratia sit
frater defuncti et alterius fratris filius aut patruus, frater potior habetur. et quamvis singulari numero usa lex
proximum vocet, tamen dubium non est quin et, si plures sint eiusdem gradus, omnes admittantur: nam et proprie
proximus ex pluribus gradibus intellegitur et tamen dubium non est quin, licet unus sit gradus adgnatorum,
pertineat ad eos hereditas. 6. Proximus autem, si quidem nullo testamento facto quisque decesserit, per hoc
tempus requiritur quo mortuus est is cuius de hereditate quaeritur. quodsi facto testamento quisquam decesserit,
per hoc tempus requiritur quo certum esse coeperit, nullum ex testamento heredem extaturum: tum enim proprie
quisque intellegitur intestatus decessisse. quod quidem aliquando longo tempore declaratur: in quo spatio
temporis saepe accidit, ut proximiore mortuo, proximus esse incipiat qui moriente testatore non erat proximus.
7. Placebat autem in eo genere percipiendarum hereditatum successionem non esse, id est ut, quamvis proximus,
qui secundum ea quae diximus vocatur ad hereditatem, aut spreverit hereditatem aut antequam adeat decesserit,
nihilo magis legitimo iure sequentes admittuntur. quod iterum praetores imperfecto iure corrigentes, non in
totum sine adminiculo relinquebant, sed ex cognatorum ordine eos vocabant, utpote adgnationis iure eis recluso.
36

