sibi esse heredem et cui libertatem tribuere, potest videri sine scripto hoc modo esse testatus, et voluntas eius rata
habenda est. ceterum si, ut plerumque sermonibus fieri solet, dixit alicui : ‘ ego te heredem facio ’ aut ‘ tibi
bona mea relinquo ’, non oportet hoc pro testamento observari. nec ullorum magis interest quam ipsorum quibus
id privilegium datum est, eiusmodi exemplum non admitti: alioquin non difficulter post mortem alicuius militis
testes existent, qui adfirment se audisse dicentem aliquem, relinquere se bona cui visum sit, et per hoc iudicia
vera subvertentur. ’ 2. Quin immo et mutus et surdus miles testamentum facere potest. 3. Sed hactenus hoc illis
a principalibus constitutionibus conceditur, quatenus militant et in castris degunt: post missionem vero veterani
vel extra castra si faciant adhuc militantes testamentum, communi omnium civium Romanorum iure facere
debent. et quod in castris fecerint testamentum non communi iure, sed quomodo voluerint, post missionem intra
annum tantum valebit. quid igitur, si intra annum quidem decesserit, condicio autem heredi adscripta post
annum extiterit? an quasi militis testamentum valeat? et placet, valere quasi militis. 4. Sed et si quis ante
militiam non iure fecit testamentum et miles factus et in expeditione degens resignavit illud et quaedam adiecit
sive detraxit vel alias manifesta est militis voluntas hoc valere volentis, dicendum est, valere testamentum quasi
ex nova militis voluntate. 5. Denique et si in adrogationem datus fuerit miles vel filiusfamilias emancipatus est,
testamentum eius quasi militis ex nova voluntate valet nec videtur capitis deminutione irritum fieri.
6. Sciendum tamen est, quod ad exemplum castrensis peculii tam anteriores leges quam principales
constitutiones quibusdam quasi castrensia dederunt peculia, atque eorum quibusdam permissum erat etiam in
potestate degentibus testari. quod nostra constitutio latius extendens, permisit omnibus in his tantummodo
peculiis testari quidem, sed iure communi : cuius constitutionis tenore perspecto, licentia est nihil eorum quae
ad praefatum ius pertinent ignorare.

TIT. 12. QUIBUS NON EST PERMISSUM TESTAMENTA FACERE.
Non tamen omnibus licet facere testamentum. statim enim hi qui alieno iuri subiecti sunt testamenti faciendi ius
non habent, adeo quidem ut, quamvis parentes eis permiserint, nihilo magis iure testari possint: exceptis his quos
antea enumeravimus, et praecipue militibus qui in potestate parentum sunt, quibus de eo quod in castris
adquisierint permissum est ex constitutionibus principum testamentum facere. quod quidem initio tantum
militantibus datum est tam ex auctoritate divi Augusti quam Nervae nec non optimi imperatoris Traiani; postea
vero subscriptione divi Hadriani etiam dimissis militia, id est veteranis, concessum est. itaque si quidem fecerint
de castrensi peculio testamentum, pertinebit hoc ad eum quem heredem reliquerint: si vero intestati decesserint,
nullis liberis vel fratribus superstitibus, ad parentes eorum iure communi pertinebit. ex hoc intellegere
possumus, quod in castris adquisierit miles qui in potestate patris est, neque ipsum patrem adimere posse neque
patris creditores id vendere vel aliter inquietare neque, patre mortuo, cum fratribus esse commune, sed scilicet
proprium eius esse id quod in castris adquisierit, quamquam iure civili omnium qui in potestate parentum sunt
peculia perinde in bonis parentum computantur acsi servorum peculia in bonis dominorum numerantur: exceptis
videlicet his quae ex sacris constitutionibus, et praecipue nostris, propter diversas causas non adquiruntur.
praeter hos igitur qui castrense peculium vel quasi castrense habent, si quis alius filiusfamilias testamentum
fecerit, inutile est, licet suae potestatis factus decesserit. 1. Praeterea testamentum facere non possunt impuberes,
quia nullum eorum animi iudicium est; item furiosi, quia mente carent. nec ad rem pertinet, si impubes postea
pubes factus aut furiosus postea compos mentis factus fuerit et decesserit. furiosi autem si per id tempus fecerint
testamentum quo furor eorum intermissus est iure testati esse videntur, certe eo quod ante furorem fecerint
testamento valente: nam neque testamenta recte facta neque aliud ullum negotium recte gestum postea furor
interveniens peremit. 2. Item prodigus, cui bonorum suorum administratio interdicta est, testamentum facere non
potest, sed id quod ante fecerit quam interdictio ei bonorum fiat ratum est. 3. Item mutus et surdus non semper
facere testamentum possunt. utique autem de eo surdo loquimur qui omnino non exaudit, non qui tarde exaudit:
nam et mutus is intellegitur qui eloqui nihil potest, non qui tarde loquitur. saepe autem etiam litterati et eruditi
homines variis casibus et audiendi et loquendi facultatem amittunt: unde nostra constitutio etiam his subvenit, ut
certis casibus et modis secundum normam eius possint testari, aliaque facere quae eis permissa sunt. sed si quis
post testamentum factum valetudine aut quolibet alio casu mutus aut surdus esse coeperit, ratum nihilo minus
eius remanet testamentum. 4. Caecus autem non potest facere testamentum nisi per observationem quam lex divi
Iustini patris mei introduxit. 5. Eius, qui apud hostes est, testamentum quod ibi fecit non valet, quamvis redierit:
sed quod dum in civitate fuerat fecit, sive redierit, valet iure postliminii, sive illic decesserit, valet ex lege
Cornelia.

TIT. 13. DE EXHEREDATIONE LIBERORUM.
22

