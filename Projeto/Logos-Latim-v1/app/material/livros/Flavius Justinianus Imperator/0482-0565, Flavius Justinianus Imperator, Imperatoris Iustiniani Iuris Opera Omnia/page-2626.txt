Si auro vel argento facto per fideicommissum relicto mora
intervenerit, an usurarum aestimatio facienda sit, tractari
solet. plane si materiam istam ideo relinquit, ut ea distracta
pecuniaque refecta fideicommissa solverentur aut alimenta
praestarentur, non oportere frustrationem impunitam esse
responderi oportet: quod si forte ideo relinquit, ut his vasis
uteretur, non sine rubore desiderabuntur usurae ideoque
non exigentur.
Dig. 22.1.4pr.
Papinianus 27 quaest.
Si stipulatus sis rem dari vacuamque possessionem tradi,
fructus postea captos actione incerti ex stipulatu propter
inferiora verba consecuturum te ratio suadet. an idem de
partu ancillae responderi possit, considerandum est. nam
quod ad verba superiora pertinet, sive factum rei
promittendi sive effectum per traditionem dominii

transferendi continent, partus non continetur: verum si
emptor a venditore novandi animo ita stipulatus est,
factum tradendi stipulatus intellegitur, quia non est
verisimile plus venditorem promisisse, quam iudicio empti
praestare compelleretur. sed tamen propter illa verba "
vacuamque possessionem tradi" potest dici partus quoque
rationem committi incerti stipulatione: etenim ancilla
tradita partum postea editum in bonis suis reus stipulandi
habere potuisset.
Dig. 22.1.4.1
Papinianus 27 quaest.
Si post contractam emptionem ante interpositam
stipulationem partus editus aut aliquid per servum
venditori adquisitum est, quod ex stipulatu consequi non
poterit, iudicio empti consequitur: id enim quod non
transfertur in causam novationis iure pristino peti potest.
Dig. 22.1.5
Papinianus 28 quaest.
Generaliter observari convenit bonae fidei iudicium non
recipere praestationem, quae contra bonos mores
desideretur.
Dig. 22.1.6pr.
Papinianus 29 quaest.
Cum de in rem verso cum herede patris vel domini
ageretur et usurarum quaestio moveretur, imperator
antoninus ideo solvendas usuras iudicavit, quod eas ipse
dominus vel pater longo tempore praestitisset.

2626

