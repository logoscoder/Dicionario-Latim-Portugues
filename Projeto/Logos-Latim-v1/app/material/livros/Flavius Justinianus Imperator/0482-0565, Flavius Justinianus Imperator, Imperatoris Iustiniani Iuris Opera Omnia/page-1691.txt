Dig. 6.2.16
Paulus not. ad pap. 10 quaest.
Exceptio iusti dominii publicianae obicienda est.
Dig. 6.2.17
Nerva 3 membr.
Publiciana actio non ideo comparata est, ut res domino
auferatur: eiusque rei argumentum est primo aequitas,
deinde exceptio " si ea res possessoris non sit": sed ut is, qui
bona fide emit possessionemque eius ex ea causa nactus
est, potius rem habeat.
Dig. 6.3.0. Si ager vectigalis, id est emphyteuticarius,
petatur.
Dig. 6.3.1pr.
Paulus 21 ad ed.

Agri civitatium alii vectigales vocantur, alii non. vectigales
vocantur qui in perpetuum locantur, id est hac lege, ut
tamdiu pro his vectigal pendatur, quamdiu neque ipsis,
qui conduxerint, neque his, qui in locum eorum
successerunt, auferri eos liceat: non vectigales sunt, qui ita
colendi dantur, ut privatim agros nostros colendos dare
solemus.
Dig. 6.3.1.1
Paulus 21 ad ed.
Qui in perpetuum fundum fruendum conduxerunt a
municipibus, quamvis non efficiantur domini, tamen
placuit competere eis in rem actionem adversus quemvis
possessorem, sed et adversus ipsos municipes,
Dig. 6.3.2
Ulpianus 17 ad sab.
Ita tamen si vectigal solvant.
Dig. 6.3.3
Paulus 21 ad ed.
Idem est et si ad tempus habuerint conductum nec tempus
conductionis finitum sit.
Ius
Romanum Justinian The Latin
Library
The Classics

1691

