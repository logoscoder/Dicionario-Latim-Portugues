De rebus, quas divortii causa quondam uxorem tuam
abstulisse proponis, rerum amotarum actione contra
successores eius non in solidum, sed quantum ad eos
pervenit, quod si res extent, dominii vindicatione uti non
prohiberis. * diocl. et maxim. aa. et cc. quartioni. * <a 290
vel 293 d. v non. dec. ipsis aa. conss.>
CJ.5.22.0. Ne pro dote mulieri bona mariti addicantur.
CJ.5.22.1: Imperatores Diocletianus, Maximianus
Ut uxori pro dote addicantur bona quondam mariti, iure
prohibitum est. sane si nullo relicto successore non idoneus
decessit, secundum iuris formam, quatenus successionis
modus patitur, indemnitati tuae consulere non prohiberis.
* diocl. et maxim. aa. et cc. apollinariae. * <a 293 d. v non.
dec. aa. conss.>
CJ.5.23.0. De fundo dotali.
CJ.5.23.1: Imperatores Severus, Antoninus
Si aestimata praedia data essent in dotem et convenisset, ut
electio mulieri servetur, nihilo minus lex iulia locum habet.

est autem alienatio omnis actus, per quem dominium
transfertur. * sev. et ant. aa. didae. * <a 213 pp. xii k. mart.
antonino a. iiii et balbino conss.>
CJ.5.23.2: Imperator Gordianus
Mariti, qui fundum communem cum alio in dotem
inaestimatum acceperunt, ad communi dividundo
iudicium provocare non possunt, licet ipsi possint
provocari. * gord. a. domitianae. * <a 241 pp. v non. oct.
gordiano a. ii et pompeiano conss.>
CJ.5.24.0. Divortio facto apud quem liberi morari vel
educari debent.
CJ.5.24.1: Imperatores Diocletianus, Maximianus
Licet neque nostra neque divorum parentium nostrorum
ulla constitutione caveatur , ut per sexum liberorum inter
parentes divisio celebretur, competens tamen iudex
aestimabit, utrum apud patrem an apud matrem
matrimonio separato filii morari ac nutriri debent. * diocl.
et maxim. aa. et cc. caelestinae. * <a 294 s. xvi k. iul. beroae
cc. conss.>
CJ.5.25.0. De alendis liberis ac parentibus.
CJ.5.25.1: Imperator pius
Parentum necessitatibus liberos succurrere iustum est. *
pius a. basso. * < sine die et consule.>

452

