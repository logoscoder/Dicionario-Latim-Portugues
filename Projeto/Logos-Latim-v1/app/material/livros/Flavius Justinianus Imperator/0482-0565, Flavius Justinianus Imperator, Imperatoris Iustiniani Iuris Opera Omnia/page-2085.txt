Ulpianus 11 ad ed.
Sed et si quis rem alienam mihi pignori dederit sciens
prudensque vel si quis alii obligatam mihi obligavit nec me
de hoc certioraverit, eodem crimine plectetur. plane si ea
res ampla est et ad modicum aeris fuerit pignerata, dici
debebit cessare non solum stellionatus crimen, sed etiam
pigneraticiam et de dolo actionem, quasi in nullo captus
sit, qui pignori secundo loco accepit.
Dig. 13.7.37
Paulus 5 ad plaut.
Si pignus mihi traditum locassem domino, per locationem
retineo possessionem, quia antequam conduceret debitor,
non fuerit eius possessio, cum et animus mihi retinendi sit
et conducenti non sit animus possessionem apiscendi.
Dig. 13.7.38
Modestinus 1 diff.
Pupillo capienti pignus propter metum pigneraticiae
actionis necessaria est tutoris auctoritas.
Dig. 13.7.39
Modestinus 4 resp.
Gaius seius ob pecuniam mutuam fundum suum lucio titio
pignori dedit: postea pactum inter eos factum est, ut

creditor pignus suum in compensationem pecuniae suae
certo tempore possideret: verum ante expletum tempus
creditor cum suprema sua ordinaret, testamento cavit, ut
alter ex filiis suis haberet eum fundum et addidit " quem
de lucio titio emi", cum non emisset: hoc testamentum inter
ceteros signavit et gaius seius, qui fuit debitor. quaero, an
ex hoc quod signavit praeiudicium aliquod sibi fecerit, cum
nullum instrumentum venditionis proferatur, sed solum
pactum, ut creditor certi temporis fructus caperet.
herennius modestinus respondit contractui pignoris non
obesse, quod debitor testamentum creditoris, in quo se
emisse pignus expressit, signasse proponitur.
Dig. 13.7.40pr.
Papinianus 3 resp.
Debitor a creditore pignus quod dedit frustra emit, cum rei
suae nulla emptio sit: nec si minoris emerit et pignus petat
aut dominium vindicet, ei non totum debitum offerenti
creditor possessionem restituere cogetur.
Dig. 13.7.40.1

2085

