vel potestativa vel mixta, quarum eventus ex fortuna vel ex
honoratae personae voluntate vel ex utroque pendeat, vel
sub incerta die, expectare oportet condicionis eventum, sub
qua fuerit derelictum, vel diem, ut tunc cedat, cum vel
condicio impleatur vel dies incertus extiterit. quod si in
medio is, qui ex testamento lucrum sortitus est, decedat vel
eo superstite condicio defecerit, hoc, quod ideo non
praevaluit, manere disponimus simili modo apud eos, a
quibus relictum est, nisi et hic vel substitutus relictum
accipiat vel coniunctus sive heres sive legatarius hoc sibi
adquirat, cum certi iuris sit et in institutionibus et legatis et
fideicommissis et mortis causa donationibus posse
substitui. <a 534 d.K.Iun.Constantinopoli dn.Iustiniano pp.
A.Iiii et paulino vc.Conss.>
CJ.6.51.1.8: Imperator Justinianus
Sed ut manifestetur, pro qua parte manere oportet hoc,
quod fuerit defectum, apud eos, ex quibus sit derelictum,
sancimus, si quidem ad heredes lucrum perveniat, pro
parte hereditaria fieri eius distributionem, cum et ab ipsis
simili modo , si valuisset, praestaretur, nisi nominatim ab
uno vel ex certis heredibus fuerat relictum: tunc enim,
quemadmodum solus vel soli praestabant, ita et lucrum
sentiant. <a 534 d.K.Iun.Constantinopoli dn.Iustiniano pp.
A.Iiii et paulino vc.Conss.>
CJ.6.51.1.8a: Imperator Justinianus
Sin autem legatarii vel fideicommissarii sint vel mortis
causa donatione honorati vel alia forte persona, quae
fideicommisso praegravari potest, et hoc evanescat, manere
hoc apud enumeratas personas sancimus pro virili
omnimodo portione, id est pro numero personarum. <a
534 d.K.Iun.Constantinopoli dn.Iustiniano pp.A.Iiii et
paulino vc.Conss.>

CJ.6.51.1.9: Imperator Justinianus
Ne autem hoc, quod non ineleganter summi ingenii vir
ulpianus in hac parte cum omni subtilitate disposuit,
praetereatur, nostra sanctione hoc apertius inducimus. <a
534 d.K.Iun.Constantinopoli dn.Iustiniano pp.A.Iiii et
paulino vc.Conss.>
CJ.6.51.1.9a: Imperator Justinianus
Cum enim iam statuimus haec cum suis oneribus ad eum
qui lucretur pervenire, sancimus, si quidem condicio vel
aliud gravamen in dando sit constitutum, hoc omnimodo
lucrantes pro modo lucri agnoscere. <a 534 d.K.Iun.
Constantinopoli dn.Iustiniano pp.A.Iiii et paulino vc.Conss.
>

661

