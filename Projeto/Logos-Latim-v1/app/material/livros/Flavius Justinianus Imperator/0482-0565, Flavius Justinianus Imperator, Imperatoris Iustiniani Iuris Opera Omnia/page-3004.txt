Non tamen intellegentiam sermonis exigimus: hoc enim
divus marcus didio iuliano in teste, qui latine non noverat,
rescripsit: nam si vel sensu percipiat quis, cui rei adhibitus
sit, sufficere.
Dig. 28.1.20.10
Ulpianus 1 ad sab.
Sed si detenti sint inviti ibi testes, putant non valere
testamentum.
Dig. 28.1.21pr.
Ulpianus 2 ad sab.
Heredes palam ita, ut exaudiri possunt, nuncupandi sint:
licebit ergo testanti vel nuncupare heredes vel scribere: sed
si nuncupat, palam debet. quid est palam? non utique in
publicum, sed ut exaudiri possit: exaudiri autem non ab
omnibus, sed a testibus: et si plures fuerint testes adhibiti,
sufficit sollemnem numerum exaudire.
Dig. 28.1.21.1
Ulpianus 2 ad sab.
Si quid post factum testamentum mutari placuit, omnia ex
integro facienda sunt. quod vero quis obscurius in
testamento vel nuncupat vel scribit, an post sollemnia
explanare possit, quaeritur: ut puta stichum legaverat, cum
plures haberet, nec declaravit de quo sentiret: titio legavit,
cum multos titios amicos haberet: erraverat in nomine vel
praenomine vel cognomine, cum in corpore non errasset:

poteritne postea declarare, de quo senserit? et puto posse:
nihil enim nunc dat, sed datum significat. sed et si notam
postea adiecerit legato vel sua voce vel litteris vel summam
vel nomen legatarii quod non scripserat vel nummorum
qualitatem, an recte fecerit? et puto etiam qualitatem
nummorum posse postea addi: nam etsi adiecta non
fuisset, utique placeret coniectionem fieri eius quod reliquit
vel ex vicinis scripturis vel ex consuetudine patris familias
vel regionis.
Dig. 28.1.21.2
Ulpianus 2 ad sab.
In testamentis, in quibus testes rogati adesse debent, ut
testamentum fiat, alterius rei causa forte rogatos ad
testandum non esse idoneos placet. quod sic accipiendum
est, ut, licet ad aliam rem sint rogati vel collecti, si tamen
ante testimonium certiorentur ad testamentum se
adhibitos, posse eos testimonium suum recte perhibere.

3004

