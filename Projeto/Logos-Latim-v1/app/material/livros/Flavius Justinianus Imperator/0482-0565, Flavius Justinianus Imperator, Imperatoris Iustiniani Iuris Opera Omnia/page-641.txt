CJ.6.42.32.2: Imperator Justinianus
Cum autem is, qui quid ex voluntate defuncti lucratur, et
maxime ipse heres, cui summa auctoritas totius causae
commissa est, dicere compellitur veritatem per sacramenti
religionem, qualis locus testibus relinquatur vel

quemadmodum ad extraneam fidem decurratur, propria et
indubitata relicta? cum et in leges respeximus, quae iustis
dispositionibus testatorum omnimodo heredes oboedire
compellunt et sic strictius causam exigunt, ut etiam
amittere lucrum hereditatis sanciant eos, qui testatoribus
suis minime paruerunt. <a 531 d.V k.Dec.Constantinopoli
post consulatum lampadii et orestis. vv.Cc.>
CJ.6.43.0. Communia de legatis et fideicommissis et de in
rem missione tollenda.
CJ.6.43.1pr.: Imperator Justinianus
Cum ii, qui legatis vel fideicommissis honorati sunt,
personalem plerumque actionem habere noscuntur, quis
vel vindicationis vel sinendi modo aliorumque generum
legatorum subtilitatem prono animo admittet, quam
posteritas optimis rationibus usa nec facile suscepit nec
inextricabiles circuitus laudavit? quis in rem missionis
scrupulosis utatur ambagibus? * iust. a. demostheni pp. *
<a 529 d.Xv k.Oct.Chalcedone decio vc.Cons.>
CJ.6.43.1.1: Imperator Justinianus
Rectius igitur esse censemus in rem quidem missionem
penitus aboleri, omnibus vero tam legatariis quam
fideicommissariis unam naturam imponere et non solum
personalem actionem praestare, sed etiam in rem, quatenus
eis liceat easdem res, vel per quodcumque genus legati vel
per fideicommissum fuerint derelictae, vindicare in rem
actione instituenda, et insuper utilem servianam ( id est
hypothecariam) super his quae fuerint derelicta in res
mortui praestare. <a 529 d.Xv k.Oct.Chalcedone decio vc.
Cons.>
CJ.6.43.1.2: Imperator Justinianus

Cum enim hoc iam iure nostro increbuit licere testatori
hypothecam rerum suarum in testamento quibus voluerit
dare, et iterum novellae constitutiones in multis casibus et
tacitas hypothecas induxerunt, non ab re est etiam nos in
praesenti casu hypothecariam donare, quae et nullo verbo
praecedente possit ab ipsa lege induci. <a 529 d.Xv k.Oct.
Chalcedone decio vc.Cons.>
CJ.6.43.1.3: Imperator Justinianus

641

