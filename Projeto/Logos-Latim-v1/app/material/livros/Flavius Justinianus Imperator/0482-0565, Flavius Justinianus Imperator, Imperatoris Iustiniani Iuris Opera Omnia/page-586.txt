sine liberis" aut " sine nuptiis decesserit", et ipse vel ipsa
vel liberos sustulerit vel nuptias contraxerit sive
testamentum fecerit, firmiter res possideri et non esse
locum substitutioni vel restitutioni: si enim nihil ex his
fuerit subsecutum, tunc valere condicionem et res
secundum verba testamenti restitui, ut incertus
successionis morientis exitus videatur certo substitutionis
vel restitutionis fine concludi. cui enim ferendus est
intellectus, si forsitan testamentum quidem non fecerit,
posteritatem autem habuerit, propter huiusmodi verborum
angustias liberos eius omni paene fructu paterno
defraudari? viam itaque impiam obstruentes, ut ne quis et
alius deviaverit, huiusmodi facimus sanctionem et hanc
legem in perpetuum valituram inducimus tam patribus
quam liberis gratam: quo exemplo etiam aliis personis, licet
extraneae sunt, de quibus huiusmodi aliquod scriptum
fuerit, medemur. * iust. a. ad senatum. * <a 530 d. xi k. aug.

constantinopoli lampadio et oreste vv. cc. conss.>
CJ.6.25.7.1: Imperator Justinianus
Cum autem invenimus excelsi ingenii papinianum in
huiusmodi casu, in quo pater filio suo substituit nulla
liberorum ex his procreandorum adiectione habita, ex
optimo intellectu disposuisse evanescere substitutionem, si
is qui substitutione praegravatus est pater efficiatur et
liberos sustulerit, intellegentem non esse verisimile patrem,
si de nepotibus cogitaverit, talem fecisse substitutionem:
humanitatis intuitu hoc et latius et pinguius
interpretandum esse credidimus. <a 530 d. xi k. aug.
constantinopoli lampadio et oreste vv. cc. conss.>
CJ.6.25.7.2: Imperator Justinianus
Et si quis naturales habuerit filios et partem eis reliquerit
vel dederit usque ad modum, quem nos statuimus, et
substitutioni eos subiugaverit nulla liberorum eorum
mentione facta, et hic intellegi evanescere substitutionem,
liberis eam excludentibus et intellectu optimo his qui ad
substitutionem vocantur obsistente et non concedente ad
eos eam partem venire, sed ad filios vel filias, nepotes vel
neptes, pronepotes vel proneptes morientis transmittente,
et non aliter substitutione locum accipiente, nisi ipsi liberi
sine iusta subole decesserint: ut, quod inter iustos liberos
sanctum est, hoc et in naturales filios extendatur. <a 530 d.
xi k. aug. constantinopoli lampadio et oreste vv. cc. conss.>
CJ.6.25.7.3: Imperator Justinianus
Quae omnia et in legatis vel fideicommissis specialibus
locum habere sancimus. <a 530 d. xi k. aug. constantinopoli
lampadio et oreste vv. cc. conss.>
CJ.6.25.8pr.: Imperator Justinianus

586

