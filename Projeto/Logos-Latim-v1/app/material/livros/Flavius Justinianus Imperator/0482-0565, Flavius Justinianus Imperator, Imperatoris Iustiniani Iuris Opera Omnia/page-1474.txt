Ulpianus 10 ad ed.
Hoc autem iudicium non solum in pecuniariis causis, sed
et ad publica crimina pertinere pomponius scribit, maxime

cum et lege repetundarum teneatur, qui ob negotium
faciendum aut non faciendum per calumniam pecuniam
accepit.
Dig. 3.6.1.2
Ulpianus 10 ad ed.
Qui autem accepit pecuniam sive ante iudicium sive post
iudicium acceptum, tenetur.
Dig. 3.6.1.3
Ulpianus 10 ad ed.
Sed et constitutio imperatoris nostri, quae scripta est ad
cassium sabinum, prohibuit iudici vel adversario in
publicis vel privatis vel fiscalibus causis pecuniam dare, et
ex hac causa litem perire iussit. nam tractari potest, si
adversarius non per calumniam transigendi animo accepit,
an constitutio cessat? et puto cessare sicuti hoc quoque
iudicium: neque enim transactionibus est interdictum, sed
sordidis concussionibus.
Dig. 3.6.1.4
Ulpianus 10 ad ed.
Pecuniam autem accepisse dicemus etiam si aliquid pro
pecunia accepimus.
Dig. 3.6.2
Paulus 10 ad ed.
Quin etiam si quis obligatione liberatus sit, potest videri
cepisse: idemque si gratuita pecunia utenda data sit, aut
minoris locata venditave res sit. nec refert, ipse pecuniam

acceperit an alii dari iusserit vel acceptum suo nomine
ratum habuerit.
Dig. 3.6.3pr.
Ulpianus 10 ad ed.
Et generaliter idem erit, si quid omnino compendii sensit
propter hoc, sive ab adversario sive ab alio quocumque.

1474

