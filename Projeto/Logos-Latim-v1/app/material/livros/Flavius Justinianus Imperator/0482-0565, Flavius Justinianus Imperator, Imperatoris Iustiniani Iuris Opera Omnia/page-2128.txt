pertinet nec ad rem pertinet, si adfirmetur ornamenta ex ea
pecunia comparasse: nam et ei quoque qui filio familias
credidit decreto amplissimi ordinis actio denegatur nec
interest, consumpti sint nummi an exstent in peculio.
multo igitur magis severitate senatus consulti eius
contractus improbabitur, qui filiae familias mutuum dedit.
Dig. 14.6.9.3
Ulpianus 29 ad ed.

Non solum filio familias et patri eius succurritur, verum
fideiussori quoque et mandatori eius, qui et ipsi mandati
habent regressum, nisi forte donandi animo intercesserunt:
tunc enim, cum nullum regressum habeant, senatus
consultum locum non habebit. sed et si non donandi
animo, patris tamen voluntate intercesserunt, totus
contractus a patre videbitur comprobatus.
Dig. 14.6.9.4
Ulpianus 29 ad ed.
Et hi tamen, qui pro filio familias sine voluntate patris eius
intercesserunt, solvendo non repetent: hoc enim et divus
hadrianus constituit et potest dici non repetituros. atquin
perpetua exceptione tuti sunt: sed et ipse filius, et tamen
non repetit, quia hi demum solutum non repetunt, qui ob
poenam creditorum actione liberantur, non quoniam
exonerare eos lex voluit.
Dig. 14.6.9.5
Ulpianus 29 ad ed.
Quamquam autem solvendo non repetunt ^ repetant^,
Dig. 14.6.10
Paulus 30 ad ed.
Quia naturalis obligatio manet,
Dig. 14.6.11
Ulpianus 29 ad ed.
Tamen, si non opposita exceptione condemnati sunt,

utentur senatus consulti exceptione: et ita iulianus scribit in
ipso filio familias exemplo mulieris intercedentis.
Dig. 14.6.12

2128

