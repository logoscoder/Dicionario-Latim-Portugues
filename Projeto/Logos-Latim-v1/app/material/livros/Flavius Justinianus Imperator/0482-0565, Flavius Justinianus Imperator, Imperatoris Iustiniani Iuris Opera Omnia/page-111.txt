cum principe castrorumque praepositis pro laborum vicissitudine limitaneorum militum duodecimam annonarum
partem, distribuendam videlicet inter eos magisteriae potestatis arbitrio, deputamus. <a 443 d. prid. id. sept.
constantinopoli maximo ii et paterio conss.> CJ.1.47.0. Ne comitibus rei militaris vel tribunis lavacra praestentur.
CJ.1.47.1: Imperatores Arcadius, Honorius, Theodosius Omnem inquietudinem a curiis et civitatibus praecipimus
prohiberi nec ulla privata ab his succendi balnea ad tribunorum vel ducum aliorumve militarium comitum usus nec
adaerationem aliquam pro hac causa profligari. illustribus enim tantum viris comitibus ac magistris militum ( si tamen
id voluerint) hoc ministerium indulgemus: dupli poena violatoribus huius sanctionis imminente. * arcad. honor. et
theodos. aaa. anthemio pp. * <a 406 d. v k. dec. constantinopoli arcadio a. vi et probo conss.> CJ.1.48.0. De officio
diversorum iudicum. CJ.1.48.1: Imperator Constantinus Nemo iudex officialem ad eam domum, in qua mater familias
agit, cum aliquo praecepto existimet esse mittendum, ut eandem in publicum protrahat, cum certum sit debita eius, quae
intra domum considerato sexu semet contineat, domus eius vel cuiuscumque rei habita distractione, publicis
necessitatibus posse servari. quod si quis in publicum matrem familias posthac crediderit protrahendam, inter maximos
reos citra ullam indulgentiam capitali poena plectetur. * const. a. ad domitium celsum vic. * <a 316 d. iii id. ian. treviris
sabino et rufino conss.> CJ.1.48.2: Imperatores Valentinianus, Theodosius, Arcadius Singuli quique iudices sciant
celsioribus viris et his, quorum nonnumquam iudicio provehuntur, honorificentiam esse debitam praestandam, nec in
subscriptionibus suis fratres audeant nominare, apparitione multanda, cuius haec cura est. * valentin. theodos. et arcad.
aaa. ad principium pu. * <a 384 d. id.
febr. ricomere et clearcho conss.> CJ.1.48.3: Imperatores Valentinianus, Theodosius, Arcadius Sciant principes et
cornicularii et primates officiorum, iudices etiam, ternas libras auri a suis facultatibus eruendas, si honoratis viris,
quibus etiam consistorium nostrum ingrediendi facultas praebetur, secretarii iudicum non patuerit ingressus aut
reverentia non fuerit in salutatione delata aut sedendi cum iudice societas denegata. * valentin. theodos. et arcad. aaa.
constantio pp. galliarum. * <a 389 d. vi id. nov. treviris timasio et promoto conss.> CJ.1.49.0. Ut omnes tam civiles
quam militares iudices post administrationem depositam per quinquaginta dies in civitatibus vel certis locis
permaneant. CJ.1.49.1pr.: Imperator Zeno Nemo ex viris clarissimis praesidibus provinciarum vel consularibus aut
correctoribus neve qui administrationis maioris infulas meruerint, id est viri spectabiles proconsules vel praefectus
augustalis aut comes orientis aut cuiuslibet tractus vicarius aut quicumque dux vel comes cuiuslibet limitis vel
divinarum comes domorum, postquam sibi successum fuerit, audeat excedere de locis, quae rexisse noscitur, antequam
quinquaginta dierum constitutus numerus finiatur. * zeno a. sebastiano pp. * <a 479 d. v id. oct. constantinopoli zenone
a. ii cons.> CJ.1.49.1.1: Imperator Zeno Sed per id tempus praesides quidem et consulares nec non correctores in
metropoli, spectabiles vero iudices tam civiles quam militares in civitatibus administratae dioeceseos illustrioribus
publice, nec domi vel intra
sancrosanctos terminos vel regiones aut potentes domos latitantes, sed in celeberrimis locis ante omnium quos nuper
gubernaverant ora versentur, ut pateat omnibus facultas libera super furtis aut criminibus querimoniam commovendi,
ita ut ab omni defensus iniuria provisione post eum administrantis ac periculo officii nec minus curialium et defensoris
civitatis, iuratoriae tantum cautioni commissus, postquam fuerit in querimoniam devocatus, pulsare volentibus ( ut
dictum est) pro legum ratione respondeat: <a 479 d. v id. oct. constantinopoli zenone a. ii cons.> CJ.1.49.1.2: Imperator
Zeno Nec ullam ante praefinitum tempus de provincia discedendi excusationem ei tribuat vel divina revocatoria vel
codicilli alterius administrationis oblati vel praeceptum amplissimae tuae sedis, ut alterius provinciae moderatoris vices
obtineat, aut praeceptum praefatae vel alterius civilis seu militaris cuiuscumque potestatis, ut quamcumque
sollicitudinem publicam gerat aut exhibeatur vel deducatur, aut postremum cuiuslibet artis astutia, cuiuscumque
occasionis excogitata calliditas excludatur, ut modis omnibus, quae pro universarum provinciarum salute sancimus,
sortiantur effectum. <a 479 d. v id. oct. constantinopoli zenone a. ii cons.> CJ.1.49.1.3: Imperator Zeno Quod si quis
temeritate punienda saluberrimam legem circumscribendam vel violandam crediderit, licet et maiestatis reus non
immerito iudicetur, attamen quinquaginta librarum auri multam publicis calculis inferre cogetur: simili poena
plectendo, qui post eum administratione suscepta minime eum curaverit honeste retinendum aut super eius fuga
protinus referendum. <a 479 d. v id. oct. constantinopoli zenone a. ii cons.>
CJ.1.49.1.4: Imperator Zeno Administrationem autem deponere non volumus decessorem, antequam successor ad
provinciae fines pervenerit, licet litteris ad eum seu programmate vel edicto ad officium et provinciales usus fuerit. <a
479 d. v id. oct. constantinopoli zenone a. ii cons.> CJ.1.49.1.5: Imperator Zeno Ipse autem, qui praesentem fugiens
non observaverit legem, ubicumque repertus fuerit, licet in hac florentissima civitate, ad provinciam sine ullo penitus
obstaculo praeceptione tui culminis, cura etiam viri clarissimi rectoris provinciae , in qua repertus fuerit, deducetur, per
sex mensuum curricula ibidem moraturus, quatenus interea minime crimina possint vel furta celari. <a 479 d. v id. oct.
constantinopoli zenone a. ii cons.> CJ.1.49.1.6: Imperator Zeno Officium etiam, quod eum ( debito tamen honore
servato) non prohibuerit contra legis tenorem discedere, triginta librarum auri dispendio ferietur. <a 479 d. v id. oct.
constantinopoli zenone a. ii cons.> CJ.1.49.1.7: Imperator Zeno Quod si intra quinquaginta dierum numerum fuerit
forte pulsatus et praefato elapso tempore necdum finita lis fuerit, civiliter quidem super furtorum sceleribus pulsatus
dato procuratore instructo post quinquaginta dies protinus habeat licentiam discedendi: accusatione vero super
criminibus facta per inscriptionum laqueos inretitus usque ad terminum causae ibidem necessario perdurabit. <a 479 d.
v id. oct. constantinopoli zenone a. ii cons.>
CJ.1.49.1.8: Imperator Zeno Sciant autem universi iudices, apud quos vel administrationis iure vel ex praecepto

111

