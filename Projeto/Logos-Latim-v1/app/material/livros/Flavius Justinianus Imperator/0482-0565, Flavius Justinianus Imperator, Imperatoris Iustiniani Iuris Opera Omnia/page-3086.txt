Iavolenus 1 ex post. lab.
Filio impuberi in singulas causas alium et alium heredem
substituere possumus, veluti ut alius, si sibi nullus filius
fuerit, et alius, si filius fuerit et impubes mortuus fuerit,
heres sit.
Dig. 28.6.39.2
Iavolenus 1 ex post. lab.
Quidam quattuor heredes fecerat et omnibus heredibus
praeter unum substituerat: unus ille, cui non erat
quisquam substitutus, et ex ceteris alter vivo patre familias
decesserant. patrem, cui nemo erat substitutus, ad
substitutum quoque pertinere ofilius cascellius
responderunt, quorum sententia vera est.
Dig. 28.6.40
Papinianus 29 quaest.
Causa cognita impubes adrogatus decesserat.
quemadmodum legitimis heredibus auctoritate principali
prospicitur vinculo cautionis, ita, si forte substituit
naturalis pater impuberi, succurrendum erit substituto:
nam et legitimis heredibus futuris non aliae quam utiles
actiones praestari possunt.
Dig. 28.6.41pr.
Papinianus 6 resp.
Coheredi substitutus priusquam hereditatem adiret aut
condicio substitutionis existeret, vita decessit. ad
substitutum eius, sive ante substitutionem sive postea
substitutus sit, utraque portio pertinebit nec intererit, prior
substitutus post institutum an ante decedat.

Dig. 28.6.41.1
Papinianus 6 resp.
Ex verbis " eosque invicem substituo" non adeuntis portio
scriptis heredibus pro modo sibi vel alii quaesitae portionis
defertur.
Dig. 28.6.41.2
Papinianus 6 resp.
Cum filiae vel nepoti, qui locum filii tenuit aut post
testamentum coepit tenere, parens substituit, si quis ex his
mortis quoque tempore non fuit in familia, substitutio
pupillaris fit irrita.

3086

