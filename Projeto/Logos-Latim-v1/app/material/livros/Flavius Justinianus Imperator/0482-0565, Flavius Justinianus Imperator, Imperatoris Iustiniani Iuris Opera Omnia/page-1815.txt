Proinde si quis alterius impulsu damnum dederit, proculus
scribit neque eum qui impulit teneri, quia non occidit,
neque eum qui impulsus est, quia damnum iniuria non
dedit: secundum quod in factum actio erit danda in eum
qui impulit.
Dig. 9.2.7.4
Ulpianus 18 ad ed.
Si quis in colluctatione vel in pancratio, vel pugiles dum
inter se exercentur alius alium occiderit, si quidem in
publico certamine alius alium occiderit, cessat aquilia, quia
gloriae causa et virtutis, non iniuriae gratia videtur
damnum datum. hoc autem in servo non procedit,
quoniam ingenui solent certare: in filio familias vulnerato
procedit. plane si cedentem vulneraverit, erit aquiliae
locus, aut si non in certamine servum occidit, nisi si
domino committente hoc factum sit: tunc enim aquilia
cessat.
Dig. 9.2.7.5
Ulpianus 18 ad ed.
Sed si quis servum aegrotum leviter percusserit et is
obierit, recte labeo dicit lege aquilia eum teneri, quia aliud
alii mortiferum esse solet.
Dig. 9.2.7.6
Ulpianus 18 ad ed.
Celsus autem multum interesse dicit, occiderit an mortis

causam praestiterit, ut qui mortis causam praestitit, non
aquilia, sed in factum actione teneatur. unde adfert eum
qui venenum pro medicamento dedit et ait causam mortis
praestitisse, quemadmodum eum qui furenti gladium
porrexit: nam nec hunc lege aquilia teneri, sed in factum.
Dig. 9.2.7.7
Ulpianus 18 ad ed.
Sed si quis de ponte aliquem praecipitavit, celsus ait, sive
ipso ictu perierit aut continuo submersus est aut lassatus vi
fluminis victus perierit, lege aquilia teneri, quemadmodum
si quis puerum saxo inlisisset.
Dig. 9.2.7.8
Ulpianus 18 ad ed.
Proculus ait, si medicus servum imperite secuerit, vel ex
locato vel ex lege aquilia competere actionem.

1815

