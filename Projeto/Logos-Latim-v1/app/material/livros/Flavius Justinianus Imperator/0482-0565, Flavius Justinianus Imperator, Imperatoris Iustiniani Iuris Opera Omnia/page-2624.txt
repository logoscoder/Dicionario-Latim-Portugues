Papinianus 2 quaest.
Cum iudicio bonae fidei disceptatur, arbitrio iudicis
usurarum modus ex more regionis ubi contractum est
constituitur, ita tamen, ut legi non offendat.
Dig. 22.1.1.1
Papinianus 2 quaest.
Socius si ideo condemnandus erit, quod pecuniam
communem invaserit vel in suos usus converterit,
omnimodo etiam mora non interveniente praestabuntur
usurae.
Dig. 22.1.1.2

Papinianus 2 quaest.
Nec tamen iudex iudicii bonae fidei recte iubebit interponi
cautiones, ut, si tardius sententiae condemnatus paruerit,
futuri temporis pendantur usurae, cum in potestate sit
actoris iudicatum exigere. paulus notat: quid enim pertinet
ad officium iudicis post condemnationem futuri temporis
tractatus?
Dig. 22.1.1.3
Papinianus 2 quaest.
Papinianus: circa tutelae restitutionem pro favore
pupillorum latior interpretatio facta est: nemo enim
ambigit hodie, sive iudex accipiatur, in diem sententiae,
sive sine iudice tutela restituatur, in eum diem quo restituit
usuras praestari. plane si tutelae iudicio nolentem experiri
tutor ultro convenerit et pecuniam optulerit eamque
obsignatam deposuerit, ex eo tempore non praestabit
usuras.
Dig. 22.1.2
Papinianus 6 quaest.
Volgo receptum est, ut, quamvis in personam actum sit,
post litem tamen contestatam causa praestetur: cuius
opinionis ratio redditur, quoniam quale est, cum petitur,
tale dari debet ac propterea postea captos fructus
partumque editum restitui oportet.
Dig. 22.1.3pr.
Papinianus 20 quaest.
In fideicommissi persecutione, cum post iudicis sententiam

2624

