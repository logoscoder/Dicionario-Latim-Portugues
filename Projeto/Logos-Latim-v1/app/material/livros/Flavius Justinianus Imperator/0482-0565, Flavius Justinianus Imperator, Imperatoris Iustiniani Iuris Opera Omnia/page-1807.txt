Si per fundum meum viam tibi legavero et adita mea
hereditate per constitutum tempus ad amittendam
servitutem ignoraveris eam tibi legatam esse, amittes viam
non utendo. quod si intra idem tempus, antequam rescires
tibi legatam servitutem, tuum fundum vendideris, ad
emptorem via pertinebit, si reliquo tempore ea usus fuerit,
quia scilicet tua esse coeperat: ut iam nec ius repudiandi
legatum tibi possit contingere, cum ad te fundus non
pertineat.

Dig. 8.6.20
Scaevola 1 reg.
Usu retinetur servitus, cum ipse cui debetur utitur quive in
possessionem eius est aut mercennarius aut hospes aut
medicus quive ad visitandum dominum venit vel colonus
aut fructuarius:
Dig. 8.6.21
Paulus 5 sent.
Fructuarius licet suo nomine.
Dig. 8.6.22
Scaevola 1 reg.
Denique quicumque quasi debita via usus fuerit,
Dig. 8.6.23
Paulus 5 sent.
( sive ad fundum nostrum facit, vel ex fundo)
Dig. 8.6.24
Scaevola 1 reg.
Licet malae fidei possessor sit, retinebitur servitus.
Dig. 8.6.25
Paulus 5 sent.
Servitute usus non videtur nisi is, qui suo iure uti se

credidit: ideoque si quis pro via publica vel pro alterius
servitute usus sit, nec interdictum nec actio utiliter
competit.

1807

