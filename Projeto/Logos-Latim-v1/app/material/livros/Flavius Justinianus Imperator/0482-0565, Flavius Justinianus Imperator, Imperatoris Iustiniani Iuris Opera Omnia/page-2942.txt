Dig. 27.1.22.1
Scaevola 1 reg.
Hi vero, quibus princeps curam alicuius rei iunxit,
excusantur a tutela, donec curam gerunt.
Dig. 27.1.23pr.

Ulpianus 2 resp.
Propter magistratum, quem in municipio quis erat
administraturus, tutelae excusationem non habere
respondi.
Dig. 27.1.23.1
Ulpianus 2 resp.
Si in castris merentes non ab eo tutores dentur, qui in
castris merebat, excusationem habere respondi.
Dig. 27.1.24
Papinianus 11 quaest.
Nequaquam credendum est ei privilegium excusationis
ablatum, cui fideicommissaria libertas soluta est: nam in
toto fere iure manumissor eiusmodi nihil iuris ut patronus
adversus liberti personam consequitur, excepto quod in ius
vocare patronum iniussu praetoris non debet.
Dig. 27.1.25
Ulpianus 2 de off. procons.
Excusare se tutor per libellos non poterit.
Dig. 27.1.26
Paulus l.S. de excus.
Mensores frumentarios habere ius excusationis apparet ex
rescripto divorum marci et commodi, quod rescripserunt
praefecto annonae.

Dig. 27.1.27
Marcianus 5 reg.
Legatarius, qui rogatus est alii omne legatum restituere, si
maluit se excusare a tutela, legatum propter
fideicommissarium consequitur: cui similis est, qui de falso
egit nec optinuit.

2942

