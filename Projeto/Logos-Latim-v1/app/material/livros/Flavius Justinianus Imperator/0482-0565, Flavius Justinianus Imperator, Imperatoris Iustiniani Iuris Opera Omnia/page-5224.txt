Nec deferentes iusiurandum de calumnia iurant.
Dig. 37.15.7.4
Ulpianus 10 ad ed.
Nec non et si ventris nomine in possessionem calumniae
causa missa dicatur patrona, libertus hoc dicens non
audietur, quia de calumnia patroni quaeri non debet. his
enim personis etiam in ceteris partibus edicti honor
habebitur.
Dig. 37.15.7.5
Ulpianus 10 ad ed.
Honor autem his personis habebitur ipsis, non etiam
interventoribus eorum: et si forte ipsi pro aliis interveniant,
honor habebitur.
Dig. 37.15.8
Paulus 10 ad ed.
Heres liberti omnia iura integra extranei hominis adversus
patronum defuncti habet.
Dig. 37.15.9
Ulpianus 66 ad ed.
Liberto et filio semper honesta et sancta persona patris ac
patroni videri debet.
Dig. 37.15.10
Tryphonus 17 disp.

Nullum ius libertatis causa impositorum habet in
mancipato filio, quia nihil imponi liberis solet. nec
quisquam dixit iureiurando obligari filium patri
manumissori ut libertum patrono: nam pietatem liberi
parentibus, non operas debent.
Dig. 37.15.11
Papinianus 13 resp.
Liberta ingrata non est, quod arte sua contra patronae
voluntatem utitur.
Ius
Romanum Justinian The Latin

5224

