Dig. 9.2.8
Gaius 7 ad ed. provinc.
Idem iuris est, si medicamento perperam usus fuerit. sed et
qui bene secuerit et dereliquit curationem, securus non erit,
sed culpae reus intellegitur. mulionem quoque, si per
imperitiam impetum mularum retinere non potuerit, si eae
alienum hominem obtriverint, volgo dicitur culpae nomine
teneri. idem dicitur et si propter infirmitatem sustinere
mularum impetum non potuerit: nec videtur iniquum, si
infirmitas culpae adnumeretur, cum affectare quisque non
debeat, in quo vel intellegit vel intellegere debet
infirmitatem suam alii periculosam futuram. idem iuris est
in persona eius, qui impetum equi, quo vehebatur, propter
imperitiam vel infirmitatem retinere non poterit.

Dig. 9.2.9pr.
Ulpianus 18 ad ed.
Item si obstetrix medicamentum dederit et inde mulier
perierit, labeo distinguit, ut, si quidem suis manibus
supposuit, videatur occidisse: sin vero dedit, ut sibi mulier
offerret, in factum actionem dandam, quae sententia vera
est: magis enim causam mortis praestitit quam occidit.
Dig. 9.2.9.1
Ulpianus 18 ad ed.
Si quis per vim vel suasum medicamentum alicui infundit
vel ore vel clystere vel si eum unxit malo veneno, lege
aquilia eum teneri, quemadmodum obstetrix supponens
tenetur.
Dig. 9.2.9.2
Ulpianus 18 ad ed.
Si quis hominem fame necaverit, in factum actione teneri
neratius ait.
Dig. 9.2.9.3
Ulpianus 18 ad ed.
Si servum meum equitantem concitato equo effeceris in
flumen praecipitari atque ideo homo perierit, in factum
esse dandam actionem ofilius scribit: quemadmodum si
servus meus ab alio in insidias deductus, ab alio esset
occisus.
Dig. 9.2.9.4

1816

