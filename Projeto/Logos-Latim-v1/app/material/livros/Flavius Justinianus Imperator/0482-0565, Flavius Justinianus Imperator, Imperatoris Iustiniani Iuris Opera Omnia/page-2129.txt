Paulus 30 ad ed.
Si tantum sciente patre creditum sit filio, dicendum est
cessare senatus consultum. sed si iusserit pater filio credi,
deinde ignorante creditore mutaverit voluntatem, locus
senatus consulto non erit, quoniam initium contractus
spectandum est.
Dig. 14.6.13
Gaius 9 ad ed. provinc.
Si quod alii mutuum dedimus a filio familias novandi
causa stipulemur, non esse impedimento senatus
consultum iulianus scribit.
Dig. 14.6.14
Iulianus 12 Dig.
Filium habeo et ex eo nepotem: nepoti meo creditum est
iussu patris eius: quaesitum est, an contra senatus
consultum fieret. dixi, etiamsi verbis senatus consulti filii
continerentur, tamen et in persona nepotis idem servari
debere: iussum autem huius patris non efficere, quo minus
contra senatus consultum creditum existimaretur, cum ipse
in ea causa esset, ut pecuniam mutuam invito patre suo
accipere non possit.
Dig. 14.6.15
Marcianus 14 inst.

Nihil interest, quis filio familias crediderit, utrum privatus
an civitas: nam in civitate quoque senatus consultum
locum habere divi severus et antoninus rescripserunt.
Dig. 14.6.16
Paulus 4 resp.
Si filius familias absente patre, quasi ex mandato eius
pecuniam acceperit, cavisset et ad patrem litteras emisit, ut
eam pecuniam in provincia solveret, debet pater, si actum
filii sui improbat, continuo testationem interponere
contrariae voluntatis.
Dig. 14.6.17
Paulus 2 sent.
Filius familias si in id acceperit mutuam pecuniam, ut eam
pro sorore sua in dotem daret, pater eius de in rem verso
actione tenebitur: ipsi enim mortua in matrimonio puella
repetitio dotis datur.
Dig. 14.6.18

2129

