Papinianus 3 resp.
Debitoris filius, qui manet in patris potestate, frustra
pignus a creditore patris peculiaribus nummis comparat: et
ideo si patronus debitoris contra tabulas eius possessionem
acceperit, dominii partem optinebit: nam pecunia, quam
filius ex re patris in pretium dedit, pignus liberatur.
Dig. 13.7.40.2
Papinianus 3 resp.
Soluta pecunia creditor possessionem pignoris, quae
corporalis apud eum fuit, restituere debet nec quicquam

amplius praestare cogitur. itaque si medio tempore pignus
creditor pignori dederit, domino solvente pecuniam quam
debuit secundi pignoris neque persecutio dabitur neque
retentio relinquetur.
Dig. 13.7.41
Paulus 3 quaest.
Rem alienam pignori dedisti, deinde dominus rei eius esse
coepisti: datur utilis actio pigneraticia creditori. non est
idem dicendum, si ego titio, qui rem meam obligaverat
sine mea voluntate, heres extitero: hoc enim modo pignoris
persecutio concedenda non est creditori, nec utique sufficit
ad competendam utilem pigneraticiam actionem eundem
esse dominum, qui etiam pecuniam debet. sed si
convenisset de pignore, ut ex suo mendacio arguatur,
improbe resistit, quo minus utilis actio moveatur.
Dig. 13.7.42
Papinianus 3 resp.
Creditor iudicio, quod de pignore dato proponitur, ut
superfluum pretii cum usuris restituat, iure cogitur, nec
audiendus erit, si velit emptorem delegare, cum in
venditione, quae fit ex facto, suum creditor negotium gerat.
Dig. 13.7.43pr.
Scaevola 5 Dig.
Locum purum pignori creditori obligavit eique
instrumentum emptionis tradidit: et cum eum locum
inaedificare vellet, mota sibi controversia a vicino de
latitudine, quod alias probare non poterat, petit a creditore,
ut instrumentum a se traditum auctoritatis exhiberet: quo
non exhibente minorem locum aedificavit atque ita

2086

