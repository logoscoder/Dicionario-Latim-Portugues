corporis extortum vel capitales minas pertimescendo adito praeside provinciae probare poteris, hoc ratum haberi
secundum edicti formam non patietur. * diocl. et maxim. aa. et cc. cotui. * <a 293 d. ii non. ian. aa. conss.> CJ.2.19.8:
Imperatores Diocletianus, Maximianus Cum te domus et horti venditionem fecisse sub spe
recipiendi, quod de frumento feceras, instrumentum vel timore, ne ad civilia munera nominareris, proponas et rescindi
venditionem veluti metus causa factam desideres, intellegis ad ratum non habendum contractum metum huiusmodi
prodesse non posse. * diocl. et maxim. aa. et cc. trophimo. * <a 293 d. xi k. sept. viminacii aa. conss.> CJ.2.19.9:
Imperatores Diocletianus, Maximianus Metum non iactationibus tantum vel contestationibus, sed atrocitate facti
probari convenit. * diocl. et maxim. aa. et cc. hymnodae. * <a 293 d. k. dec. aa. conss.> CJ.2.19.10: Imperatores
Diocletianus, Maximianus Accusationis institutae vel futurae metu alienationem seu promissionem factam rescindi
postulantis improbum desiderium est. * diocl. et maxim. aa. et cc. faustinae. * <a 294 d. vi k. febr. cc. conss.>
CJ.2.19.11: Imperator Constantinus Si per impressionem quis aliquem metuens saltem in mediocri officio constitutum
rei suae in eadem provincia vel loco, ubi tale officium peragit, sub venditionis titulo fecerit cessionem, et quod emptum
fuerit reddatur et nihilo minus etiam pecunia retineatur: simili poena servanda, si qui vel coniugis vel amici nominibus
abutentes praedam tamen sibi adquirunt. * const. a. ad euagrium pp. * <a 326 d. x k. oct. aquileiae constantino a. vii et
constantio conss.> CJ.2.19.12: Imperatores Honorius, Theodosius Venditiones donationes transactiones, quae per
potentiam extortae sunt, praecipimus infirmari. * honor. et theodos. aa. ad pop. * <a 415 d. xiii k. mart. constantinopoli
honorio x et theodosio vi aa. conss.>
CJ.2.20.0. De dolo malo. CJ.2.20.1: Imperatores Severus, Antoninus Si fideiussor a creditore pignora emit, oblata
quantitate sortis et usurarum tibi dominium cum fructibus, quos bona fide percepit, consultius restituet, ne fidei ruptae
gratia de dolo possit actio exerceri. * sev. et ant. aa. clementinae. * <a 203 accepta d. iii id. mai. plautiano et geta
conss.> CJ.2.20.2: Imperator Antoninus De dolo actio, cum alia nulla competit, causa cognita permittitur. * ant. a.
agrippae. * <a 211 d. non. nov. gentiano et basso conss.> CJ.2.20.3: Imperator Gordianus Non possunt obesse tibi
tempora, quae in actione de dolo solent computari, quibus rei publicae causa, ut adlegas, occuparis: sed exinde tibi
incipiet tempus cedere, ex quo muneribus liberatus facultatem agendi intra praestituta tempora coeperis obtinere. *
gord. a. aquilino. * <a 240 pp. id. aug. sabino ii et venusto conss.> CJ.2.20.4: Imperatores Diocletianus, Maximianus
Cum proponas inter te et eum, quem in contubernio ancillam tuam sibi coniunxisse memorasti, placuisse, ut tibi pro
eadem daret mancipium, intellegis, quod, si manumisisti vel ei tradidisti et ille manumisit, revocandae libertatis
potestatem non habes, sed solum, si necdum statutum tempus de dolo tibi decerni actionem. quod si penes te dominium
eius remansit, adito praeside provinciae cum natis hanc potes recuperare, si nulla moveatur status quaestio. * diocl. et
maxim. aa. et cc. menandrae. * <a 294 d. iii k. mai. heracliae cc. conss.>
CJ.2.20.5pr.: Imperatores Diocletianus, Maximianus Si superstite patre per emancipationem tui iuris effecta matri
successisti rebusque tuis per legitimum tutorem patrem eundemque manumissorem administratis postea transegisti cum
eo bona fide, perspicis, quod, si pactum tantum factum sit, petitio tua per exceptionem submovetur, si vero novatio
legitimo modo intercessit et acceptilatio subsecuta est, nullam tibi iam superesse actionem. * diocl. et maxim. aa. et cc.
aphrodisiae. * <a 293 d. id. iun. aa. conss.> CJ.2.20.5.1: Imperatores Diocletianus, Maximianus Sane si laesa es
immodice liberatione sollemniter per novationem atque acceptilationem tributa, non de dolo propter paternam
verecundiam, sed in factum actio tibi tribuenda est. <a 293 d. id. iun. aa. conss.> CJ.2.20.6: Imperatores Diocletianus,
Maximianus Dolum ex insidiis perspicuis probari convenit. * diocl. et maxim. aa. et cc. hymnodae. * <a 293 d. k. dec.
aa. conss.> CJ.2.20.7: Imperatores Diocletianus, Maximianus Si maior quinque et viginti annis hereditatem fratris tui
repudiasti, nulla tibi facultas eius adeundae relinquitur. sane si eius uxoris tibi substitutae dolo factum est, actionem de
dolo contra eam exercere potes. * diocl. et maxim. aa. et cc. sebastiano. * <a 294 d. xvi k. mai. cc. conss. > CJ.2.20.8:
Imperator Constantinus Optimum duximus non ex eo die, quo se quisque admissum dolum didicisse memoraverit,
neque intra anni utilis tempus, sed potius ex eo die, quo adseritur
commissus dolus, intra continuum biennium de dolo actionem moveri, sive afuerit sive praesto est is, qui dolum se
passum esse conqueratur. omnes igitur sciant neque incipiendae post biennium neque ante completum biennium
coeptae, post biennium finiendae doli actionis concessam licentiam. * const. a. ad symmachum vic. * <a 319 d. viii k.
aug. naisso constantino a. v et licinio c. conss.> CJ.2.21.0. De in integrum restitutione minorum viginti quinque annis.
CJ.2.21.1: Imperator Alexander Severus Illud inspiciendum est, num inofficiosi querellae vel palam vel tacita
dissimulatione sit renuntiatum. nec hoc autem in personam tuam cadere posse auxilium quod aetati impertitur ostendit.
* alex. a. plotianae. * <a 223 d. v id. iul. maximo ii et aeliano conss.> CJ.2.21.2: Imperator Alexander Severus Eo
tempore, quo soror tua auxilio iuvabatur aetatis, si patris intestati bonorum possessionem accipere debuit, licet quinque
filios superstites habuerit, non tamen ideo minus ad edicti praerogativam pertinet, scilicet si nunc per aetatem
beneficium restitutionis largitur. * alex. a. alexandro. * <a 238 pp. viii id. aug. pio et pontiano conss.> CJ.2.21.3:
Imperatores Diocletianus, Maximianus Si curatorem habens minor quinque et viginti annis post pupillarem aetatem res
venum dedisti, hunc contractum servari non oportet, cum non absimilis ei habeatur minor curatorem habens, cui a
praetore curatore dato bonis interdictum est. si vero sine curatore constitutus contractum fecisti, implorare in integrum
restitutionem, si necdum tempora praefinita excesserint, causa cognita non
prohiberis. * diocl. et maxim. aa. et cc. attiano. * <a 293 d. xiiii k. mai. heracliae aa. conss.> CJ.2.21.4: Imperatores
Diocletianus, Maximianus Si minorem te quinque et viginti annis fuisse, cum contraheres, ostenderis, et tempora
restitutionis praestituta excessisse ab adversario tuo comprobatum non fuerit, praeses provinciae in integrum

133

