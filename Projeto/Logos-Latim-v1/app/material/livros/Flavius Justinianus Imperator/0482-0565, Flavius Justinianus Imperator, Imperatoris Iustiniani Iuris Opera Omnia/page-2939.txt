Dig. 27.1.16
Modestinus 2 resp.
Gaius testamento nigidium filio suo tutorem dedit
eundemque usque ad vicensimum quintum annum
curatorem constituit: quaero, cum liceat nigidio a curatione
etiam citra appellationem se excusare, ex qua die tempora,
quae in excusationibus observanda divus marcus statuit,
computanda sunt, utrum ex die aperti testamenti, an ex
quo ad negotia gerenda vocatur, id est post quartum
decimum annum impletum. modestinus respondit
excusationem a cura tunc necessariam esse, cum decreto
praetoris seu praesidis confirmatus curator fuerit.
Dig. 27.1.17pr.
Callistratus 4 de cogn.
Non tantum magnitudo patrimoniorum ineunda est

susceptarum trium tutelarum quaeque suscipienda est, sed
etiam aetas pupillorum consideranda est: nam si priorum
pupillorum aetas prope pubertatem sit, ita ut tantummodo
semenstre tempus reliquum fuerit, aut eorum quorum
suscipere tutelam cogitur, non dabitur excusatio: idque
principalibus constitutionibus cavetur.
Dig. 27.1.17.1
Callistratus 4 de cogn.
Iliensibus et propter inclutam nobilitatem civitatis et
propter coniunctionem originis romanae iam antiquitus et
senatus consultis et constitutionibus principum plenissima
immunitas tributa est, ut etiam tutelae excusationem
habeant, scilicet eorum pupillorum, qui ilienses non sint:
idque divus pius rescripsit.
Dig. 27.1.17.2
Callistratus 4 de cogn.
Eos, qui in corporibus sunt veluti fabrorum, immunitatem
habere dicimus etiam circa tutelarum exterorum hominum
administrationem habebunt excusationem, nisi si facultates
eorum adauctae fuerint, ut ad cetera quoque munera
publica suscipienda compellantur: idque principalibus
constitutionibus cavetur.
Dig. 27.1.17.3
Callistratus 4 de cogn.
Non omnia tamen corpora vel collegia vacationem
tutelarum habent, quamvis muneribus municipalibus

2939

