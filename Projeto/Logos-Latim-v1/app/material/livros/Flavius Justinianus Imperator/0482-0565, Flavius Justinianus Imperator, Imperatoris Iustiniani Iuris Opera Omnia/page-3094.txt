Dig. 28.7.7
Pomponius 5 ad sab.
Si quis sub condicione heredes instituisset, si invicem
cavissent se legata eo testamento relicta reddituros, placet
remitti eis condicionem, quia ad fraudem legum respiceret,
quae vetarent quosdam legata capere: quamquam et si
cautum esset, in ipsa actione exceptione tuendus esset
promissor.
Dig. 28.7.8pr.

Ulpianus 50 ad ed.
Quae sub condicione iurisiurandi relinquuntur, a praetore
reprobantur: providit enim, ne is, qui sub iurisiurandi
condicione quid accepit, aut omittendo condicionem
perderet hereditatem legatumve aut cogeretur turpiter
accipiendi condicionem iurare. voluit ergo eum, cui sub
iurisiurandi condicione quid relictum est, ita capere, ut
capiunt hi, quibus nulla talis iurisiurandi condicio
inseritur, et recte: cum enim faciles sint nonnulli hominum
ad iurandum contemptu religionis, alii perquam timidi
metu divini numinis usque ad superstitionem, ne vel hi vel
illi aut consequerentur aut perderent quod relictum est,
praetor consultissime intervenit. etenim potuit is, qui
voluit factum, quod religionis condicione adstringit sub
condicione faciendi relinquere: ita enim homines aut
facientes admitterentur aut non facientes deficerentur
condicione.
Dig. 28.7.8.1
Ulpianus 50 ad ed.
Hoc edictum etiam ad legata pertinet, non tantum ad
heredum institutionem.
Dig. 28.7.8.2
Ulpianus 50 ad ed.
In fideicommissis quoque oportebit eos, qui de
fideicommisso cognoscunt, subsequi praetoris edictum
eapropter, quia vice legatorum funguntur.
Dig. 28.7.8.3
Ulpianus 50 ad ed.

Et in mortis causa donationibus dicendum est edicto locum
esse, si forte quis caverit, nisi iurasset se aliquid facturum,

3094

