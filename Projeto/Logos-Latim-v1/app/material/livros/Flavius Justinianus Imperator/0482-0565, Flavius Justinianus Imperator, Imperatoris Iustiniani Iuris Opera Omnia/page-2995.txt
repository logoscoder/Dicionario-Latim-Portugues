intellegitur alter consentire: denique si praesens sit et vetet
solvi, vetet venire vel tradi, neque debitor liberabitur
neque emptor usucapiet.
Dig. 27.10.8
Ulpianus 6 de off. procons.
Bonorum ventris nomine curatorem dari oportet eumque
rem salvam fore viri boni arbitratu satisdare proconsul
iubet: sed hoc, si non ex inquisitione detur: nam si ex
inquisitione, cessat satisdatio.
Dig. 27.10.9
Nerva 1 membr.

Cuius bonis distrahendis curatores facere senatus permisit,
eius bona creditoribus vendere non permisit, quamvis
creditores post id beneficium bona vendere mallent: sicut
enim integra re potestas ipsorum est utrum velint eligendi,
ita cum alterum elegerint, altero abstinere debent.
multoque magis id servari aequum est, si etiam factus est
curator, per quem bona distraherentur, quamvis nondum
explicato eo negotio decesserit. nam et tunc ex integro alius
curator faciendus est neque heres prioris curatoris
onerandus, cum accidere possit, ut negotio vel propter
sexus vel propter aetatis infirmitatem vel propter
dignitatem maiorem minoremve, quam in priore curatore
spectata erat, habilis non sit, possint etiam plures heredes
ei existere neque aut per omnes id negotium administrari
expediat aut quicquam dici possit, cur unus aliquis ex his
potissimum onerandus sit.
Dig. 27.10.10pr.
Ulpianus 16 ad ed.
Iulianus scribit eos, quibus per praetorem bonis
interdictum est, nihil transferre posse ad aliquem, quia in
bonis non habeant, cum eis deminutio sit interdicta.
Dig. 27.10.10.1
Ulpianus 16 ad ed.
Curator furiosi rem quidem suam quasi furiosi tradere
poterit et dominium transferre: rem vero furiosi si quasi
suam tradat, dicendum, ut non transferat dominium, quia
non furiosi negotium gerens tradidit.
Dig. 27.10.11
Paulus 7 ad plaut.

2995

