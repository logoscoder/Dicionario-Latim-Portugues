paucissimis verbis totam eorum ambiguitatem delevimus.
<a 530 d. xv k. oct. lampadio et oreste vv. cc. conss.>
CJ.3.33.15pr.: Imperator Justinianus
Inter antiquam prudentiam dissensio incidit, si per servum
usus fructus domino fuerit adquisitus et ex quibusdam
casibus ( multi enim rebus incidunt mortalibus)pars
huiusmodi servi in alium pervenerit, utrum omnis usus
fructus, qui antea per servum ad aliquem pervenerit, apud
eum remaneat an totus tollatur vel ex parte deminuatur, ex
parte autem apud eum resideat? * iust. a. iuliano pp. * <a
530 d. x k. oct. lampadio et oreste vv. cc. conss.>
CJ.3.33.15.1: Imperator Justinianus
Et super huiusmodi dubitatione tres sententiae
vertebantur, una, quae dicebat ex particulari alienatione
servi totum usum fructum deminui, alia in tantum usum
fructum deminui, in quantum et servus alienatur, tertia,
quae definiebat partem quidem servi posse alienari, usum
fructum autem totum apud eum remanere, qui ante
servum in solidum habebat. et in novissimam sententiam
et summum auctorem iuris scientiae salvium iulianum esse
invenimus. <a 530 d. x k. oct. lampadio et oreste vv. cc.
conss.>
CJ.3.33.15.2: Imperator Justinianus
Nobis autem haec decidentibus placuit salvii iuliani
admitti sententiam et aliorum qui in eadem fuerunt
opinione, quibus humanius visum est non interemptionem
usus fructus studiosam esse, sed magis retentionem,
quatenus, etsi pars servi alienatur, tamen nec pars usus
fructus depereat, sed maneat secundum suam naturam

integer atque incorruptus et, quemadmodum et ab initio
fixus est, ita conservetur ex huiusmodi casu nullo
deterioratus modo. <a 530 d. x k. oct. lampadio et oreste
vv. cc. conss.>
CJ.3.33.16pr.: Imperator Justinianus
Corruptionem usus fructus multiplicem esse veteribus
placuit, vel morte usufructuarii vel capitis deminutione vel
non utendo vel aliis quibusdam non ignotis modis. sed de
usu fructu quidem hoc indubitatum fuerat: de personali
autem actione, quae super usu fructu nascitur, sive in
stipulationem usus fructus deductus sive ex testamento
relictus est, dubitabatur, morte quidem usufructuarii et
capitis deminutione et eam tolli omnibus concedentibus,
non utendo autem, si per annum vel per biennium forsitan
eundem usum fructum non petierit usufructuarius, si
personalis actio tollitur, altercantibus. * iust. a. iuliano pp. *
<a 530 d. k. oct. constantinopoli lampadio et oreste vv. cc.
conss.>

219

