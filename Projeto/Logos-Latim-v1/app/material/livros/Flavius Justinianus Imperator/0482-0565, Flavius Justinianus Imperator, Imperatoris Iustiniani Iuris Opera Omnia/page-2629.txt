Scaevola 1 resp.
Qui semissis usuras promisit, per multos annos minores

praestitit: heres creditoris semisses petit. cum per
debitorem non steterit, quo minus minores solvat, quaero
an exceptio doli vel pacti obstet. respondi, si exsolvendis ex
more usuris per tanta tempora mora per debitorem non
fuit, posse secundum ea, quae proponerentur obstare
exceptionem.
Dig. 22.1.13.1
Scaevola 1 resp.
Quaesitum est, an iudicio negotiorum gestorum vel
mandati pro pecunia otiosa usuras praestare debeat, cum
dominus nullam pecuniam faeneravit. respondit, si eam
pecuniam positam habuisset idque ex consuetudine
mandantis fecisset, non debere quicquam usurarum
nomine praestare.
Dig. 22.1.14pr.
Paulus 14 resp.
Respondit paulus moram in solvendo fideicommisso
factam partus quoque ancillarum restituendos.
Dig. 22.1.14.1
Paulus 14 resp.
Heres rogatus erat post mortem suam sine reditu
hereditatem restituere: quaesitum est, an partus ancillarum
etiam vivo herede nati restituendi essent propter verba
testamenti, quibus de reditu solo deducendo testator sensit.
paulus respondit ante diem fideicommissi cedentem partus
ancillarum editos fideicommisso non contineri. neratius
libro primo ita refert eum, qui similiter rogatus esset, ut
mulierem restitueret, partum eius restituere cogendum non
esse, nisi tunc editus esset, cum in fideicommisso

restituendo moram fecisset. neque interesse existimo, an
ancilla specialiter an hereditas in fideicommisso sit.
Dig. 22.1.15
Paulus 16 resp.
Respondit neque eorum fructuum, qui post litem
contestatam officio iudicis restituendi sunt, usuras
praestari oportere, neque eorum, qui prius percepti quasi

2629

