est.
Dig. 31.53.2
Clementius 4 ad l. iul. et pap.
Sed de legatis et legis falcidiae ratione belle dubitatur,
utrum is, in quem solum dotis actio detur, legata integra ex
persona sua debeat, perinde ac si omnes heredes dotem
praestarent, an dotem totam in aere alieno computare, quia
in eum solum actio eius detur: quod sane magis rationem
habere videtur.
Dig. 31.54
Clementius 13 ad l. iul. et pap.

Si cui fundus centum dignus legatus fuerit, si centum
heredi vel cuilibet alii dederit, uberrimum videtur esse
legatum: nam alias interest legatarii fundum potius habere
quam centum: saepe enim confines fundos etiam supra
iustam aestimationem interest nostra adquirere.
Dig. 31.55pr.
Gaius 12 ad l. iul. et pap.
Si titio et mihi eadem res legata fuerit et is die cedente
legati decesserit me herede relicto et vel ex mea propria
causa vel ex hereditaria legatum repudiavero, magis
placere video partem defecisse.
Dig. 31.55.1
Gaius 12 ad l. iul. et pap.
Si eo herede instituto, qui vel nihil vel non totum capere
potest, servo hereditario legatum fuerit, tractantibus nobis
de capacitate videndum est, utrum heredis an defuncti
persona an neutrius spectari debeat. et post multas
varietates placet, ut, quia nullus est dominus, in cuius
persona de capacitate quaeri possit, sine ullo impedimento
adquiratur legatum hereditati atque ob id omnimodo ad
eum pertineat, quicumque postea heres exstiterit,
secundum quod accipere potest: reliqua autem pars ad eos,
qui iure vocantur, venit.
Dig. 31.56
Gaius 14 ad l. iul. et pap.
Quod principi relictum est, qui ante, quam dies legati
cedat, ab hominibus ereptus est, ex constitutione divi
antonini successori eius debetur.

3287

