cuiusque eorum ius fuit neque per alium usurpari potuit.
quod si plurium fundo iter aquae debitum esset, per unum
eorum omnibus his, inter quos is fundus communis fuisset,
usurpari potuisset. item si quis eorum, quibus aquae
ductus servitus debebatur et per eundem rivum aquam
ducebant, ius aquae ducendae non ducendo eam amisit,
nihil iuris eo nomine ceteris, qui rivo utebantur, adcrevit
idque commodum eius est, per cuius fundum id iter aquae,
quod non utendo pro parte unius amissum est: libertate
enim huius partis servitutis fruitur.
Dig. 8.6.17
Pomponius 11 ex var. lect.
Labeo ait, si is, qui haustum habet, per tempus, quo
servitus amittitur, ierit ad fontem nec aquam hauserit, iter
quoque eum amisisse.
Dig. 8.6.18pr.
Paulus 15 ad sab.
Si quis alia aqua usus fuerit, quam de qua in servitute
imponenda actum est, servitus amittitur.
Dig. 8.6.18.1
Paulus 15 ad sab.

Tempus, quo non est usus praecedens fundi dominus, cui
servitus debetur, imputatur ei, qui in eius loco successit.
Dig. 8.6.18.2
Paulus 15 ad sab.
Si, cum ius haberes immittendi, vicinus statuto tempore
aedificatum non habuerit ideoque nec tu immittere poteris,
non ideo magis servitutem amittes, quia non potest videri
usucepisse vicinus tuus libertatem aedium suarum, qui ius
tuum non interpellavit.
Dig. 8.6.19pr.
Pomponius 32 ad sab.
Si partem fundi vendendo lege caverim, uti per eam
partem in reliquum fundum meum aquam ducerem, et
statutum tempus intercesserit, antequam rivum facerem,
nihil iuris amitto, quia nullum iter aquae fuerit, sed manet
mihi ius integrum: quod si fecissem iter neque usus essem,
amittam.
Dig. 8.6.19.1
Pomponius 32 ad sab.

1806

