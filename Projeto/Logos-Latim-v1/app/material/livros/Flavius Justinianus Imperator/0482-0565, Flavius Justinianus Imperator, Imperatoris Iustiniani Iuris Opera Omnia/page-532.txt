>
CJ.6.2.2: Imperatores Severus, Antoninus
Incivilem rem desideratis, ut agnitas res furtivas non prius
reddatis, quam pretium fuerit solutum a dominis, curate
igitur cautius negotiari, ne non tantum in damna
huiusmodi, sed etiam in criminis suspicionem incidatis. *
sev. et ant. aa. negotiatoribus. * <a 204 pp. iii k. dec. cilone
et libone conss.>
CJ.6.2.3: Imperator Antoninus
Si nondum rem templo divino dedicatem vitricus tuus
furto abstulit, habes adversus eum furti actionem. * ant. a.
secundo. * <a 215 pp. vi ia. sept. laeto ii et cereale conss.>
CJ.6.2.4: Imperator Alexander Severus
Adversus eum dumtaxat, quem servum tuum sollicitasse
dicis, si eum deterioris animi fecit, servi corrupti agere
potes. quod si sollicitatum occultavit, etiam furti cum eo
agere potes. quas actiones etiam per procuratorem exercere
minime prohiberis. * alex. a. aurelio herodi. * <a 222 pp. id.
sept. alexandro a. cons.>
CJ.6.2.5: Imperator Alexander Severus
Civile est, quod a te adversarius tuus exigit, ut rei, quam
apud te fuisse fatearis, exhibeas venditorem. nam a
transeunte etiam ignoto emisse dicere non convenit volenti
evitare alienam boni viri suspicionem. * alex. a. cornelio. *
<a 223 pp. iii k. mai. maximo ii et aeliano conss.>
CJ.6.2.6: Imperator Alexander Severus

Alienum servum sine voluntate domini qui sciens vendidit
seu donavit vel alio modo alienavit, nihil domino
diminuere potest: et si contractet vel apud se detinuerit,
furtum facit. * alex. a. pythodoro. * <a 223 pp. vi k. ian.
maximo ii et aeliano conss.>
CJ.6.2.7: Imperator Alexander Severus
Si is, cui te pecuniam ad matrem tuam perferendam
dedisse proponis, parva quantitate numerata reliquam in
usus suos convertit, furtum fecit. * alex. a. dato. * <a 228
pp. prid. id. iun. modesto et probo conss.>
CJ.6.2.8: Imperator Alexander Severus
Etiam furti actione tributorum exactor tenetur, si non
cessante te in tributoria exactione sciens, quod nihil
deberetur, ancillam tui iuris abduxit aut vendidit. quae res
facit, ut nec emptor usucaperet vindicatioque tibi ipsius
competat. * alex. a. valenti. * <a 231 pp. x k. mart.
pompeiano et peligno conss.>

532

