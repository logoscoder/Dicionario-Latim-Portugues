Si quis ex liberis heres scriptus sit, ad contra tabulas
bonorum possessionem vocari non debet: cum enim possit
secundum tabulas habere possessionem, quo bonum est ei
contra tabulas dari? plane si alius committat edictum, et
ipse ad contra tabulas bonorum possessionem admittetur.
Dig. 37.4.3.12
Ulpianus 39 ad ed.
Sed si sub condicione scriptus sit, bonorum possessionem

contra tabulas accipere non potest, et ita iulianus quoque
libro vicesimo tertio digestorum scripsit. quid ergo, si
defecerit condicio? verum est eum contra tabulas accipere
bonorum possessionem.
Dig. 37.4.3.13
Ulpianus 39 ad ed.
Si sub ea condicione filius emancipatus heres sit institutus,
quae in ipsius potestate non est, quia scriptus heres est,
bonorum possessionem secundum tabulas accipere potest
et debet, nec contra tabulas potest: et si forte defecerit
condicio, tuendus erit a praetore in tantum, quantum
ferret, si contra tabulas bonorum possessionem accepisset.
Dig. 37.4.3.14
Ulpianus 39 ad ed.
Sed et si nepos sub huiusmodi condicione scriptus sit
heres, idem erit dicendum.
Dig. 37.4.3.15
Ulpianus 39 ad ed.
Si quis ex liberis non sit scriptus heres, sed servus eius
scriptus sit eumque iusserit adire hereditatem, denegari ei
debet bonorum possessio contra tabulas.
Dig. 37.4.3.16
Ulpianus 39 ad ed.
Idemque est et si legatum relictum sibi vel servo suo
elegerit: nam et hic dicimus bonorum possessionem contra
tabulas debere denegari.

Dig. 37.4.4pr.

5139

