CJ.6.30.18.4: Imperatores Theodosius, Valentinianus
Sin autem septem annos aetatis pupillus excesserit et
priore parente mortuo in pupillari aetate fati munus
impleverit, ea obtinere praecipimus, quae veteribus legibus
continentur, nulla dubietate relicta, quin pupillus post
impletos septem annos suae aetatis ipse adire hereditatem
vel possessionem bonorum petere consentiente parente, si
sub eius potestate sit, vel cum tutoris auctoritate, si sui
iuris sit, poterit vel, si non habeat tutorem, adire praetorem
et eius decreto hoc ius consequi. <a 426 d. viii id. nov.
ravennae theodosio xii et valentiniano ii aa. conss.>
CJ.6.30.19pr.: Imperator Justinianus
Cum antiquioribus legibus et praecipue in quaestionibus
iulii pauli invenimus filios familias paternam hereditatem
deliberantes posse et in suam posteritatem hanc
transmittere, et aliis quibusdam adiectis, quae in
huiusmodi persona praecipua sunt: eam deliberationem et
in omnes successores sive cognatos sive extraneos duximus
esse protelandam. * iust. a. demostheni pp. * <a 529 recitata
septimo in novo consistorio palatii iustiniani. d. iii k. nov.
decio vc. cons.>

CJ.6.30.19.1: Imperator Justinianus
Ideoque sancimus: si quis vel ex testamento vel ab intestato
vocatus deliberationem meruerit vel hoc quidem non
fecerit, non tamen successioni renuntiaverit, ut ex hac
causa deliberare videatur, sed nec aliquid gesserit, quod
aditionem vel pro herede gestionem inducit, praedictum
arbitrium in successionem suam transmittat, ita tamen, ut
unius anni spatiis eadem transmissio fuerit conclusa. <a
529 recitata septimo in novo consistorio palatii iustiniani.
d. iii k. nov. decio vc. cons.>
CJ.6.30.19.2: Imperator Justinianus
Et si quidem is, qui sciens hereditatem sibi esse vel ab
intestato vel ex testamento delatam deliberatione minime
petita intra annale tempus decesserit, hoc ius ad suam
successionem intra annale tempus extendat. <a 529 recitata
septimo in novo consistorio palatii iustiniani. d. iii k. nov.
decio vc. cons.>
CJ.6.30.19.3: Imperator Justinianus
Si enim ipse, postquam testamentum fuerit insinuatum, vel
ab intestato vel ex testamento vel aliter ei cognitum sit
heredem eum vocatum fuisse, annali tempore translapso
nihil fecerit, ex quo vel adeundam vel renuntiandam
hereditatem manifestaverit, is cum successione sua ab
huiusmodi beneficio excludatur. <a 529 recitata septimo in
novo consistorio palatii iustiniani. d. iii k. nov. decio vc.
cons.>

603

