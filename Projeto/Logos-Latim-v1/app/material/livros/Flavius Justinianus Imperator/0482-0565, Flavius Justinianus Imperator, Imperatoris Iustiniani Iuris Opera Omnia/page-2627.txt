Dig. 22.1.6.1

Papinianus 29 quaest.
Imperator quoque noster severus filiae flavii athenagorae,
cuius bona fuerant publicata, de fisco ideo numerari decies
centena dotis nomine iussit, quod ea patrem praestitisse
dotis usuras allegasset.
Dig. 22.1.7
Papinianus 2 resp.
Debitor usurarius creditori pecuniam optulit et eam, cum
accipere noluisset, obsignavit ac deposuit: ex eo die ratio
non habebitur usurarum. quod si postea conventus ut
solveret moram fecerit, nummi steriles ex eo tempore non
erunt.
Dig. 22.1.8
Papinianus 7 resp.
Equis per fideicommissum relictis post moram fetus
quoque praestabitur ut fructus, sed fetus secundus ut
causa, sicut partus mulieris.
Dig. 22.1.9pr.
Papinianus 11 resp.
Pecuniae faenebris, intra diem certum debito non soluto,
dupli stipulatum in altero tanto supra modum legitimae
usurae respondi non tenere: quare pro modo cuiuscumque
temporis superfluo detracto stipulatio vires habebit.
Dig. 22.1.9.1
Papinianus 11 resp.

Usurarum stipulatio, quamvis debitor non conveniatur,
committitur. nec inutilis legitimae usurae stipulatio videtur
sub ea condicione concepta " si minores ad diem solutae
non fuerint": non enim poena, sed faenus uberius iusta
ratione sortis promittitur. si tamen post mortem creditoris
nemo fuit cui pecunia solveretur, eius temporis inculpatam
esse moram constitit: ideo si maiores usurae prioribus
petantur, exceptio doli non inutiliter opponetur.
Dig. 22.1.10
Paulus 2 quaest.
Partum post litem contestatam editum restituere possessor

2627

