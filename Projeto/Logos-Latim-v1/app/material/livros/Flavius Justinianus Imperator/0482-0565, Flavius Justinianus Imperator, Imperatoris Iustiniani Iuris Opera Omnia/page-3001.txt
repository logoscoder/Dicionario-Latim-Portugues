Dig. 28.1.13.2
Marcianus 4 inst.
Si quis in capitali crimine damnatus appellaverit et medio
tempore pendente appellatione fecerit testamentum et ita
decesserit, valet eius testamentum.
Dig. 28.1.14

Paulus 2 reg.
Qui in testamento domini manumissus est, si ignorat
dominum decessisse aditamque eius esse hereditatem,
testamentum facere non potest, licet iam pater familias et
sui iuris est: nam qui incertus de statu suo est, certam
legem testamento dicere non potest.
Dig. 28.1.15
Ulpianus 12 ad ed.
De statu suo dubitantes vel errantes testamentum facere
non possunt, ut divus pius rescripsit.
Dig. 28.1.16pr.
Pomponius l.S. reg.
Filius familias et servus alienus et postumus et surdus
testamenti factionem habere dicuntur: licet enim
testamentum facere non possunt, attamen ex testamento
vel sibi vel aliis adquirere possunt.
Dig. 28.1.16.1
Pomponius l.S. reg.
Marcellus notat: furiosus quoque testamenti factionem
habet, licet testamentum facere non potest: ideo autem
habet testamenti factionem, quia potest sibi adquirere
legatum vel fideicommissum: nam etiam compotibus
mentis personales actiones etiam ignorantibus
adquiruntur.
Dig. 28.1.17

Paulus 3 sent.
In adversa corporis valetudine mente captus eo tempore
testamentum facere non potest.
Dig. 28.1.18pr.

3001

