Si aviae frater eorum, de quorum successione agitur, velut
ex testamento adiit hereditatem, quos intestatos decessisse
ac falsum testamentum prolatum contendis , et ab intestato
non petita bonorum possessione vita functus est, ac tu licet
quinto gradu constitutus ex successorio capite petisti
bonorum possessionem vel necdum exclusus petas, eorum
successionem potes vindicare. nam si is, quem quarto
gradu constitutum non ambigitur, ex edicto petiit nec hoc
te latuit, frustra nobis supplicasti. * diocl. et maxim. aa. et
cc. firmo. * <a 294 s. vi id. april. sirmi cc. conss.>

CJ.6.17.0. De carboniano edicto.
CJ.6.17.1: Imperatores Diocletianus, Maximianus
Si tibi ac filio tuo status ab his contra quos supplicas
movetur quaestio, perspicis praemature rerum, quas velut
de patris successione filius tuus vindicat, restitutionem
postulari, cum, si in pupillari permaneat aetate, secundum
formam edicti carboniani data bonorum possessione
satisdatione impleta tunc demum in possessionem eum
constitui conveniat vel hac non oblata portionem ab
omnibus quam vindicat possideri, servitutis vero
quaestionem in tempus differri pubertatis. * diocl. et
maxim. aa. et cc. florae. * <a 293 s. xii k. nov. sirmi aa. conss.
>
CJ.6.17.2: Imperatores Valentinianus, Theodosius, Arcadius
Carbonianum edictum sub personis legitimis indubitato
matrimonio, custodito partu et probata legitima
successione defertur, scilicet ut in possessione novus heres
constitutus usque ad pubertatis annos sine inquietudine
rebus utatur interdum alienis. * valentin. theodos. et arcad.
aaa. ad rufinum pp. * <a 393 d. iiii k. oct. constantinopoli
theodosio a. iii et abundantio conss.>
CJ.6.18.0. Unde vir et uxor.
CJ.6.18.1: Imperatores Theodosius, Valentinianus
Maritus et uxor ab intestato invicem sibi in solidum pro
antiquo iure succedant, quotiens deficit omnis parentium
liberorum seu propinquorum legitima vel naturalis
successio, fisco excluso. * theodos. et valentin. aa. hierio pp.
* <a 428 d. x k. mart. constantinopoli felice et tauro conss.>
CJ.6.19.0. De repudianda bonorum possessione.

CJ.6.19.1: Imperatores Diocletianus, Maximianus
Emancipatus repudiata bonorum possessione absentiae
patroni causae velamento rursum ad eandem redire
quaestionem frustra conatur. * diocl. et maxim. aa. et cc.

551

