eius liberatus esse et idcirco seio heres tenebitur.
Dig. 31.13.1
Pomponius 7 ex plaut.
Si is qui unum reum habebat quod is sibi deberet duobus
in solidum separatim legasset, oneratur heres duobus
satisfacere uni actione cedendo, alteri pecuniam solvendo.

Dig. 31.14pr.
Paulus 4 ad vitell.
Si idem servus et legatus et liber esse iussus sit, favor
libertatis praevalet: sin autem et in posteriore scriptura
legatus est et evidens ademptio libertatis ostenditur,
legatum propter defuncti voluntatem praevalebit.
Dig. 31.14.1
Paulus 4 ad vitell.
Servo alieno herede instituto post mortem domini eius cui
adquisita hereditas et libertatem fideicommissariam dari
posse constat.
Dig. 31.15
Celsus 6 Dig.
Si quis duobus heredibus institutis ita legaverit: " stichum
aut decem heredes danto", non potest alter heredum
quinque, alter partem stichi dare, sed necesse est utrumque
aut stichum totum aut decem solvere.
Dig. 31.16
Celsus 16 Dig.
Si titio aut seio, utri heres vellet, legatum relictum est,
heres alteri dando ab utroque liberatur: si neutri dat,
uterque perinde petere potest atque si ipsi soli legatum
foret: nam ut stipulando duo rei constitui possunt, ita et
testamento potest id fieri.
Dig. 31.17pr.

Marcellus 10 Dig.
Si quis titio decem legaverit et rogaverit, ut ea restituat
maevio, maeviusque fuerit mortuus, titii commodo cedit,
non heredis, nisi dumtaxat ut ministrum titium elegit.
idem est et si ponas usum fructum legatum.

3272

