Ulpianus 1 ad sab.
Is cui lege bonis interdictum est testamentum facere non
potest et, si fecerit, ipso iure non valet: quod tamen
interdictione vetustius habuerit testamentum, hoc valebit.
merito ergo nec testis ad testamentum adhiberi poterit,
cum neque testamenti factionem habeat.
Dig. 28.1.18.1
Ulpianus 1 ad sab.
Si quis ob carmen famosum damnetur, senatus consulto
expressum est, ut intestabilis sit: ergo nec testamentum
facere poterit nec ad testamentum adhiberi.
Dig. 28.1.19
Modestinus 5 pand.
Si filius familias aut pupillus aut servus tabulas testamenti
fecerit signaverit, secundum eas bonorum possessio dari
non potest, licet filius familias sui iuris aut pupillus pubes
aut servus liber factus decesserit, quia nullae sunt tabulae
testamenti, quas is fecit, qui testamenti faciendi facultatem
non habuerit.
Dig. 28.1.20pr.
Ulpianus 1 ad sab.

Qui testamento heres instituitur, in eodem testamento
testis esse non potest. quod in legatario et in eo qui tutor
scriptus est contra habetur: hi enim testes possunt adhiberi,
si aliud eos nihil impediat, ut puta si impubes, si in
potestate sit testatoris.
Dig. 28.1.20.1
Ulpianus 1 ad sab.
Potestatis autem verbum non solum ad liberos qui sunt in
potestate referendum est, verum etiam ad eum quem
redemit ab hostibus, quamvis placeat hunc servum non
esse, sed vinculo quodam retineri, donec pretium solvat.
Dig. 28.1.20.2
Ulpianus 1 ad sab.
Per contrarium quaeri potest, an pater eius, qui de castrensi
peculio potest testari, adhiberi ab eo ad testamentum testis
possit. et Marcellus libro decimo digestorum scribit posse:
et frater ergo poterit.
Dig. 28.1.20.3

3002

