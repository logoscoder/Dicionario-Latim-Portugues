conexa perseveraverit, tutelae actione totius temporis
rationem praestare cogitur. sin autem post finitam
administrationem in isdem rebus minime se immiscuerit,
temporis quod insequitur periculum ad eum non pertinet. *
diocl. et maxim. aa. et cc. chrysianae. * <a 294 s. v k. dec.
anchialo cc. conss.>
CJ.5.51.12: Imperatores Diocletianus, Maximianus
Tutelae actio tam heredibus quam etiam contra successores
competit. * diocl. et maxim. aa. et cc. quintillae. * <a 294 s. x
k. dec. sirmi cc. conss.>
CJ.5.51.13pr.: Imperator Justinianus
Veteris iuris dubitationem decidentes sancimus, si quidem
tutor vel curator pro substantia pupilli vel adulti aliquid
ubicumque dixerit ad maiorem quantitatem eam reducens,
sive pro utilitate pupilli vel adulti sive per solam
simplicitatem sive per aliam quamcumque causam, nihil
veritati praeiudicare, sed hoc obtinere , quod ipsius rei
inducit natura et mensura pupillaris vel adulti ostendit
substantiae. * iust. a. iuliano pp. * <a 530 d. k. aug.
constantinopoli lampadio et oreste vv. cc. conss.>
CJ.5.51.13.1: Imperator Justinianus
Sin autem inventario publice facto res pupillares vel adulti

conscripserit et ipse per huiusmodi scripturam confessus
fuerit ampliorem quantitatem substantiae, non esse aliud
inspiciendum nisi hoc quod scripsit, et secundum vires
eiusdem scripturae patrimonium pupilli vel adulti exigi:
neque enim sic homo simplex, immo magis stultus
invenitur, ut et in publico inventario contra se scribi
aliquid patiatur. <a 530 d. k. aug. constantinopoli lampadio
et oreste vv. cc. conss.>
CJ.5.51.13.2: Imperator Justinianus
Illo procul dubio observando, ut non audeat tutor vel
curator res pupillares vel adulti aliter attingere vel ullam
sibi communionem ad eas vindicare, nisi prius inventario
publice facto secundum morem solitum res eis tradantur:
nisi testatores qui substantiam transmittunt specialiter
inventarium conscribi vetaverint. <a 530 d. k. aug.
constantinopoli lampadio et oreste vv. cc. conss.>
CJ.5.51.13.3: Imperator Justinianus
Scituris tutoribus et curatoribus, quod, si inventarium
facere neglexerint, et quasi suspecti ab officio removeantur
et poenis legitimis, quae contra eos interminatae sunt,
subiacebunt et postea perpetua macula infamiae
notabuntur, neque ab imperiali beneficio absolutione
huiusmodi notae fruituri. <a 530 d. k. aug. constantinopoli
lampadio et oreste vv. cc. conss.>

498

