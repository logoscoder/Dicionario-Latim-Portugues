Hoc obtinente et si in emancipatione sibi parentes hoc
minime servaverint: sed nisi specialiter vel in
emancipatione huic praemio renuntiaverint vel donatione
facta sese et ab huiusmodi beneficio alienaverint et in
liberos hoc transtulerint, manere ad eos etiam tacentes ius
et beneficium usus fructus retinendi, ut post obitum eorum
et usus fructus in omnibus memoratis causis ad eos
perveniat, quorum dominium est, scilicet secundum, quod
iam diximus, in successionibus eorum omnibus servandis,
quae de maternis et nuptialibus bonis consultissimis
legibus definita sunt. <a 529 recitata septimo miliario in
novo consistorio palatii dn.Iustiniani. d.Iii k. nov. decio vc.
cons. >
CJ.6.61.6.4: Imperator Justinianus
Sed cum tacitas hypothecas tam veteres leges in
quibusdam certis casibus introduxerunt quam nos in
maternis ceterisque, quas servare necesse est, et
dubitabatur, ex quo hypothecas competere oportet,
utrumne ab initio an ex eo tempore, ex quo male aliquid
gestum est, compendiosa narratione interpretamur initium
gerendae vel deserendae administrationis vel observationis
esse spectandum et non tempus, ex quo male aliquid fuerit
gestum. <a 529 recitata septimo miliario in novo

consistorio palatii dn.Iustiniani. d.Iii k. nov. decio vc. cons.
>
CJ.6.61.7pr.: Imperator Justinianus
Cum multa privilegia imperialibus donationibus iam
praestita sunt, dignum incrementum et his offerre nostra
dignata est clementia. * iust. a. iuliano pp. * <a 530 d.
proposit. xii k. april. constantinopoli lampadio et oreste vv.
cc. conss.>
CJ.6.61.7.1: Imperator Justinianus
Si quis igitur a serenissimo principe vel a piissima augusta
sive masculus sive femina donationem sit consecutus vel
consecuta sive mobilium sive immobilium seu se
moventium rerum, in filiis familias tamen constitutus vel
constituta, habeat huiusmodi res omni adquisitione
absolutas et nemini eas adquirat neque earum usum
fructum pater vel avus vel proavus sibi vindicet, sed ad
similitudinem castrensis peculii omnem facultatem in eas
filii vel filiae familias habeant. <a 530 d. proposit. xii k.
april. constantinopoli lampadio et oreste vv. cc. conss.>
CJ.6.61.7.2: Imperator Justinianus
Ut enim imperialis fortuna omnes supereminet alias, ita
oportet et principales liberalitates culmen habere
praecipuum. <a 530 d. proposit. xii k. april. constantinopoli
lampadio et oreste vv. cc. conss.>

694

