Dig. 3.6.3.1
Ulpianus 10 ad ed.
Si igitur accepit ut negotium faceret, sive fecit sive non
fecit, et qui accepit ne faceret etsi fecit, tenetur.
Dig. 3.6.3.2
Ulpianus 10 ad ed.
Hoc edicto tenetur etiam is qui depectus est: depectus
autem dicitur turpiter pactus.
Dig. 3.6.3.3
Ulpianus 10 ad ed.
Illud erit notandum, quod qui dedit pecuniam, ut
negotium quis pateretur, non habebit ipse repetitionem:
turpiter enim fecit: sed ei dabitur petitio, propter quem
datum est ut calumnia ei fiat. quare si quis et a te pecuniam
accepit, ut mihi negotium faceret, et a me, ne mihi faceret,
duobus iudiciis mihi tenebitur.
Dig. 3.6.4
Gaius 4 ad ed. provinc.

Haec actio heredi quidem non competit, quia sufficere ei
debet, quod eam pecuniam quam defunctus dedit repetere
potest.
Dig. 3.6.5pr.
Ulpianus 10 ad ed.
In heredem autem competit in id quod ad eum pervenit.
nam est constitutum turpia lucra heredibus quoque
extorqueri, licet crimina extinguantur: ut puta ob falsum
vel iudici ob gratiosam sententiam datum et heredi
extorquebitur et si quid aliud scelere quaesitum.
Dig. 3.6.5.1
Ulpianus 10 ad ed.
Sed etiam praeter hanc actionem condictio competit, si sola
turpitudo accipientis versetur: nam si et dantis, melior
causa erit possidentis. quare si fuerit condictum, utrum
tollitur haec actio, an vero in triplum danda sit? an
exemplo furis et in quadruplum actionem damus et
condictionem? sed puto sufficere alterutram actionem. ubi
autem condictio competit, ibi non est necesse post annum
dare in factum actionem.

1475

