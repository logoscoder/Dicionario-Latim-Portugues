Si quis vero ad huiusmodi tam audacissimum tamque
aequitati contrarium conamen prosiluerit, eum pro
pecuniariis quidem negotiis iactura litis et damnorum quae
vitio eius contigerunt solutione percelli, pro criminalibus
autem quasi calumniatorem convictum legum aculeos
sentire. <a 492 d. k. ian. constantinopoli anastasio a. et rufo
conss.>
CJ.12.35.18.8: Imperator Anastasius
Dispositiones autem ante latas non ad imminuendam
potestatem magisteriae per orientem administrationis, sed
pro tuitione locorum ac securitate publica noscimur
praestitisse, cum non dubium sit ipsos etiam duces, quibus
fortissimi praesentales milites parare praecepti sunt, sub
eadem excelsa potestate esse constitutos. <a 492 d. k. ian.
constantinopoli anastasio a. et rufo conss.>
CJ.12.36.0. De castrensi peculio militum et
praefectianorum.
CJ.12.36.1pr.: Imperator Alexander Severus
Si in potestate tua filius tuus fuit eo tempore, quo quaedam
nomine eius emisti, ea tua esse non dubitatur. * alex. a.
prisciano. * <a 223 pp. id. nov. maximo ii et aeliano conss.>
CJ.12.36.1.1: Imperator Alexander Severus
Peculio autem castrensi cedunt res mobiles, quae eunti in
militiam a patre vel a matre aliisve propinquis vel amicis
donatae sunt, item quae in castris per occasionem militiae

quaeruntur. <a 223 pp. id. nov. maximo ii et aeliano conss.
>
CJ.12.36.1.2: Imperator Alexander Severus
In quibus sunt etiam hereditates eorum, qui non alias noti
esse potuerunt nisi per militiae occasionem, etiamsi res
immobiles in his erunt. <a 223 pp. id. nov. maximo ii et
aeliano conss.>
CJ.12.36.1.3: Imperator Alexander Severus
Matris autem hereditas, quamvis in militia delata sit, ad
peculium castrense non pertinet. <a 223 pp. id. nov.
maximo ii et aeliano conss.>
CJ.12.36.1.4: Imperator Alexander Severus
In castrensi vero peculio praedium donatum non esse
constat, quamvis empta ex castrensi peculio praedia eius
condicionis efficiantur. <a 223 pp. id. nov. maximo ii et
aeliano conss.>

1253

