in rem verso cum pupillo actionem fore.
Dig. 15.3.21
Scaevola 5 Dig.
Filiam familias duxit uxorem patre dotem promittente et
convenit inter omnes personas, uti eam pater aut ipsa se
tueretur: maritus ei mutuos nummos dedit, cum iuste
putaret patrem eius ministraturum tantum salarium,
quantum dare filiae suae instituerat: eos nummos illa in
usus necessarios sibi et in servos quos secum habebat
consumpsit, aliquantum et ( cum ei res familiares creditae
essent) ex pecunia mariti in easdem causas convertit:
deinde priusquam pater salarium expleret, moritur filia:
pater impensam recusat: maritus res mulieris retinet:
quaero, an de in rem verso adversus patrem actio
competat. respondit, si ad ea id quod creditum est
erogatum esset, sine quibus aut se tueri aut servos paternos
exhibere non posset, dandam de in rem verso utilem
actionem.
Dig. 15.4.0. Quod iussu.
Dig. 15.4.1pr.
Ulpianus 29 ad ed.
Merito ex iussu domini in solidum adversus eum iudicium
datur, nam quodammodo cum eo contrahitur qui iubet.
Dig. 15.4.1.1
Ulpianus 29 ad ed.
Iussum autem accipiendum est, sive testato quis sive per
epistulam sive verbis aut per nuntium sive specialiter in
uno contractu iusserit sive generaliter: et ideo et si sic

contestatus sit: " quod voles cum sticho servo meo
negotium gere periculo meo", videtur ad omnia iussisse,
nisi certa lex aliquid prohibet.
Dig. 15.4.1.2
Ulpianus 29 ad ed.
Sed ego quaero, an revocare hoc iussum antequam
credatur possit: et puto posse, quemadmodum si
mandasset et postea ante contractum contraria voluntate
mandatum revocasset et me certiorasset.
Dig. 15.4.1.3
Ulpianus 29 ad ed.

2174

