nec statim conventione praemissa pristinae condicioni reddatur, is vigore et sollertia iudicantium ad pristinam sortem
velut manu mox iniecta revocetur. clericis enim ulterius legem prodesse non patimur, quae cessione patrimonii
subsecuta decuriones clericos esse non vetabat. * arcad. et honor. aa. eutychiano pp. * <a 398 d. vi k. aug. mnizo
honorio a. iiii et eutychiano conss.> CJ.1.3.13: Imperatores Arcadius, Honorius Si ecclesiae venerabilis privilegia
cuiusquam fuerint vel temeritate violata vel dissimulatione neglecta, commissum quinque librarum auri condemnatione
plectetur. * arcad. et honor. aa. sapidiano vic. africae. * <a 399 d. vii k. iul. brixiae theodoro cons.>
CJ.1.3.14: Imperatores Arcadius, Honorius Quicumque residentibus sacerdotibus fuerit episcopali loco et nomine
detrusus, si aliquid vel contra custodiam vel contra quietem publicam moliri fuerit deprehensus rursusque sacerdotium
petere, a quo videtur expulsus, procul ab ea urbe, quam conturbavit, centum milibus vitam agat. nec nostra adeat
secreta nec impetrare rescripta speret, sed etiam impetratis careat: defensoribus etiam eorum indignationem subituris. *
arcad. et honor. aa. hadriano pp. * <a 400 d. prid. non. febr. ravenna stilichone et aureliano conss.> CJ.1.3.15:
Imperatores Arcadius, Honorius Conventicula illicita extra ecclesiam in privatis aedibus celebrari prohibemus,
proscriptionis domus periculo imminente, si dominus eius in ea clericos nova ac tumultuosa conventicula extra
ecclesiam celebrantes susceperit. * arcad. et honor. aa. studio pu. * <a 404 d. iiii k. sept. constantinopoli honorio a. vi et
aristaeneto conss.> CJ.1.3.16: Imperatores Honorius, Theodosius Quisquis censibus fuerit adnotatus, invito agri domino
ab omni temperet clericatu, adeo ut etiam, si in eo vico, in quo noscitur mansitare, clericus fuerit, sub hac lege
religiosum adsumat sacerdotium, ut et capitationis sarcinam per ipsum dominum agnoscere compellatur et ruralibus
obsequiis quo maluerit subrogato fungatur, ea scilicet immunitate indulta, quae certae capitationis venerandis ecclesiis
relaxatur: nullo contra hanc legem valituro rescripto. * honor. et theodos. aa. anthemio pp. * <a 409 d. prid. k. mart.
honorio a. viii et theodosio a. iii conss.> CJ.1.3.17pr.: Imperatores Honorius, Theodosius
Placet nostrae clementiae, ut nihil commune clerici cum publicis actibus vel ad curiam pertinentibus, cuius corpori non
sunt adnexi, habeant. * honor. et theodos. aa. monaxio pp. * <a 416 d. iii k. oct. constantinopoli theodosio a. vii et
palladio conss.> CJ.1.3.17.1: Imperatores Honorius, Theodosius Praeterea eis, qui parabalanin vocantur, neque ad
quodlibet publicum spectaculum neque ad curiae locum neque ad iudicium accedendi licentiam permittimus, nisi forte
singuli ob causas proprias et necessitates iudicem adierint aliquem lite pulsantes vel ab alio ipsi pulsati vel in communi
totius corporis causa syndico ordinato: sub ea definitione, ut, si quis eorum haec violaverit et brevibus parabalanin
eximatur et competenti supplicio subiugetur nec umquam ad eandem sollicitudinem revertatur. <a 416 d. iii k. oct.
constantinopoli theodosio a. vii et palladio conss.> CJ.1.3.18pr.: Imperatores Honorius, Theodosius Parabalanin, qui ad
curanda debilium aegra corpora deputantur, sescentos constitui praecipimus, ita ut pro arbitrio viri reverentissimi
antistitis alexandrinae urbis de his, qui ante fuerant et qui pro consuetudine curandi gerunt experientiam, sescenti
parabalanin ad huiusmodi sollicitudinem eligantur, exceptis videlicet honoratis et curialibus. * honor. et theodos. aa.
monaxio pp. * <a 418 d. iii non. febr. constantinopoli honorio xii et theodosio viii aa. conss.> CJ.1.3.18.1: Imperatores
Honorius, Theodosius Si quis autem ex his naturali sorte fuerit absumptus, alter in eius locum pro voluntate eiusdem
sacerdotis exceptis honoratis et curialibus subrogetur, ita ut hi sescenti viri
reverentissimi sacerdotis praeceptis ac dispositionibus obsecundent et sub eius cura consistant: reliquis, quae dudum
latae legis forma complectitur, super his parabalanin vel de spectaculis vel de iudiciis ceterisque sicut iam statutum est
custodiendis. <a 418 d. iii non. febr. constantinopoli honorio xii et theodosio viii aa. conss.> CJ.1.3.19pr.: Imperatores
Honorius, Theodosius Eum, qui probabilem saeculo disciplinam agit, decolorari consortio sororiae appellationis non
decet. quicumque igitur cuiuscumque gradus sacerdotio fulciuntur vel clericatus honore censentur, extranearum sibi
mulierum interdicta consortia cognoscant: hac eis tantum facultate concessa, ut matres filias atque germanas intra
domorum suarum saepta contineant: in his enim nihil scaevi criminis aestimari foedus naturale permittit. * honor. et
theodos. aa. palladio pp. * <a 420 d. viii id. mai. ravenna theodosio a. viiii et constantio iii conss.> CJ.1.3.19.1:
Imperatores Honorius, Theodosius Illas etiam non relinqui castitatis hortatur adfectio, quae ante sacerdotium maritorum
legitimum meruere coniugium: neque enim clericis incompetenter adiunctae sunt, quae dignos sacerdotio viros sui
conversatione fecerunt. <a 420 d. viii id. mai. ravenna theodosio a. viiii et constantio iii conss.> CJ.1.3.20pr.:
Imperatores Theodosius, Valentinianus Si quis presbyter aut diaconus aut diaconissa aut subdiaconus vel cuiuslibet
alterius loci clericus aut monachus aut mulier, quae solitariae vitae dedita est, nullo condito testamento decesserit nec ei
parentes utriusque sexus vel liberi vel si qui agnationis cognationisve iure iunguntur vel uxor extiterit, bona, quae ad
eum vel ad eam
pertinuerint, sacrosanctae ecclesiae vel monasterio, cui fuerat destinatus aut destinata, omnifariam socientur. *
theodos. et valentin. aa. ad taurum pp. * <a 434 d. xviii k. ian. ariobindo et aspare conss.> CJ.1.3.20.1: Imperatores
Theodosius, Valentinianus Exceptis his facultatibus, quas forte censibus adscripti vel iuri patronatus subiecti vel curiali
condicioni obnoxii clerici vel monachi cuiuscumque sexus relinquunt: nec enim iustum est bona seu peculia, quae aut
patrono legibus debentur aut domino possessionis, cui quis eorum fuerat adscriptus, aut ad curias pro tenore dudum
latae constitutionis sub certa forma pertinere noscuntur, ab ecclesiis vel monasteriis detineri: actionibus videlicet
competenter sacrosanctis ecclesiis vel monasteriis reservatis, si quis forte praedictis condicionibus obnoxius aut ex
gestis negotiis aut ex quibuslibet aliis ecclesiasticis actibus obligatus obierit. <a 434 d. xviii k. ian. ariobindo et aspare
conss.> CJ.1.3.21: Imperatores Theodosius, Valentinianus Ad similitudinem tam episcoporum orthodoxae fidei quam
presbyteri et diaconi ii, qui honorario titulo illustrem dignitatem consecuti sunt, per substitutos periculo suarum
facultatum curiae muneribus satisfacere non vetentur. * theodos. et valentin. aa. thomae pp. * <a 442 d. v k. mart.

73

