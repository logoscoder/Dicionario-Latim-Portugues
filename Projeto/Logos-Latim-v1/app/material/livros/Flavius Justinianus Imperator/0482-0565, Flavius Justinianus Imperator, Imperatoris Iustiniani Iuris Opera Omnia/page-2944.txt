duas curationes administrare non videri, quod videlicet
unius duo patrimonia non viderentur.
Dig. 27.1.30.2
Papinianus 5 resp.
Qui privilegio subnixus est, fratris curationem suscipere
non cogitur.
Dig. 27.1.30.3

Papinianus 5 resp.
Patronus impuberi liberto quosdam ex libertis tutores aut
curatores testamento dedit. quamvis eos idoneos esse
constet, nihilo minus iure publico poterunt excusari, ne
decreto confirmentur.
Dig. 27.1.31pr.
Paulus 6 quaest.
Si is, qui tres tutelas administrabat, duobus pupillis
diversis decretis datus est qui potuit excusari, et
priusquam causas excusationis allegaret, unus ex pupillis,
quorum iam tutelam administrabat, decessit, ubi desiit ei
competere excusatio, statim tenuit eum prius decretum,
quasi in loco tertiae tutelae quarta subroganda: nam ipso
iure tutor est et antequam excusetur. potuit ergo tutela
eius, qui nunc quarto loco invenitur, excusari: sed cum non
sit excusatus, necessario subeundum est onus illius quoque
tutelae. nec me movet, quod dicat aliquis hoc ne exigi, an
administretur tutela: hoc enim eo pertinet, ne sit finita
administratio: ceterum si periculum sustineat cessationis,
puto ei imputandam eam quoque tutelam.
Dig. 27.1.31.1
Paulus 6 quaest.
Idem evenire potest, si duobus testamentis, cum haberet
tres tutelas, tutor datus est: ubi non apertarum tabularum
tempus inspici debebit, si quaeratur, quae prior delata sit
tutela, sed aditae hereditatis vel condicionis existentis.
Dig. 27.1.31.2
Paulus 6 quaest.

Illa quoque erit differentia tutelarum, de quibus diximus, si
tertia et quarta sit delata, licet in quartam prius detentus
sit, quod huius, id est quartae, ex quo iussus est
administrare, illius ex quo datus est periculum sustinet.

2944

