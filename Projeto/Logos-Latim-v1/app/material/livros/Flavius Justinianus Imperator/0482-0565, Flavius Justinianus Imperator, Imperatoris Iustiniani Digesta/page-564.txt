1. Primum igitur tractemus, unde descendat suspecti crimen et apud quos postulari quis possit suspectus tutor vel
curator, deinde quis et a quo et ex quibus causis removetur, deque poena suspecti.
2. Sciendum est suspecti crimen e lege duodecim tabularum descendere.
3. Damus autem ius removendi suspectos tutores Romae praetoribus, in provinciis praesidibus earum.
4. An autem apud legatum proconsulis suspectus postulari possit, dubium fuit: sed imperator Antoninus cum divo
Severo Braduae Maurico proconsuli Africae rescripsit posse, quia mandata iurisdictione officium ad eum totum iuris
dicundi transit. Ergo et si praetor mandet iurisdictionem, simili modo dicendum est suspectum posse apud eum
postulari cui mandata est: cum enim sit in provincia hoc rescriptum, consequens erit dicere et eum, cui a praetore
mandata est iurisdictio, posse de suspecto cognoscere.
5. Ostendimus, qui possunt de suspecto cognoscere: nunc videamus, qui suspecti fieri possunt. Et quidem omnes tutores
possunt, sive testamentarii sint, sive non sint, sed alterius generis tutores. Quare et si legitimus sit tutor, accusari poterit.
Quid si patronus? Adhuc idem erit dicendum, modo ut meminerimus patrono parcendum.
6. Consequens est, ut videamus, qui possunt suspectos postulare: et sciendum est quasi publicam esse hanc actionem,
hoc est omnibus patere.
7. Quin immo et mulieres admittuntur, sed hae solae, quae pietate necessitudinis ductae ad hoc procedunt, ut puta
mater. Nutrix quoque et avia possunt. Potest et soror, nam in sorore et rescriptum exstat divi Severi: et si qua alia
mulier fuerit, cuius praetor perpensam pietatem intellexerit non sexus verecundiam egredientis, sed pietate productam
non continere iniuriam pupillorum, admittet eam ad accusationem.
8. Si quis de plebeis ob facta atrociora in tutela admissa fuerit apud praetorem accusatus, remittitur ad praefectum urbis
graviter puniendus.
26.10.2
Ulpianus libro primo de omnibus tribunalibus
Libertus quoque si fraudulenter gessisse tutelam filiorum patroni probetur, ad praefectum urbis remittetur puniendus.
26.10.3
Ulpianus libro 35 ad edictum
pr. Tutor quoque contutorem potest suspectum facere, sive duret adhuc tutor, sive iam desierit ipse, contutor autem
maneat tutor: et ita divus Severus rescripsit. Plus divus Pius Caecilio Paetino rescripsit posse tutorem suspectum
remotum contutores suos suspectos facere.
1. Liberti quoque pupillorum grate facient, si tutores vel curatores eorum male gerentes rem patronorum vel liberorum
patronorum suspectos fecerint: sed si patronum suum ut suspectum in tutela facere velint, melius est libertos ab
accusatione repelli, ne in ipsa cognitione gravius aliquid emergat, cum hoc aliis omnibus pateat.
2. Non tantum autem adulescentis curator, sed etiam furiosi vel prodigi ut suspectus removeri potest.
3. Sed et si quis curam ventris bonorumve administrat, non carebit huius criminis metu.
4. Praeterea videndum, an et sine accusatione possit suspectus repelli. Et magis est, ut repelli debeat, si praetori liqueat
ex apertissimis rerum argumentis suspectum eum esse: quod favore pupillorum accipiendum est.
5. Nunc videamus, ex quibus causis suspecti removeantur. Et sciendum est aut ob dolum in tutela admissum suspectum
licere postulare, si forte grassatus in tutela est aut sordide egit vel perniciose pupillo vel aliquid intercepit ex rebus
pupillaribus iam tutor. Quod si quid admisit, ante tamen admisit, quam tutor esset, quamvis in bonis pupilli vel in
tutela, non potest suspectus tutor postulari, quia delictum tutelam praecessit. Proinde si pupilli substantiam expilavit,
sed antequam tutor esset, accusari debet expilatae hereditatis crimine, si minus, furti.
6. Quaeri potest, si tutor fuerit pupilli idemque sit curator confirmatus adulescenti, an possit ex delictis tutelae
suspectus postulari. Et cum possit tutelae a concuratoribus conveniri, consequens erit dicere cessare suspecti
accusationem, quia tutelae agi possit deposito officio et alio sumpto.
7. Idem erit quaerendum et si proponas aliquem desisse esse tutorem et rursum coepisse (ut puta usque ad tempus vel
ad condicionem erat datus, deinde iterum vel superveniente condicione testamentaria vel etiam a praetore postea datus
est), an suspectus postulari possit. Et quia duae tutelae sunt, si est, qui eum tutelae iudicio conveniat, aequissimum erit
dicere cessare crimen suspecti.
8. Si autem ipse tutor est solus, numquid, quia tutelae cessat, removendus sit ab hac administratione, quasi in hac
suspectus ex eo, quod in alia male versatus sit? Ergo et in eo, qui curator solus post finitam tutelam confirmatus est,
idem dici potest.
9. Quod si quis ita tutor datus sit: "Quoad in Italia erit, tutor esto" vel "quoad trans mare non ierit", an possit suspectus
postulari ex eo gestu, quem administravit, antequam trans mare abesset? Et magis est, ut postulari possit, quasi una
tutela sit habens intervalla.
10. Si quis afuturus rei publicae causa desideravit in locum suum constitui alium tutorem, an reversus ex ante gesto
suspectus postulari possit? Et quia potest ex priore gestu utili actione conveniri, cessabit postulatio.
11. Si curator ventri bonisque datus fraudulenter versatus sit, deinde tutor datus, an postulari suspectus propter fraudes
in cura admissas possit, dubitari potest. Et si quidem habet contutores, non poterit postulari, quia conveniri potest, si
non habet, amoveri potest.
12. Si tutor inimicus pupillo parentibusve eius sit et generaliter si qua iusta causa praetorem moverit, cur non debeat in
ea tutela versari, reicere eum debebit.

