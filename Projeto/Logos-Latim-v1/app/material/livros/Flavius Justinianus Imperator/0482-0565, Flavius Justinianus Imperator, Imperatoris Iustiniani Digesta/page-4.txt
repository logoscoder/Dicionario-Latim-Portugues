potest. et haec eis exordium et finem eruditionis primi anni esse decernimus. cuius auditores non volumus vetere tam
frivolo quam ridiculo cognomine dupondios appellari, sed Iustinianos novos nuncupari, et hoc in omne futurum aevum
optinere censemus, ut hi, qui rudes adhuc legitimae scientiae adspirent et scita prioris anni accipere maluerint, nostrum
nomen mereant, quia ilico tradendum eis est primum volumen, quod nobis emanavit auctoribus. antea enim dignum
antiqua confusione legum cognomen habebant : cum autem leges iam clare et dilucide prostent animis eorum facile
tradendae, visum est necesse eos et cognomine mutato fulgere.
3. In secundo autem anno, per quem ex edicto eis nomen antea positum et a nobis probatur, vel de iudiciis libros septem
vel de rebus octo accipere eos sancimus, secundum quod temporis vicissitudo indulserit, quam intactam observari
praecipimus. sed eosdem libros de iudiciis vel de rebus totos et per suam consequentiam accipiant, nullo penitus ex his
derelicto : quia omnia nova pulchritudine sunt decorata, nullo inutili, nullo desueto in his penitus inveniendo. alterutri
autem eorundem volumini, id est de iudiciis vel de rebus, adiungi in secundi anni audientiam volumus quattuor libros
singulares, quos ex omni compositione quattuordecim librorum excerpsimus : ex collectione quidem tripertiti
voluminis, quod pro dotibus composuimus, uno libro excerpto. ex duobus autem de tutelis et curationibus uno : et ex
gemino volumine de testamentis uno : et ex septem libris de legatis et fideicommissis et quae circa ea sunt simili modo
uno tantum libro. hos igitur quattuor libros, qui in primordiis singularum memoratarum compositionum positi sunt,
tantummodo a vobis eis tradi sancimus, ceteris decem oportuno tempori conservandis : quia neque possibile est neque
anni secundi tempus sufficit ad istorum quattuordecim librorum magistra voce eis tradendorum recitationem.
4. Tertii insuper anni doctrina talem ordinem sortiatur, ut, sive libros de iudiciis sive de rebus secundum vices legere eis
sors tulerit, concurrat eis tripertita legum singularium dispositio : et in primis liber singularis ad hypothecariam
formulam, quem oportuno loco in quo de hypothecis loquimur posuimus, ut, cum aemula sit pigneraticiis actionibus,
quae in libris de rebus positae sunt, non abhorreat eorum vicinitatem, cum circa easdem res ambabus paene idem
studium est. et post eundem librum singularem alius liber similiter eis aperiatur, quem edictum aedilium et de
redhibitoria actione et de evictionibus nec non duplae stipulatione composuimus : cum enim, quae pro emptionibus et
venditionibus legibus cauta sunt, in libris de rebus praefulgent, hae autem omnes quas diximus definitiones in ultima
parte prioris edicti fuerant positae, necessario eas in anteriorem locum transtulimus, ne a venditionibus, quarum quasi
ministrae sunt, vicinitate ulterius devagentur. et hos tres libros cum acutissimi Papiniani lectione tradendos posuimus,
quorum volumina in tertio anno studiosi recitabant, non ex omni eorum corpore, sed sparsim pauca, ex multis et in hac
parte accipientes : vobis autem ipse pulcherrimus Papinianus non solum ex responsis, quae in decem et novem libros
composita fuerant, sed etiam ex libris septem et triginta quaestionum et gemino volumine definitionum nec non de
adulteris et paene omni eius expositione in omni nostrorum digestorum ordinatione praefulgens propriis partibus
praeclarus sui recitationem praebebit. ne autem tertii anni auditores, quos Papinianistas vocant, nomen et festivitatem
eius amittere videantur, ipse iterum in tertium annum per bellissimam machinationem introductus est : librum enim
hypothecariae ex primordiis plenum eiusdem maximi Papiniani fecimus lectione, ut et nomen ex eo habeant et
Papinianistae vocentur et eius reminiscentes et laetificentur et festum diem, quem, cum primum leges eius accipiebant,
celebrare solebant, peragant, et maneat viri sublimissimi praefectorii Papiniani et per hoc in aeternum memoria hocque
termine tertii anni doctrina concludatur.
5. Sed quia solitum est anni quarti studiosos Graeco et consueto quodam vocabulo appellari, habeant quidem, si
maluerint, hoc cognomen : pro responsis autem prudentissimi Pauli, quae antea, ex libris viginti tribus vix in decem et
octo recitabant, per iam expositam confusionem eos legentes, decem libros singulares, qui ex quattuordecim quos antea
enumeravimus supersunt, studeant lectitare : multo maioris et amplioris prudentiae ex eis thensauram consecuturi,
quam quem ex Paulianis habebant responsis. et ita omnis ordo librorum singularium a nobis compositus et in decem et
septem libros partitus eorum animis inponetur (quem in duabus digestorum partibus posuimus, id est quarta et quinta,
secundum septem partium distributionem) et quod iam primis verbis orationis nostrae posuimus, verum inveniatur, ut
ex triginta sex librorum recitatione fiant iuvenes perfecti et ad omne opus legitimum instructi et nostro tempore non
indigni : duabus aliis partibus, id est sexta et septima nostrorum digestorum, quae in quattuordecim libros compositae
sunt, eis depositis, ut possint postea eos et legere et in iudiciis ostendere. quibus si bene sese imbuerint et in quinti anni,
quo prolytae nuncupantur, metas constitutionum codicem tam legere quam suptiliter intellegere studeant, nihil eis
legitimae scientiae deerit, sed omnem ab initio usque ad finem suis animis anplectantur, et (quod paene in alia nulla
evenit arte, cum etsi vilissimae sint, omnes tamen infinitae sunt) haec sola scientia habeat finem mirabilem, in praesenti
tempore a nobis sortita.
6. Discipuli igitur omnibus eis legitimis arcanis reseratis nihil habeant absconditum, sed omnibus perlectis, quae nobis
per Triboniani viri excelsi ministerium ceterorumque composita sunt, et oratores maximi et iustitiae satellites
inveniantur et iudiciorum optimi tam athletae quam gubernatores in omni loco aevoque felices.
7. Haec autem tria volumina a nobis composita tradi eis tam in regiis urbibus quam in Berytiensium pulcherrima
civitate, quam et legum nutricem bene quis appellet, tantummodo volumus, quod iam et a retro principibus constitutum
est, et non in aliis locis quae a maioribus tale non meruerint privilegium : quia audivimus etiam in Alexandrina
splendidissima civitate et in Caesariensium et in aliis quosdam imperitos homines devagare et doctrinam discipulis
adulterinam tradere : quos sub hac interminatione ab hoc conamine repellimus, ut, si ausi fuerint in posterum hoc
perpetrare et extra urbes regias et Berytiensium metropolim hoc facere, denarum librarum auri poena plectantur et
reiciantur ab ea civitate, in qua non leges docent, sed in leges committunt.

