Dig.42.1.15.9
Ulpianus 3 de off. cons.
Sed utrum confessum nomen tantum capi possit an etiam si neget quis se debere, videamus. et magis est, ut id dumtaxat
capiatur, quod confitetur: ceterum si negetur, aequissimum erit discedi a nomine, nisi forte quis exemplum secutus
corporalium pignerum ultra processerit dixeritque ipsos debere iudices de nomine cognoscere, ut cognoscunt de
proprietate: sed contra rescriptum est.
Dig.42.1.15.10
Ulpianus 3 de off. cons.
Item quid dicemus? utrum ipsi iudices convenient nomen exigentque id quod debetur et in causam iudicati convertent,
an vero vendent nomen, ut pignora corporalia solent? et necesse est, ut quod eis facilius videatur ad rem exsequendam,
hoc faciant.
Dig.42.1.15.11
Ulpianus 3 de off. cons.
Sed et si pecunia penes argentarios sit, aeque capi solet. hoc amplius et si penes alium quem, destinata tamen ei, qui
condemnatus est, solet pignoris iure capi et converti in causam iudicati.
Dig.42.1.15.12
Ulpianus 3 de off. cons.
Praeterea pecuniam quoque depositam nomine condemnati vel in arcam reclusam solent capere, ut iudicato satisfiat.
hoc amplius et si pupillaris pecunia in arcam reposita sit ad praediorum comparationem, et citra permissum praetoris ab
eo, qui exsequitur iudicatum, solet capi et in causam iudicati converti.
Dig.42.1.16
Ulpianus 63 ad ed.
Sunt qui in id quod facere possunt conveniuntur, id est non deducto aere alieno. et quidem sunt hi fere, qui pro socio
conveniuntur ( socium autem omnium bonorum accipiendum est): item parens:
Dig.42.1.17
Ulpianus 10 ad ed.
Patronus patrona liberique eorum et parentes: item maritus de dote in id quod facere potest convenitur:
Dig.42.1.18
Ulpianus 66 ad ed.
Item miles, qui sub armata militia stipendia meruit, condemnatus eatenus, quatenus facere potest, cogitur solvere.
Dig.42.1.19pr.
Paulus 6 ad plaut.
Inter eos, quibus ex eadem causa debetur, occupantis melior condicio est nec deducitur, quod eiusdem condicionis
hominibus debetur, sicuti fit in de peculio actione: nam et hic occupantis melior est causa. sed et si cum patre patronove
agetur, non est deducendum aes alienum, maxime quod eiusdem condicionis personis debebitur, ut liberis libertis.
Dig.42.1.19.1
Paulus 6 ad plaut.
Is quoque, qui ex causa donationis convenitur, in quantum facere potest condemnatur et quidem is solus deducto aere
alieno: et inter eos, quibus ex simili causa pecunia debetur, occupantis potior erit causa. immo nec totum quod habet
extorquendum ei puto: sed et ipsius ratio habenda est, ne egeat.
Dig.42.1.20
Modestinus 2 diff.
Non tantum dotis nomine maritus in quantum facere possit condemnatur, sed ex aliis quoque contractibus ab uxore
iudicio conventus in quantum facere potest, condemnandus est ex divi pii constitutione. quod et in persona mulieris
aequa lance servari aequitatis suggerit ratio.
Dig.42.1.21
Paulus 6 ad plaut.
Sicut autem cum marito agitur, ita et cum socero, ut non ultra facultates damnetur. an si cum socero ex promissione
dotis agatur, in id quod facere potest, damnandus sit? quod et id aequum esse videtur: sed alio iure utimur, ut et neratius
scribit.

