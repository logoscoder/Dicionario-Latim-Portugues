6. Proximum non eum quaerimus, qui tunc fuit, cum moreretur pater familias, sed eum, qui tunc fuit, cum intestatum
decessisse certum est. Secundum quae et si suus erat qui praecedebat vel consanguineus, si nemo eorum, cum
repudiatur hereditas, vivit, proximum eum accipimus, qui tunc, cum repudiatur hereditas, primus est.
7. Unde belle quaeri potest, an etiam post repudiationem adhuc demus successionem. Propone heredem scriptum
rogatum restituere hereditatem repudiasse eam, cum nihilo minus compelli potuit adire hereditatem et restituere, ut
divus Pius rescripsit: finge eum supervixisse centum diebus verbi gratia et interim proximum decessisse, mox et eum,
qui erat rogatus restituere: dicendum posteriorem admitti cum onere fideicommissi.
38.16.3
Ulpianus libro 14 ad Sabinum
pr. Intestato liberto mortuo primum suis deferri hereditatem verum est: si hi non fuerint, tunc patrono.
1. Libertum accipere debemus eum, quem quis ex servitute ad civitatem romanam perduxit sive sponte sive necessitate,
quoniam rogatus fuit eum manumittere: nam et ad huius legitimam hereditatem admittitur.
2. Si dotalem quis servum manumisit, ipse patronus habetur et ad legitimam hereditatem admittetur.
3. Is plane, quem hac lege emi, ut manumittam, etsi ex constitutione divi Marci pervenerit ad libertatem, tamen, ut
eadem constitutione expressum est, meus libertus est et legitima eius hereditas mihi deferetur.
4. Quid si necem domini detexit et ex senatus consulto libertatem meruerit? Si quidem adsignavit praetor, cuius libertus
sit, sine dubio eius erit et ei legitima hereditas deferetur: quod si non addidit, efficietur quidem civis Romanus, sed eius
erit libertus, cuius proxime fuerit servus et ad legitimam hereditatem ipse admittetur, nisi sicubi quasi indigno
deneganda fuerit hereditas.
5. Si quis libertam sic iureiurando adegit "ne illicite nubat", non debere incidere in legem Aeliam Sentiam. Sed si "intra
certum tempus ne ducat" "neve aliam, quam de qua patronus consenserit" vel "non nisi collibertam" aut "patroni
cognatam", dicendum est incidere eum in legem Aeliam Sentiam nec ad legitimam hereditatem admitti.
6. Si municipes servum manumiserint, admittentur ad legitimam hereditatem in bonis liberti vel libertae intestatorum.
7. Miles manumittendo servum peculiarem suum faciet libertum et ad legitimam hereditatem eius admittitur.
8. Principem ad bona libertorum suorum admitti plus quam manifestum est.
9. Utique et ex lege duodecim tabularum ad legitimam hereditatem is qui in utero fuit admittitur, si fuerit editus. Iinde
solet remorari insequentes sibi adgnatos, quibus praefertur, si fuerit editus: inde et partem facit his qui pari gradu sunt,
ut puta frater unus est et uterus, vel patrui filius unus natus et qui in utero est.
10. Est autem tractatum, pro qua partem faciat, quia ex uno utero plures nasci possunt. Et placuit, si in rerum natura
certum sit hanc, quae se dicit praegnatem, praegnatem non esse, ex asse iam esse heredem hunc, qui iam natus est,
quoniam et ignorans heres fit. Quare si medio tempore decesserit, integram hereditatem ad heredem suum transmittit.
11. Post decem menses mortis natus non admittetur ad legitimam hereditatem.
12. De eo autem, qui centensimo octogensimo secundo die natus est, Hippocrates scripsit et divus Pius pontificibus
rescripsit iusto tempore videri natum, nec videri in servitutem conceptum, cum mater ipsius ante centensimum
octogensimum secundum diem esset manumissa.
38.16.4
Pomponius libro quarto ad Sabinum
Hi, quorum parens capite minutus est, legitimae hereditatis ius et in ceteris personis et inter se retinent et alii adversus
eos.
38.16.5
Ulpianus libro 46 ad edictum
Si quis, cum haberet fratrem et patruum, decesserit testamento facto, deinde pendente condicione heredum scriptorum
frater intestato decesserit, mox condicio defecerit: patruum posse utriusque adire legitimam hereditatem constat.
38.16.6
Iulianus libro 59 digestorum
Titius exheredato filio extraneum heredem sub condicione instituit: quaesitum est, si post mortem patris pendente
condicione filius uxorem duxisset et filium procreasset et decessisset, deinde condicio instituti heredis defecisset, an ad
hunc postumum nepotem legitima hereditas avi pertineret. Respondit: qui post mortem avi sui concipitur, is neque
legitimam hereditatem eius tamquam suus heres neque bonorum possessionem tamquam cognatus accipere potest, quia
lex duodecim tabularum eum vocat ad hereditatem, qui moriente eo, de cuius bonis quaeritur, in rerum natura fuerit,
38.16.7
Celsus libro 28 digestorum
Vel si vivo eo conceptus est, quia conceptus quodammodo in rerum natura esse existimatur.
38.16.8
Iulianus libro 59 digestorum
pr. Item praetor edicto suo proximitatis nomine bonorum possessionem pollicetur his, qui defuncto mortis tempore
cognati fuerint. Nam quod in consuetudine nepotes cognati appellantur etiam eorum, post quorum mortem concepti
sunt, non proprie, sed per abusionem vel potius anaforikws accidit.

