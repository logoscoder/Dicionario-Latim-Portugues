Ulpianus libro 14 ad Sabinum
pr. Utrum portio eius, qui in civitate esse desiit vel repudiavit, in familiam redeat? An vero ei potius adcrescat, in cuius
persona durat adsignatio? Et Iulianus libro septuagensimo quinto scripsit adsignationem in huius solius persona locum
habere et solum admittendum, quod est verum.
1. Quod si non sine liberis decesserit, an cum vivo admittantur? Et putat adhuc solum admittendum, defuncto autem eo
liberos alterius succedere, non in familiam libertum redire.
2. Sed si ex duobus istis alter filios, alter nepotes reliquerit, an simul ad legitimam hereditatem admittantur? Et puto
ordinem inter eos faciendum.
38.4.6
Marcianus libro septimo institutionum
Si servus liber esse iussus fuerit et filio legatus, deinde vivus testator eum manumiserit, ad filium libertus quasi
adsignatus pertinet. Hoc ita est, sive expressum est vel certe intellexit non quasi servum eum legasse, sed quasi
libertum adsignasse.
38.4.7
Scaevola libro secundo regularum
Adsignare et pure et sub condicione, et per epistulam vel testationem vel chirographum possumus, quia adsignatio
liberti neque quasi legatum neque quasi fideicommissum percipitur: denique nec fideicommisso onerari potest.
38.4.8
Modestinus libro septimo differentiarum
Liberi patroni quamquam et ipsi in plerisque causis manumissoris iure censentur, tamen paternum libertum liberis suis
adsignare non potuerunt, etiamsi eis a parente fuerit adsignatus: idque et Iulianus et Marcellus probant.
38.4.9
Modestinus libro nono pandectarum
Utrum ei tantum qui in potestate sit an etiam emancipato filio adsignare libertum patronus possit, si modo non
pauciores quam duos praeterea in potestate habeat, dubitari solet: et magis est posse.
38.4.10
Clementius libro 12 ad legem Iuliam et Papiam
pr. Sub condicione vel in diem liberto adsignato interim pendente die vel condicione omnia perinde observabuntur, ac
si adsignatus non esset: itaque mortuo eo interim ad omnes liberos hereditas et bonorum possessio pertinebit.
1. Si uni pure, alii sub condicione libertus adsignatus sit, eum, cui pure adsignatus sit, pendente condicione solum
patroni ius habere dicendum est.
38.4.11
Papinianus libro 14 responsorum
Alimentorum causa libertos filiis adtributos filiis adsignatos non videri respondi, cum ea ratione libertis consuli
patronus voluerit, quo facilius voluntatis emolumentum consequantur, salvo iure communi.
38.4.12
Pomponius libro 12 epistularum
Si ex duobus patronis alter eorum filio suo libertum adsignaverit, non obstat, quo minus alter patronus ius solidum
suum haberet.
38.4.13
Pomponius libro quarto senatus consultorum
pr. Testamento potest quis et servum manumittere et eundem ut libertum adsignare.
1. De liberis, qui sunt in potestate, senatus locutus est: ergo de postumis nihil hoc senatus consulto provisum est: magis
tamen puto etiam postumos contineri.
2. Quod inquit senatus "si ex liberis quis in civitate esse desisset", eum significat, qui in perpetuum in civitate esse
desierit, non etiam si quis ab hostibus captus reverti possit.
3. Ex die quoque certa adsignari potest, sed usque in diem certum vix potest: nam ipse senatus huic negotio finem
praeposuit.
38.5.0. Si quid in fraudem patroni factum sit.
38.5.1
Ulpianus libro 44 ad edictum
pr. Si quid dolo malo liberti factum esse dicetur, sive testamento facto sive intestato libertus decesserit, quo minus
quam pars debita bonorum ad eorum quem perveniat, qui contra tabulas bonorum possessionem accipere possunt:
cognoscit praetor et operam dat, ne ea res ei fraudi sit.
1. Si alienatio dolo malo facta sit, non quaerimus, utrum mortis causa facta sit an non sit: omni enim modo revocatur.
Si vero non sit dolo malo facta, sed alias, tunc actori probandum erit mortis causa factam alienationem. Si enim

