26.2.20
Paulus libro 38 ad edictum
pr. Tutor incertus dari non potest.
1. Testamento quemlibet possumus tutorem dare, sive is praetor sive consul sit, quia lex duodecim tabularum id
confirmat.
26.2.21
Paulus libro octavo brevium
Testamento tutores hi dari possunt, cum quibus testamenti factio est.
26.2.22
Ulpianus libro 45 ad edictum
Si quis tutorem dederit filio suo servum, quem putabat liberum esse, cum esset servus, is neque liber neque tutor erit.
26.2.23
Africanus libro octavo quaestionum
pr. Tutor ita recte non datur: "Illi aut illi filiis meis, utri eorum volet, Titius tutor esto"; quid enim dicemus, si Titius
constituere nolit, utri ex filiis tutor esse velit?
1. Ita autem recte tutor dabitur: "Titius si volet illi filio meo tutor esto".
26.2.24
Iavolenus libro quinto ex Cassio
Si plures tutores sint, a praetore curatorem posci litis causa supervacuum est, quia altero auctore cum altero agi potest.
26.2.25
Modestinus libro quarto pandectarum
Duobus pupillis tutor datus etsi alterius tutela se excusare potest, cum res separatae sint, attamen alterius tutor manet.
26.2.26
Papinianus libro quarto responsorum
pr. Iure nostro tutela communium liberorum matri testamento patris frustra mandatur, nec, si provinciae praeses
imperitia lapsus patris voluntatem sequendam decreverit, successor eius sententiam, quam leges nostrae non admittunt,
recte sequetur.
1. Honoris causa tutor datus non videtur, quem pater a ceteris tutoribus, quibus negotia gerenda mandavit, rationes
accipere voluit.
2. Propter litem inofficiosi testamenti ordinandam exheredato filio, cui tutorem pater dedit, eundem a praetore
confirmari oportet: eventus iudicatae rei declarabit, utrum ex testamento patris an ex decreto praetoris auctoritatem
acceperit.
26.2.27
Tryphonus libro 14 disputationem
pr. Idem fiet, si intestatum decessisse patrem pupilli nomine defendatur falsumve testamentum nomine pupilli dicatur et
si patruus exstet legitimus tutor futurus ab intestato, quia tutorem habenti tutor dari non potest. Nam commodius ipse,
qui scriptura continetur, a praetore dabitur, ut sine ullo litis praeiudicio iustus tutor auctor pupillo ad eam litem fiat.
1. Cum autem ipse patruus, quem tutorem legitimum sibi dicebat pupillus esse, subiectum filium criminaretur et ad se
legitimam hereditatem pertinere contenderet, alium tutorem petendum Iulianus respondit.
26.2.28
Papinianus libro quarto responsorum
pr. Qui tutelam testamento mandatam excusationis iure suscipere noluit, ab his quoque legatis summovendus erit, quae
filiis eius relicta sunt, modo si legata filii non affectione propria, sed in honorem patris meruerunt.
1. Verbis fidecommissi manumissus non iure tutor testamento datur: post libertatem itaque redditam ex voluntate
testatoris ad tutelam vocatur.
2. Impuberi liberto patronus frustra tutorem dabit, sed voluntatem eius, si fides inquisitionis congruat, praetor sequetur.
26.2.29
Papinianus libro 15 responsorum
Ex sententia senatus consulti Liboniani tutor non erit, qui se testamento pupillo tutorem scripsit: cum autem patris
voluntas hoc ipsum manu sua declarantis ambigua non esset, eum, quamvis alii tutores essent, curatorem dandum
respondi, nec admittendam excusationem, quam iure publico habebat, quoniam promisisse videbatur, nec ut suspectum
removeri.
26.2.30
Paulus libro sexto quaestionum
Duo sunt Titii, pater et filius: datus est tutor Titius nec apparet, de quo sensit testator: quaero, quid sit iuris. Respondit:
is datus est, quem dare se testator sensit: si id non apparet, non ius deficit, sed probatio, igitur neuter est tutor.
26.2.31
Scaevola libro quarto quaestionum
Si pater exheredatae filiae tutores dederit et testamentum eius ruptum dicatur nato postumo, commodissimum est
eosdem tutores pupillae dari ad petendam intestati hereditatem.

