3. Si quis, cum esset exheredatus, pronuntiatus vel perperam sit exheredatus non esse, non repellitur: rebus enim
iudicatis standum est.
4. Si filius patroni exheredatus in partem optinuerit de inofficioso, in partem victus sit, videamus, an noceat ei
exheredatio. Et nocere arbitror, quia testamentum valet, a quo exheredatus est.
5. Ex testamento autem, ex quo neque adita hereditas est neque petita bonorum possessio, liberis exheredatio non nocet:
absurdum est enim in hoc tantum valere testamentum, ut exheredatio vigeat, cum alias non valeat.
6. Si patroni filius priore gradu sit heres scriptus, secundo exheredatus, huic non nocet exheredatio, cum voluntate
patris vel extiterit heres vel existere potuerit: neque enim debet videri pater indignum existimasse filium bonis
libertorum, quem ad hereditatem suam primum vocaverit. Ac ne eum quidem existimandum est summoveri a bonis
liberti, qui a primo gradu exheredatus et idem substitutus est. Ergo is, qui institutus sit heres vel primo gradu vel
sequenti vel alio quo gradu, licet exheres sit eodem testamento, non est summovendus a liberti bonis.
7. Si patroni filius emancipatus noluerit adire hereditatem vel qui in potestate est retinere, nihilo minus liberti bonorum
possessionem habebit.
38.2.13
Iulianus libro 26 digestorum
Filius patroni exheredatus, quamvis nepos ex eo heres scriptus fuerit, bonorum possessionem contra tabulas paternorum
libertorum accipere non potest: licet enim necessarius existat patri suo, non per semetipsum, sed per alium ad
hereditatem admittitur. Et certe constat: si emancipatus filius exheredatus fuerit et servus eius heres scriptus, etsi
iusserit servo hereditatem adire et ita patri suo heres extiterit, non habebit contra tabulas paternorum libertorum
bonorum possessionem.
38.2.14
Ulpianus libro 45 ad edictum
pr. Qui, cum maior natu esset quam viginti quinque annis, libertum capitis accusaverit aut in servitutem petierit,
removetur a contra tabulas bonorum possessione.
1. Si vero accusaverit minor, dicendum est hunc non excludi, sive ipse sive tutor eius vel curator accusaverit.
2. Sed si minor quidem instituerit accusationem, maior autem factus sententiam acceperit, benigne erit dicendum
ignosci ei debere, quia minor coepit. Neque enim imputare ei possumus, cur non deseruit accusationem vel cur
abolitionem non petierit, cum, alterum si fecisset, in turpillianum incideret, alterum non facile impetretur. Certe si
abolitione publice data repetit iamiam maior, dicendum est hunc esse removendum: maior enim factus potuit sine
timore deserere abolitam accusationem.
3. Is demum videtur capitis accusasse, qui tali iudicio appetit, cuius poena aut supplicium habuit aut exilium, quod sit
vice deportationis, ubi civitas amittitur.
4. Si tamen quis libertum eo crimine accusaverit, cuius poena non est capitis, verumtamen iudicanti placuit augere
poenam, non obest hoc patroni filio: neque enim imperitia aut severitas iudicantis obesse debet patroni filio, qui crimen
levius importavit.
5. Sed si non accusaverit, sed testimonium in caput liberti dixit aut subiecit accusatorem, puto eum a contra tabulas
removeri.
6. Si libertus maiestatis patroni filium accusavit et patroni filius calumniae eum capitis puniri desideravit, non debet
repelli hoc edicto. Idem puto et si ab eo petitus retorsit in eum crimina: ignoscendum enim est ei, si voluit se ulcisci
provocatus.
7. Si patris mortem defendere necesse habuerit, an dicendum sit hic quoque ei succurrendum, si libertum paternum
propter hoc accusavit, medicum forte patris aut cubicularium aut quem alium, qui circa patrem fuerat? Et puto
succurrendum, si affectione et periculo paternae substantiae ducente necesse habuit accusationem vel calumniosam
instituere.
8. Accusasse autem eum dicimus, qui crimina obiecit et causam perorari usque ad sententiam effecit: ceterum si ante
quievit, non accusavit: et hoc iure utimur. Sed si appellatione interposita desiit, benigne dicetur non pertulisse
accusationem. Si igitur pendente appellatione decessit libertus, patroni filius admittetur ad bonorum possessionem, quia
sententiae libertus morte subtractus est.
9. Si patroni filius advocationem accusatori liberti praestitit, non est repellendus: neque enim advocatus accusat.
10. Si pater testamento caverit, ut accusaretur libertus, quasi venenum sibi parasset aut quid aliud in se admisisset:
magis est, ut ignosci liberis deberet, qui non sponte accusaverunt.
11. Sed et si accusaverit libertum et probaverit crimen patroni filius posteaque hic libertus sit restitutus, non erit
repellendus: crimen enim quod intendit etiam perfecit.
38.2.15
Tryphonus libro 17 disputationem
Idem est et si crimen quidem, quod in liberto probatum est, meruerat capitis poenam, benignius autem punitus est
libertus, veluti tantum relegatus: de calumniatore enim sensit praetor.
38.2.16
Ulpianus libro 45 ad edictum

