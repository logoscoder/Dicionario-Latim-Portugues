4. Sed et si sit ante hoc aliud testamentum, a quo postumus exheredatus sit, placet, sive post mortem testatoris nascatur
sive vivo testatore, utrumque ruptum esse et superius per inferius et inferius per postumum.
5. Nominatim autem exheredatus postumus videtur, sive ita dixerit: "quicumque mihi nasceretur", sive ita: "ex Seia",
sive ita: "venter exheres esto". Sed et si dixerit: "postumus exheres esto", natus vel post mortem vel vivo testatore non
rumpet.
6. Licet autem postumus praeteritus adgnascendo rumpat, tamen interdum evenit, ut pars testamenti rumpatur: ut puta si
proponas a primo gradu postumum exheredatum, a secundo praeteritum: nam hic primus gradus valet, secundus ruptus
est.
28.3.4
Ulpianus libro quarto disputationem
Denique et deliberantibus primo gradu scriptis heredibus qui secundo gradu scripti sunt heredes optinere hereditatem
non possunt: gradu enim rupto et infirmato amplius hereditas inde optineri non potest.
28.3.5
Ulpianus libro tertio ad Sabinum
Nam et si sub condicione sit heres institutus quis, a quo postumus non est exheredatus, tamen pendente condicione
rumpitur gradus, ut et Iulianus scripsit: sed et si sit ei substitutus quis, etiam deficiente condicione primi gradus non
admittetur substitutus, a quo scilicet postumus exheredatus non est. Puto igitur existente quidem condicione primi
gradus postumo potius locum fore: post defectum autem condicionis natus postumus gradum non rumpit, quia nullus
est. Rumpendo autem testamentum sibi locum facere postumus solet, quamvis filius sequentem gradum, a quo
exheredatus est, patiatur valere. Sed si a primo gradu praeteritus, a secundo exheredatus sit, si eo tempore nascatur
postumus, quo aliquis ex institutis vixit, totum testamentum ruptum est: nam tollendo primum gradum, sibi locum
faciet.
28.3.6
Ulpianus libro decimo ad Sabinum
pr. Si quis filio exheredato nuru praegnate relicta decesserit et extraneum sub condicione instituerit et pendente
condicione post mortem patris vel deliberante herede instituto de adeunda hereditate exheredatus filius decesserit et
nepos fuerit natus, an rumpat testamentum? Et dicemus testamentum non rumpi, cum nec exheredari huiusmodi nepos
deberet ab avo, quem pater praecedebat. Plane si forte institutus omiserit hereditatem, hunc avo suum futurum heredem
ab intestato non dubitatur. Utrumque propriis rationibus: nam adgnascendo quidem is rumpit quem nemo praecedebat
mortis tempore: ab intestato vero is succedit cui ante eum alii non est delata hereditas, non fuisse autem filio delatam
hereditatem apparet, cum deliberante instituto decesserit. Sed haec ita, si mortis avi tempore in utero nepos fuit.
Ceterum si postea conceptus est, Marcellus scribit neque ut suum neque ut nepotem aut cognatum ad hereditatem vel ad
bonorum possessionem posse admitti.
1. Sed si pater eius, qui mortis avi tempore in utero fuit, apud hostes erat, nepos iste patre in eadem causa decedente
post mortem avi succedendo testamentum rumpet, quia supra scripta persona ei non obstat: nec enim creditur in rebus
humanis fuisse, cum in ea causa decedat, quamquam captivus reversus patris sui iniustum faceret testamentum in eo
praeteritus.
2. Sive autem in civitate nepos fuit conceptus sive apud hostes, quoniam datur et partui postliminium, succedendo
testamentum rumpit.
3. Succedendo itaque sui non rumpunt, sive fuerint instituti vel exheredati ab eo gradu ad quem hereditas defertur,
scilicet si gradus ille valeat.
4. Quocumque autem modo parentes praecedentes in potestate esse desierint, succedentes liberi, si fuerint instituti vel
exheredati, non rumpent testamentum, sive per captivitatem sive per mortem vel poenam.
5. Irritum fit testamentum, quotiens ipsi testatori aliquid contigit, puta si civitatem amittat per subitam servitutem, ab
hostibus verbi gratia captus, vel si maior annis viginti venum se dari passus sit ad actum gerendum pretiumve
participandum.
6. Sed et si quis fuerit capite damnatus vel ad bestias vel ad gladium vel alia poena quae vitam adimit, testamentum
eius irritum fiet, et non tunc cum consumptus est, sed cum sententiam passus est: nam poenae servus efficitur: nisi forte
miles fuit ex militari delicto damnatus, nam huic permitti solet testari, ut divus Hadrianus rescripsit, et credo iure
militari testabitur. Qua ratione igitur damnato ei testari permittitur, numquid et, si quod ante habuit factum
testamentum, si ei permissum sit testari, valeat? An vero poena irritum factum reficiendum est? Et si militari iure ei
testandum sit, dubitari non oportet, quin, si voluit id valere, fecisse id credatur.
7. Eius qui deportatur non statim irritum fiet testamentum, sed cum princeps factum comprobaverit: tunc enim et capite
minuitur. Sed et si de decurione puniendo vel filio nepoteve praeses scribendum principi interlocutus est, non puto
statim servum poenae factum, licet in carcere soleant diligentioris custodiae causa recipi. Nec huius igitur testamentum
irritum fiet, priusquam princeps de eo supplicium sumendum rescripserit: proinde si ante decesserit, utique
testamentum eius valebit, nisi mortem sibi conscivit. Nam eorum, qui mori magis quam damnari maluerint ob
conscientiam criminis, testamenta irrita constitutiones faciunt, licet in civitate decedant: quod si quis taedio vitae vel
valetudinis adversae impatientia vel iactationis, ut quidam philosophi, in ea causa sunt, ut testamenta eorum valeant.

