Si eadem provincia postea divisa sub duobus praesidibus constituta est, velut Germania, Mysia, ex altera ortus in altera
adsidebit nec videtur in sua provincia adsedisse.
1.22.4
Papinianus libro quarto responsorum
Diem functo legato Caesaris salarium comitibus residui temporis, quod a legatis praestitutum est, debetur, modo si non
postea comites cum aliis eodem tempore fuerunt. Diversum in eo servatur, qui successorem ante tempus accepit.
1.22.5
Paulus libro primo sententiarum
Consiliari eo tempore quo adsidet negotia tractare in suum quidem auditorium nullo modo concessum est, in alienum
autem non prohibetur.
1.22.6
Papinianus libro primo responsorum
In consilium curatoris rei publicae vir eiusdem civitatis adsidere non prohibetur, quia publico salario non fruitur.

DOMINI NOSTRI SACRATISSIMI PRINCIPIS
IUSTINIANI
IURIS ENUCLEATI EX OMNI VETERE IURE COLLECTI
DIGESTORUM SEU PANDECTARUM
liber secundus

( Th. Mommsen & P. Krueger, Corpus Iuris Civilis, I, Berlin, 1954 ).

* 2.1.0. De iurisdictione.
* 2.2.0. Quod quisque iuris in alterum statuerit, ut ipse eodem iure utatur.
* 2.3.0. Si quis ius dicenti non obtemperaverit.
* 2.4.0. De in ius vocando.
* 2.5.0. Si quis in ius vocatus non ierit sive quis eum vocaverit, quem ex edicto non debuerit.
* 2.6.0. In ius vocati ut eant aut satis vel cautum dent.
* 2.7.0. Ne quis eum qui in ius vocabitur vi eximat.
* 2.8.0. Qui satisdare cogantur vel iurato promittant vel suae promissioni committantur.
* 2.9.0. Si ex noxali causa agatur, quemadmodum caveatur.
* 2.10.0. De eo per quem factum erit quominus quis in iudicio sistat.
* 2.11.0. Si quis cautionibus in iudicio sistendi causa factis non obtemperaverit.
* 2.12.0. De feriis et dilationibus et diversis temporibus.
* 2.13.0. De edendo.
* 2.14.0. De pactis.
* 2.15.0. De transactionibus.
2.1.0. De iurisdictione.
2.1.1
Ulpianus libro primo regularum
Ius dicentis officium latissimum est: nam et bonorum possessionem dare potest et in possessionem mittere, pupillis non
habentibus tutores constituere, iudices litigantibus dare.
2.1.2
Iavolenus libro sexto ex Cassio
Cui iurisdictio data est, ea quoque concessa esse videntur, sine quibus iurisdictio explicari non potuit.
2.1.3
Ulpianus libro secundo de officio questoris

