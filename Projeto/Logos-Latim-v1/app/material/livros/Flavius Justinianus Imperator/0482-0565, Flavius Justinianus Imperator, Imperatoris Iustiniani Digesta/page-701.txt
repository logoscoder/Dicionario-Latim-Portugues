Heres in fundo, cuius usus fructus legatus est, villam posuit: eam invito fructuario demolire non potest, nihilo magis
quam si, quam arborem posuisset, ex fundo is evellere vellet: sed si antequam usufructuarius prohibuerit, demolierit,
impune facturum.
33.2.13
Paulus libro 13 ad Plautium
Cum usus fructus alternis annis legatur, non unum, sed plura legata sunt. Aliud est in servitute aquae et viae: viae enim
servitus una est, quia natura sui habet intermissionem.
33.2.14
Celsus libro 18 digestorum
Duos separatim uti frui sinere damnatus heres communiter uti frui passus est: quaerebatur, an utrique ex testamento
teneretur. Dixi teneri, si testator utrumque solidum habere voluit: nam ipsius onus est, ut solidum singulis legatum
praestaret: qua parte igitur alterum uti frui sineret heres, ea parte eum non sinere alterum uti frui, ideoque per
aestimationem unicuique quod deest replere debet.
33.2.15
Marcellus libro 13 digestorum
pr. "Damnas esto heres Titium sinere in illa domo habitare, quoad vivet": unum videtur esse legatum.
1. Qui duos fundos habebat, unum legavit et alterius fundi usum fructum alii legavit: quaero, si fructuarius ad fundum
aliunde viam non habeat quam per illum fundum qui legatus est, an fructuario servitus debeatur. Respondit,
quemadmodum, si in hereditate esset fundus, per quem fructuario potest praestari via, secundum voluntatem defuncti
videtur id exigere ab herede, ita et in hac specie non aliter concedendum esse legatario fundum vindicare, nisi prius ius
transeundi usufructuario praestet, ut haec forma in agris servetur, quae vivo testatore optinuerit, sive donec usus fructus
permanet sive dum ad suam proprietatem redierit.
33.2.16
Modestinus libro nono responsorum
Legatum civitati relictum est, ut ex reditibus quotannis in ea civitate memoriae conservandae defuncti gratia
spectaculum celebretur, quod illic celebrari non licet: quaero, quid de legato existimes. Respondit, cum testator
spectaculum edi voluerit in civitate, sed tale, quod ibi celebrari non licet, iniquum esse hanc quantitatem, quam in
spectaculum defunctus destinaverit, lucro heredum cedere: igitur adhibitis heredibus et primoribus civitatis
dispiciendum est, in quam rem converti debeat fideicommissum, ut memoria testatoris alio et licito genere celebretur.
33.2.17
Scaevola libro tertio responsorum
Quidam praedia rei publicae legavit, de quorum reditu quotannis ludos edi voluit, et adiecit: "Quae legata peto,
decuriones, et rogo, ne in aliam speciem aut alios usus convertere velitis". Res publica per quadriennium continuum
ludos non edidit: quaero, an reditus, quos quadriennio res publica percepit, heredibus restituere debeat vel compensare
in aliam speciem legati ex eodem testamento. Respondit et invitis heredibus possessione adprehensa perceptos fructus
restituendos esse et non erogatum secundum defuncti voluntatem in alia quae deberentur compensari.
33.2.18
Modestinus libro nono responsorum
Qui plures habebat libertos, testamento suo dixit se habitationem relinquere iis quos codicillis designasset: cum nullos
postea designaverit, quaero, an omnes admitti debeant. Respondit, si patronus, qui se designaturum personas libertorum
pollicitus est, nullum postea designavit, legatum habitationis perfectum esse non videtur, non existente cui datum
intellegi possit.
33.2.19
Modestinus libro singulari de heurematicis
Si alii fundum, alii usum fructum eiusdem fundi testator legaverit: si eo proposito fecit, ut alter nudam proprietatem
haberet, errore labitur. Nam detracto usu fructu proprietatem eum legare oportet eo modo: "Titio fundum detracto usu
fructu lego: vel Seio eiusdem fundi usum fructum heres dato". Quod nisi fecerit, usus fructus inter eos communicabitur,
quod interdum plus valet scriptura quam peractum sit.
33.2.20
Pomponius libro octavo ad Quintum Mucium
Si servum sub condicione liberum esse iubeam et usum fructum eius tibi legavero, valet legatum.
33.2.21
Paulus libro septimo ad legem Iuliam et Papiam
Titio usus fructus Stichi aut, si navis ex Asia venerit, decem legata sunt. Non petet usum fructum, antequam condicio
decem existat vel deficiat, ne potestas heredi utrum velit dandi auferatur.
33.2.22
Ulpianus libro 15 ad legem Iuliam et Papiam
"Patrimonii mei reditum omnibus annis uxori meae dari volo". Aristo respondit ad heredem uxoris non transire, quia
aut usui fructui simile esset aut huic legato "in annos singulos".
33.2.23

