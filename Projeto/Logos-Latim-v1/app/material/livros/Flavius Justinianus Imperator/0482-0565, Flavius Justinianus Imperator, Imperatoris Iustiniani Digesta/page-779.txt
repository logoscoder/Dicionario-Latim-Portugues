Cum Titio in annos singulos dena legata sunt et iudex legis Falcidiae rationem inter heredem et alios legatarios habeat,
vivo quidem Titio tanti litem aestimare debeat, quanti venire id legatum potest, in incerto posito, quamdiu victurus sit
Titius: mortuo autem Titio non aliud spectari debet, quam quid heres ex ea causa debuerit.
35.2.56
Marcellus libro 22 digestorum
pr. Cum quo de peculio agi poterat, heres creditori exstitit: quaeris, cuius temporis peculium computari oporteat in
Falcidia lege. Plerique putant, quod tunc in peculio fuerit, cum adiretur hereditas, inspiciendum. Ego dubito, quoniam
mortis tempus in ratione legis Falcidiae ineunda placuit observari: quid enim interest, peculium servi post mortem
creditoris deminutum sit an debitor pauperior factus sit?
1. Aliquis dicet: quid ex contrario, si ante aditam hereditatem adquisierit servus? Et ego quaeram, si debitoris, qui tunc
non erat solvendo, ampliatae facultates fuerunt? Et cum in isto placuerit ex post facto uberiorem videri fuisse
hereditatem, sicuti cum condicio crediti exstitit post mortem, ita etiam peculii incrementum pleniorem faciet
hereditatem.
2. Scaevola notat: quid ergo, si idem servus defuncto et alii dena debuit et una decem habuit? Augetur scilicet et his
hereditas, decem, quae defuncto naturaliter debebantur, in hereditate manentibus.
3. Is, qui in bonis unum dumtaxat servum habebat, legavit eum Titio et fidei eius commisit, ut post triennium
manumitteret: debet ex eo, quod interim ex operis servi ad Titium pervenire potest, quarta apud heredem remanere,
quemadmodum si directo post triennium servo libertatem dedisset eiusque usum fructum ei legasset, aut ei proprietatem
per fideicommissum relinquit.
4. Stichum tibi, servo tuo decem legavit vel contra tibi decem, servo tuo Stichum, libertatemque Stichi fidei eius
commisit. Lex Falcidia minuit legata: redimere ab herede partem debes, quemadmodum si tibi utrumque legasset.
5. Saepius evenit, ne emolumentum eius legis heres consequatur: nam si centum aureorum dominus viginti quinque
alicui dedisset et eum instituerit heredem et dodrantem legaverit, nihil aliud sub occasione legis Falcidiae intervenire
potest, quia vivus videtur heredi futuro providere.
35.2.57
Marcellus libro 26 digestorum
Cum dotem maritus alicui legaverit, ut uxori restituatur, non habere legem Falcidiam locum dicendum est. Et sane in
plerisque ita observatur, ut omissa interpositi capientis persona spectetur.
35.2.58
Modestinus libro nono regularum
Legis Falcidiae beneficium heres etiam post longum tempus mortis testatoris implorare non prohibetur.
35.2.59
Modestinus libro nono pandectarum
pr. Beneficio legis Falcidiae indignus esse videtur, qui id egerit, ut fideicommissum intercidat.
1. Praeterea qui non capienti rogatus est restituere hereditatem, senatus consulto Planciano non conceditur quartam
retinere: sed ea quarta, quam non retinuit, ad fiscum pertinet ex rescripto divi Pii.
35.2.60
Iavolenus libro 14 ex Cassio
pr. Cum pater impuberi filiae heredem substituit, id quod ei legatorum nomine a patre obvenit, cum hereditas ad
substitutos pertinet, in computationem legis Falcidiae non venit.
1. Legato petito cum in litem iuratum est, ratio legis Falcidiae non eius summae, in quam legatarius iuravit, haberi
debet, sed eius, quanti re vera id fuit quod petitum est: nam id quod poenae causa adcrevit in legem Falcidiam non
incidit.
35.2.61
Iavolenus libro quarto epistularum
Alienus fundus tibi legatus est: hunc heres cum emere nisi infinito pretio non posset, emit multo pluris, quam quanti
erat, qua emptione effectum est, ut legatarii ad legem Falcidiam revocarentur. Quaero, cum, si fundus tanti, quanti re
vera, emptus esset, legata non fuerant excessura ius legis Falcidiae, an hoc ipso heres institutus partem revocandi a
legatariis ius habeat, quod ex voluntate defuncti pluris emerit fundum, quam quanti erat. Respondit: quod amplius heres
quam pretium fundi legatario solvit, id lege Falcidia imputari non potest, quia neglegentia eius nocere legatariis non
debet, utpote cum is confitendo veram aestimationem praestare poterat.
35.2.62
Ulpianus libro primo ad legem Iuliam et Papiam
pr. In lege Falcidia hoc esse servandum Iulianus ait, ut, si duo rei promittendi fuerint vel duo rei stipulandi, si quidem
socii sint in ea re, dividi inter eos debere obligationem, atque si singuli partem pecuniae stipulati essent vel
promisissent: quod si societas inter eos nulla fuisset, in pendenti esse, in utrius bonis computari oporteat id quod
debetur vel ex cuius bonis detrahi.
1. Corpora si qua sunt in bonis defuncti, secundum rei veritatem aestimanda erunt, hoc est secundum praesens pretium:
nec quicquam eorum formali pretio aestimandum esse sciendum est.
35.2.63

