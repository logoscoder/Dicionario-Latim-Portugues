1. Si quis praegnatem uxorem reliquisset et matrem et sororem, si viva uxore mater mortua fuisset, deinde uxor
mortuum peperisset, ad sororem solam legitima hereditas pertinet, quia certum esset matrem eo tempore decessisse,
quo legitima hereditas ad eam non pertinebat.
38.16.9
Marcianus libro quinto institutionum
Si ex pluribus legitimis heredibus quidam omiserint adire hereditatem vel morte vel qua alia ratione impediti fuerint,
quo minus adeant, reliquis, qui adierint, adcrescit illorum portio et licet decesserint, antequam adcresceret, hoc ius ad
heredes eorum pertinet. Alia causa est instituti heredis et coheredi substituti: huic enim vivo defertur ex substitutione
hereditas, non etiam, si decesserit, heredem eius sequitur.
38.16.10
Modestinus libro sexto differentiarum
Si ad patrem manumissorem filii intestati legitima hereditas perveniat vel non manumissori bonorum possessio
competat, mater defuncti summovetur.
38.16.11
Pomponius libro decimo ad Quintum Mucium
Capitis deminutione pereunt legitimae hereditates, quae ex lege duodecim tabularum veniunt, sive vivo aliquo sive
antequam adeatur hereditas eius capitis minutio intercessit, quoniam desinit suus heres vel adgnatus recte dici: quae
autem ex legibus novis aut ex senatus consultis, non utique.
38.16.12
Pomponius libro 30 ad Quintum Mucium
Filius patri adgnatus proximus est.
38.16.13
Gaius libro decimo ad legem Iuliam et Papiam
Nulla femina aut habet suos heredes aut desinere habere potest propter capitis deminutionem.
38.16.14
Gaius libro 13 ad legem Iuliam et Papiam
In suis heredibus aditio non est necessaria, quia statim ipso iure heredes existunt.
38.16.15
Papinianus libro 29 quaestionum
Si pater apud hostes moriatur, defunctum iam in civitate filium credimus patrem familias decessisse, quamvis patria
potestate, quamdiu vixerit, non fuerit in plenum liberatus: itaque heredem habiturus est iste non reverso patre. Sed si
postliminio redierit pater iam defuncto filio, quidquid medio tempore per eum quaesitum est, habebit: et non est mirum,
si peculium quoque defuncti pridem filii defertur patri, cum ex eo natus potestatis ipsius fiat per suspensi iuris
constitutionem.
38.16.16
Papinianus libro 12 responsorum
Pater instrumento dotali comprehendit filiam ita dotem accepisse, ne quid aliud ex hereditate patris speraret: eam
scripturam ius successionis non mutasse constitit: privatorum enim cautiones legum auctoritate non censeri.
38.17.0. Ad senatus consultum Tertullianum et Orphitianum.
38.17.1
Ulpianus libro 12 ad Sabinum
pr. Sive ingenua sive libertina mater est, admitti possunt liberi ad hereditatem eius ex senatus consulto Orphitiano.
1. Si ea sit mater, de cuius statu dubitatur, utrum mater familias sit an filia familias, ut puta quoniam pater eius ab
hostibus captus sit: si certum esse coeperit matrem familias esse, liberi admittentur. Unde tractari potest, an medio
tempore, dum status pendet, succurri eis per praetorem debeat, ne, si medio tempore decesserint, nihil ad heredem
transmittant: et magis est, ut subveniatur, ut in multis casibus placuit.
2. Sed et vulgo quaesiti admittuntur ad matris legitimam hereditatem.
3. Interdum et in servitute quaesito erit concedenda hereditas legitima, veluti si post moram fideicommissariae libertati
matris suae factam natus sit. Certe si post manumissionem matris fuerit natus, licet in servitute conceptus, ad legitimam
eius hereditatem admittetur. Sed et si apud hostes conceptus a captiva procreatus cum ea rediit, secundum rescriptum
imperatoris nostri et divi patris eius ad Ovinium Tertullum poterit ex hoc senatus consulto admitti quasi vulgo
quaesitus.
4. Filio, qui mortis tempore matris civis Romanus fuit, si ante aditam hereditatem in servitutem deducatur, legitima
hereditas non defertur nec si postea liber factus sit, nisi forte servus poenae effectus beneficio principis sit restitutus.

