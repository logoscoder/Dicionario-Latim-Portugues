CONSTITUTIODEO AUCTORE
DE CONCEPTIONE DIGESTORUM
(December 15, AD 530)

(Th. Mommsen & P. Krueger, Corpus Iuris Civilis, I, Berlin, 1954).

IMPERATOR CAESAR FLAVIUS IUSTINIANUS PIUS FELIX INCLUTUS VICTOR AC TRIUMFATOR
SEMPER AUGUSTUS TRIBONIANO QUAESTORI SUO SALUTEM
Deo auctore nostrum gubernantes imperium, quod nobis a caelesti maiestate traditum est, et bella feliciter peragimus
et pacem decoramus et statum rei publicae sustentamus: et ita nostros animos ad dei omnipotentis erigimus adiutorium,
ut neque armie confidamus neque nostris militibus neque bellorum ducibus uel nostro ingenio, sed omnem spem ad
solam referamus summae prouidentiam trinitatis : unde et mundi totius elementa processerunt et eorum dispositio in
orbem terrarum producta est.
1. Cum itaque nihil tam studiosum in omnibus rebus inuenitur quam legum auctoritas, quae et diuinas et humanas res
bene disponit et omnem iniquitatem expellit, repperimus autem omnem legum tramitem, qui ab urbe Roma condita et
Romuleis descendit temporibus, ita esse confusum, ut in infinitum extendatur et nullius humanae naturae capacitate
concludatur: primum nobis fuit studium a sacratissimis retro principibus initium sumere et eorum constitutiones
emendare et uiae dilucidae tradere, quatenus in unum codicem congregatae et omni superuacua similitudine et
iniquissima discordia absolutae uniuersis hominibus promptum suae sinceritatis praebeant praesidium.
2. Hocque opere consummato et in uno uolumine nostro nomine praefulgente coadunato, cum ex paucis et tenuioribus
releuati ad summam et plenissimam iuris emendationem peruenire properaremus et omnem Romanam sanctionem et
colligere et emendare et tot auctorum dispersa uolumina uno codice indita ostendere, quod nemo neque sperare neque
optare ausus est, res quidem nobis difficillima, immo magis impossibilis uidebatur. sed manibus ad caelum erectis et
aeterno auxilio inuocato eam quoque curam nostris reposuimus animis, deo freti, qui et res penitus desperatas donare et
consummare suae uirtutis magnitudine potest.
3. Et ad tuae sinceritatis optimum respeximus ministerium tibique primo et hoc opus commisimus, ingeni tui
documentis ex nostri codicis ordinatione acceptis, et iussimus quos probaueris tam ex facundissimis antecessoribus
quam ex uiris disertissimis togatis fori amplissimae sedis ad sociandum laborem eligere. his itaque collectis et in
nostrum palatium introductis nobisque tuo testimonio placitis totam rem faciendam permissimus, ita tamen, ut tui
uigilantissimi animi gubernatione res omnis celebretur.
4. Iubemus igitur uobis antiquorum prudentium, quibus auctoritatem conscribendarum interpretandarumque legum
sacratissimi principes praebuerunt, libros ad ius Romanum pertinentes et legere et elimare, ut ex his omnis materia
colligatur, nulla (secundum quod possibile est) neque similitudine neque discordia derelicta, sed ex his hoc colligi quod
unum pro omnibus sufficiat. quia autem et alii libros ad ius pertinentes scripserunt, quorum scripturae a nullis
auctoribus receptae nec usitatae sunt, neque nos eorum uolumina nostram inquietare dignamur sanctionem.
5. Cumque haec materia summa numinis liberalitate collecta fuerit, oportet eam pulcherrimo opere extruere et quasi
proprium et sanctissimum templum iustitiae consecrare et in libros quinquaginta et certos titulos totum ius digerere,
tam secundum nostri constitutionum codicis quam edicti perpetui imitationem, prout hoc uobis commodius esse
patuerit, ut nihil extra memoratam consummationem possit esse derelictum, sed his quinquaginta libris totum ius
antiquum, per millesimum et quadringentesimum paene annum confusum et a nobis purgatum, quasi quodam muro
uallatum nihil extra se habeat: omnibus auctoribus iuris aequa dignitate pollentibus et nemini quadam praerogatiua
seruanda, quia non omnes in omnia, sed certi per certa uel meliores uel deteriores inueniuntur.
6. Sed neque ex multitudine auctorum quod melius et aequius est iudicatote, cum possit unius forsitan et deterioris
sententia et multos et maiores in aliqua parte superare. et ideo ea, quae antea in notis Aemilii Papiniani ex Ulpiano et
Paulo nec non Marciano adscripta sunt, quae antea nullam uim optinebant propter honorem splendidissimi Papiniani,
non statim respuere, sed, si quid ex his ad repletionem summi ingenii Papiniani laborum uel interpretationem
necessarium esse perspexeritis, et hoc ponere legis uicem optinens non moremini: ut omnes qui relati fuerint in hunc
codicem prudentissimi uiri habeant auctoritatem tam, quasi et eorum studia ex merito nostra facimus, quia ex nobis
omnis eis impertietur auctoritas. nam qui non suptiliter factum emendat, laudabilior est eo qui primus inuenit.
7. Sed et hoc studiosum uobis esse uolumus, ut, si quid in ueteribus non bene positum libris inueniatis uel aliquod
superfluum uel minus perfectum, superuacua longitudine semota et quod imperfectum est repleatis et omne opus
moderatum et quam pulcherrimum ostendatis. Hoc etiam nihilo minus observando, ut, si aliquid in veteribus legibus vel
constitutionibus, quas antiqui in suis libris posuerunt , non recte scriptum inveniatis, et hoc reformetis et ordini
moderato tradatis: ut hoc videatur esse verum et optimum et quasi ab initio scriptum, quod a vobis electum et ibi

