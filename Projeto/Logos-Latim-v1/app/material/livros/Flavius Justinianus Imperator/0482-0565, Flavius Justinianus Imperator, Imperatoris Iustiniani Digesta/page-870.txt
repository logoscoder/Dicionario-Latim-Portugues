Vivus libertus donare bene merentibus amicis potest: legare vero nec bene merentibus amicis potest, quo patroni
partem minuat.
38.5.10
Africanus libro primo quaestionum
Si id, quod a liberto in fraudem alienatum est, non extet, actio patroni cessat, quemadmodum si pecuniam in fraudem
abiecisset aut etiam si is, qui mortis causa a liberto accepisset, eam rem vendidisset et bonae fidei emptor eam usu
cepisset.
38.5.11
Paulus libro tertio sententiarum ad leges Aeiam Sentiam
Non videtur patronus fraudari eo quod consentit: sic et quod volente patrono libertus donaverit, non poterit Faviana
revocari.
38.5.12
Iavolenus libro tertio epistularum
Libertus cum fraudandi patroni causa fundum Seio tradere vellet, Seius Titio mandavit, ut eum accipiat, ita ut inter
Seium et Titium mandatum contrahatur. Quaero, post mortem liberti patronus utrum cum Seio dumtaxat qui mandavit
actionem habet, an cum Titio qui fundum retinet, an cum quo velit agere possit? Respondit: in eum, cui donatio
quaesita est, ita tamen si ad illum res pervenerit, actio datur, cum omne negotium, quod eius voluntate gestum sit, in
condemnationem eius conferatur. Nec potest videri id praestaturus quod alius possidet, cum actione mandati consequi
rem possit, ita ut aut ipse patrono restituat aut eum cum quo mandatum contraxit restituere cogat. Quid enim dicemus,
si is, qui in re interpositus est, nihil dolo fecit? Non dubitabimus, quin omnimodo cum eo agi non possit. Quid enim
non potest videri dolo fecisse, qui fidem suam amico commodavit quam alii quam sibi ex liberti fraude adquisiit.
38.5.13
Paulus libro decimo ad legem Iuliam et Papiam
Constitutione divi Pii cavetur de impubere adoptando, ut ex bonis, quae mortis tempore illius qui adoptavit fuerunt,
pars quarta ad eum pertineat, qui adoptatus est: sed et bona ei, quae adquisiit patri, restitui iussit: si causa cognita
emancipatus fuerit, quartam perdit. Si quid itaque in fraudem eius alienatum fuerit, quasi per Calvisianam vel Favianam
actionem revocandum est.
38.6.0. Si tabulae testamenti nullae extabunt, unde liberi.
38.6.1
Ulpianus libro 44 ad edictum
pr. Posteaquam praetor locutus est de bonorum possessione eius qui testatus est, transitum fecit ad intestatos, eum
ordinem secutus, quem et lex duodecim tabularum secuta est: fuit enim ordinarium ante de iudiciis testantium, dein sic
de successione ab intestato loqui.
1. Sed successionem ab intestato in plures partes divisit: fecit enim gradus varios, primum liberorum, secundum
legitimorum, tertium cognatorum, deinde viri et uxoris.
2. Ita autem ab intestato potest competere bonorum possessio, si neque secundum tabulas neque contra tabulas
bonorum possessio agnita sit.
3. Plane si tempora quidem petendae bonorum possessionis ex testamento largiebantur, verumtamen repudiata est
bonorum possessio, dicendum erit ab intestato bonorum possessionem iam incipere: cum enim is qui repudiavit petere
bonorum possessionem non potest post repudiationem, consequens erit, ut ab intestato posse peti incipiat.
4. Sed et si ex Carboniano edicto bonorum possessio data sit, magis est, ut dicere debeamus ab intestato nihilo minus
posse peti: ut enim suo loco ostendimus, non impedit bonorum possessionem edictalem Carboniana bonorum possessio.
5. Recte autem praetor a liberis initium fecit ab intestato successionis, ut, sicuti contra tabulas ipsis defert, ita et ab
intestato ipsos vocet.
6. Liberos autem accipere debemus quos ad contra tabulas bonorum possessionem admittendos diximus, tam naturales
quam adoptivos. Sed adoptivos hactenus admittimus, si fuerint in potestate: ceterum si sui iuris fuerint, ad bonorum
possessionem non invitantur, quia adoptionis iura dissoluta sunt emancipatione.
7. Si quis filium suum emancipatum in locum nepotis adoptavit et emancipavit, cum haberet et nepotem ex eo,
quaesitum est apud Marcellum, an adoptio rescissa impediat nepotem. Sed cum soleat emancipato patri iungi nepos,
quis non dicat, etsi adoptatus sit et quasi filius, nihilo minus filio suo eum non obstare, quia quasi filius adoptivus est in
potestate, non quasi naturalis?
8. Si heres institutus non habeat voluntatem, vel quia incisae sunt tabulae vel quia cancellatae vel quia alia ratione
voluntatem testator mutavit voluitque intestato decedere, dicendum est ab intestato rem habituros eos, qui bonorum
possessionem acceperunt.

