11. Si quis ex liberis, dum est in utero, in possessione missus sit, mox natus sit et ante bonorum possessionem acceptam
decesserit, an matri noceat, videndum, quasi bonorum possessor. Et puto non nocere, si non suus patri adgnascitur:
neque enim sufficit mitti in possessionem, nisi natus quoque acceperit bonorum possessionem. Igitur et si furioso
decreto petita sit possessio et priusquam ipse mentis compos factus bonorum possessionem petierit, decesserit, matri
non obstabit.
12. Sed si quis, cum status controversiam pateretur, Carbonianam solam acceperit, an noceat matri bonorum possessio,
quaesitum quidem est: sed cum haec tempore finiatur, dicendum est matri post tempus non nocere aut, si impubes
decesserit, matrem posse admitti.
13. Sed si infanti per tutorem petita sit possessio, licet statim decesserit, dicendum erit matri obstitisse: non enim
similis est ei, quae furioso datur.
14. Ita demum autem mater senatus consulti beneficio excludetur, si filius adiit legitimam hereditatem: ceterum si
omiserit legitimam hereditatem, mater ex senatus consulto Tertulliano admittetur. Sed si non sit solus iste filius
legitimus heres, sed sint qui cum eo admittantur, nec in partem eorum mater ex senatus consulto erit vocanda.
15. Obicitur matri pater in utriusque bonis tam filii quam filiae, sive heres sive bonorum possessor existat. Sed neque
avus neque proavus in Tertulliano matri nocent, quamvis Fiduciam contraxerint. Pater autem tantum naturalis, non
etiam adoptivus matri nocet: verius est enim, cum pater esse desierit, a matre eum excludi: sed nec ad bonorum
possessionem contra tabulas eum admitti, cum pater esse desierit.
16. Undecumque autem acceperit bonorum possessionem pater naturalis, sive legitimus sive contra tabulas, ex quavis
parte excludit matrem.
17. Si sit adgnatus defuncti et naturalis pater sit in adoptiva familia, sit et mater, admittimus matrem, quoniam patrem
adgnatus exclusit.
18. Si sit consanguinea soror defuncti, sit et mater, sit et pater adoptatus vel emancipatus: si consanguinea velit habere
hereditatem, matrem ex senatus consulto una cum ea venire, patrem excludi placet: si consanguinea repudiet, matrem
ex senatus consulto propter patrem non venire: et quamvis alias non soleat mater exspectare consanguineam, velit nec
ne adire hereditatem, nunc tamen exspectaturam: consanguinea enim est, quae patrem excludit. Repudiante igitur
consanguinea bonorum possessionem habebit mater cum patre quasi cognata, sed et in hac moram patietur nec ante
accipiet bonorum possessionem quam pater petierit, quoniam omittente eo potest ex senatus consulto succedere.
19. Sed et si ipsa mater eadem sit et soror consanguinea, ut puta quoniam pater matris nepotem suum ex filia adoptavit,
sit praeterea et pater naturalis: haec mater si quidem quasi consanguinea veniat, excludet patrem: si ius consanguineae
repudiavit vel capitis deminutione amisit, ex senatus consulto venire propter patrem non potest, repudiante vero patre
rursum ex senatus consulto potest venire.
20. Si mater hereditatem filii filiaeve non adierit ex senatus consulto Tertulliano, in bonorum possessione antiquum ius
servandum est: cum enim esset praelatio matre omittente senatus consulti beneficium, ius succedit vetus.
21. Sed si mater repudiaverit bonorum possessionem, de adeunda autem hereditate deliberet, dicendum erit adgnatum
non succedere, quoniam nondum verum est non adisse matrem.
22. Quod autem diximus ius antiquum servari matre non adeunte, cui personae deferatur hereditas, videndum, utrum ei,
quae nunc proxima invenitur, cum mater repudiat, an ei quae fuit, cum intestato decessisse certum est? Ut puta fuit
patruus, cum intestato decederet, et patrui filius: cum mater repudiasset, patruo nondum delatam hereditatem atque ideo
defuncto eo matre deliberante patrui filium vocari.
23. Si mater non petierit tutores idoneos filiis suis vel prioribus excusatis reiectisve non confestim aliorum nomina
ediderit, ius non habet vindicandorum sibi bonorum intestatorum filiorum. Et quidem si non petit, incidit: ait enim "vel
non petere". Sed a quo non petere? Loquitur quidem de praetore constitutio: sed puto et in provinciis locum habere,
etiamsi a magistratibus municipalibus non petat, quoniam et magistratibus municipalibus dandi necessitas iniungitur.
24. Quid ergo, si petiit, sed admonita vel a libertis vel a cognatis, an incidat in senatus consultum? Et puto eam
incidere, si compulsa fecit, non si, cum petere non cunctaretur, admonita est.
25. Quid si pater eis peti prohibuerat tutorem, quoniam per matrem rem eorum administrari voluit? Incidet, si nec petat
nec legitime tutelam administrat.
26. Quod si penitus egenis filiis non petit, ignoscendum est ei.
27. Sed si forte absens a libertis praeventa est vel ab aliis, dicendum est eam non excludi, nisi forte cum frustraretur, id
contigit.
28. Filiis autem non petendo punitur, utique et filiabus. Quid si nepotibus? Similiter non petendo punitur.
29. Quid si curatores non petiit? Verba rescripti deficiunt, sed dicendum est, si quidem impuberibus curatores non
petiit, eandem esse rationem, si iam puberibus, cessare debere.
30. Quid si cum praegnas esset, bonis non petiit curatorem? Dico in sententiam incidere: nam et si apud hostes habuit
impuberem, idem erit dicendum.
31. Quid si furioso tutorem vel curatorem non petiit? Magis est, ut incidat.
32. Non solum autem quae non petiit coercetur, sed et quae defunctorie petiit, ut rescripto declaratur, vel privilegio
munitum vel oneratum tribus puta tutelis, sed ita demum, si data opera hoc fecit.
33. Quid ergo, si tales petiit et susceperunt nihilo minus vel detenti sunt? Excusata erit mater.

