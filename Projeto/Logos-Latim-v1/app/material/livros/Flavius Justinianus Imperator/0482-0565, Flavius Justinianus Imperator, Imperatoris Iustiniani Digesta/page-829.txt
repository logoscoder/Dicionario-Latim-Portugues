Iulianus libro 23 digestorum
Salvius Aristo Iuliano salutem. Qui filium emancipatum habebat, praeterito eo patrem suum et extraneum heredem
instituit et patri legatum dedit: filius contra tabulas bonorum possessionem petit: quaero, si aut uterque hereditatem
adisset aut alter ex his aut neuter, an et quantum legatorum nomine patri debeatur. Respondit: saepe animadverti hanc
partem edicti, qua emancipatus accepta contra tabulas bonorum possessione liberis et parentibus legata praestare
iubetur, habere nonnullas reprehensiones: nam si dodrans legatus fuerit, plus habiturus est cui legatum erit quam
emancipatus. Decreto itaque ista temperari debebunt, ut et hereditatis partem emancipatus praestet ita, ne scriptus heres
amplius habeat quam emancipatus, et legatorum modus temperaretur, ut nihil plus ex legatis ad aliquem perveniat,
quam apud emancipatum bonorum possessionis nomine remansurum est.
37.5.7
Tryphonus libro 16 disputationem
Nam secundum constitutionem divi Pii ad Tuscium Fuscianum Numidiae legatum placuit parentes et liberos heredes
quoque institutos tueri usque ad partem virilem exemplo legatorum, ne plus haberent ex institutione tales personae,
quam ad eum perventurum esset, qui contra tabulas bonorum possessionem accepit.
37.5.8
Ulpianus libro 40 ad edictum
pr. Virilis portio quemadmodum accipienda sit, videamus. Pone duos esse, qui contra tabulas bonorum possessionem
accipiunt, unum esse ex liberis parentibusque: virilis tertia erit portio: sed si tres sunt, qui contra tabulas acceperunt,
quarta erit virilis: hoc idem et in legatis observabitur. Sed si unus sit ex liberis, qui accepit contra tabulas bonorum
possessionem, plures sint, qui ex liberis parentibusque legata acceperunt, sic hoc accipiendum est, ut filius praeteritus
semissem habeat, ceteri omnes, qui sunt ex liberis parentibusve, semissem.
1. Si quis ex liberis parentibusque et heres institutus sit et legatum acceperit, utrum tantum portionem ei conservamus
an vero et legatum an alterutrum quod elegerit? Et magis est, ut utrumque conservetur, sed sic, ne amplius in utroque
quam virilem habeat.
2. Si adierit hereditatem is cui virilis conservatur, libertates competent ex necessitate per aditionem: verumtamen
videndum est, an de dolo actione teneatur qui adit. Et magis est, ut, si denuntiante eo, qui praeteritus accepit contra
tabulas bonorum possessionem, hic adiit hereditatem pollicente eo portionem virilem, sit quod ei imputetur et de dolo
actione teneatur: damno enim adficit hereditatem, dum competunt libertates.
3. Si quid uxori nuruique fuerit legatum praeter dotem, accepta contra tabulas bonorum possessione non praestabitur.
4. Nurus autem appellatione et pronurum ceterasque contineri nulla dubitatio est.
5. Cum autem dotis nomine legatur, non puto ad virilem uxorem nurumve redigendam, cum mulier ista ad aes alienum
veniat.
6. Non solum autem dotem praelegatam praetor complectitur, verum etiam si pro dote aliquid fuerit relictum, ut puta si
dos in rebus sit et pro rebus ei quantitas relinquatur vel contra: dum tamen hoc nominetur, quod pro dote relinquitur.
37.5.9
Paulus libro 41 ad edictum
Sed et si plus sit in legato quam in dote, dabitur illis actio.
37.5.10
Ulpianus libro 40 ad edictum
pr. Sed et si pro dote ex parte aliqua eandem heredem scripserit, tuendam esse puto.
1. Esse autem uxorem mortis tempore exigemus. Si nurui dotem praelegaverit eaque mortis tempore nupta sit, nullum
legatum est, quia dos nondum debeatur: sed cum et constante matrimonio adversus heredes soceri dabitur actio,
dicendum est etiam praelegatae dotis petitionem dari debere.
2. Non omnia, quae ab omnibus gradibus relicta sunt, legata praestare eum oportet qui contra tabulas petit, sed ea sola,
quae in eo gradu data sunt, contra quem bonorum possessionem accepit. Sed nonnumquam contra alium quidem
gradum petita est bonorum possessio, ex alio vero legata praestanda sunt: ut ecce duos gradus heredum fecit,
emancipatum praeteriit, ab utroque tamen gradu liberis et parentibus legata adscripsit. Ait Iulianus: si quidem aliquis ex
primo gradu vivit, ea legata praestabit, quae liberis et parentibus a primo gradu data sunt: sin vero nemo vivit eorum, ea
quae a sequenti: quod si neque ex primo gradu neque ex secundo quisquam in rebus fuerit humanis, cum testator
moritur, tunc ab intestato magis bonorum possessionem praeterito filio competere nec legata cuiquam praestanda: quod
si post mortem testatoris ante aditam hereditatem instituti decesserint, contra ipsos quidem videri petitam, verumtamen
ab eis relicta legata non esse praestanda, sed quae a substitutis relicta sunt.
37.5.11
Paulus libro 41 ad edictum
At ubi institutus et substitutus vivant, licet nemo adeat hereditatem, ea tamen legata deberi dicimus, quae ab instituto
data sunt.
37.5.12
Ulpianus libro 40 ad edictum
Sive autem omiserint instituti sive non omiserint, dicendum est legata, quae ab ipsis relicta sunt, praestanda, quamvis
secundo gradu instituti omittentibus eis adierint hereditatem.

