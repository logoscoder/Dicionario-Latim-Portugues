Dig.49.1.5.4
Marcianus 1 de appellat.
Si quis ipso die inter acta voce appellavit, hoc ei sufficit: sin autem hoc non fecerit, ad libellos appellatorios dandos
biduum vel triduum computandum est.
Dig.49.1.6
Ulpianus 2 de appellat.
Non tantum ei, qui ad supplicium ducitur, provocare permittitur, verum alii quoque nomine eius, non tantum si ille
mandaverit, verum quisquis alius provocare voluerit. neque distinguitur, utrum necessarius eius sit nec ne: credo enim
humanitatis ratione omnem provocantem audiri debere. ergo et si ipse adquiescit sententiae: nec quaerimus, cuius
intersit. quid ergo, si resistat qui damnatus est adversus provocationem, nec velit admitti eius appellationem perire
festinans? adhuc putem differendum supplicium.
Dig.49.1.7
Marcianus 1 de appellat.
Cum quidam propter violentiam iudicis non ipsi a quo appellavit dedit libellos, sed publice proposuisset, divus severus
veniam ei dedit et permisit ei causas appellationis agere.
Dig.49.1.8
Ulpianus 4 de appellat.
Illud sciendum est eum qui provocavit non debere conviciari ei a quo appellat: ceterum oportebit eum plecti. et ita divi
fratres rescripserunt.
Dig.49.1.9
Macer 2 de appellat.
Illud sciendum est neque pupillum neque rem publicam, cum pro libertate iudicatur, in integrum restitui posse, sed
appellationem esse necessariam. idque ita rescriptum est.
Dig.49.1.10pr.
Ulpianus 8 disp.
Si qui separatim fuerint condemnati, quamvis ex eadem causa, pluribus eis appellationibus opus est.
Dig.49.1.10.1
Ulpianus 8 disp.
Si quis, cum una actione ageretur, quae plures species in se habeat, pluribus summis sit condemnatus, quarum singulae
notionem principis non faciunt, omnes autem coniunctae faciunt: poterit ad principem appellare.
Dig.49.1.10.2
Ulpianus 8 disp.
Sed cum adversus plures probatae essent rationes quae eis nocerent, sufficit eis una appellatio, quia uno titulo
comprobatarum rationum omnes conveniebantur.
Dig.49.1.10.3
Ulpianus 8 disp.
Quotiens autem plures in unam summam condemnantur, utrum una sententia est et quasi plures in unam summam rei
sint promittendi, ut unusquisque eorum in solidum teneatur, an vero scinditur in personas sententia, quaeritur. et
papinianus respondit scindi sententiam in personas atque ideo eos qui condemnati sunt viriles partes debere.
Dig.49.1.10.4
Ulpianus 8 disp.
Quod est rescriptum in communi causa, quotiens alter appellat, alter non, alterius victoriam ei proficere qui non
provocavit, hoc ita demum probandum est, si una eademque causa fuit defensionis: ceterum si diversae, alia causa est.
ut in duobus tutoribus procedit, si alter tutelam gesserat, alter non attigerat et is qui non gesserat provocavit: iniquum
est enim, qui idcirco adgnoverat sententiam, quoniam gessisse se scit, propter appellationem eius qui non gesserat
optinere.
Dig.49.1.11
Ulpianus 3 de omn. trib.
Cum ex causa iudicati soluta esset pecunia ex necessitate iudicis ab eo, qui appellatione interposita meruerit meliorem
sententiam, recipere eum pecuniam quam solvit oportet.

