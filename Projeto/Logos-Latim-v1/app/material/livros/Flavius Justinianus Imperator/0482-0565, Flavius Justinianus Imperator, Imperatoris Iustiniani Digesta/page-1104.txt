Viam aperire est ad veterem altitudinem latitudinemque restituere. sed et purgare refectionis portio est: purgare autem
proprie dicitur ad libramentum proprium redigere sublato eo quod super eam esset. reficit enim et qui aperit et qui
purgat et omnes omnino, qui in pristinum statum reducunt.
Dig.43.11.1.2
Ulpianus 68 ad ed.
Si quis in specie refectionis deteriorem viam facit, impune vim patietur. propter quod neque latiorem neque longiorem
neque altiorem neque humiliorem viam sub nomine refectionis is qui intercidit potest facere, vel in viam terrenam
glaream inicere aut sternere viam lapide quae terrena sit, vel contra lapide stratam terrenam facere.
Dig.43.11.1.3
Ulpianus 68 ad ed.
Interdictum hoc perpetuo dabitur et omnibus et in omnes, et habet condemnationem in id quod actoris intererit.
Dig.43.11.2
Iavolenus 10 ex cass.
Viam publicam populus non utendo amittere non potest.
Dig.43.11.3pr.
Paulus 1 sent.
Si in agrum vicini viam publicam quis reiecerit, tantum in eum viae receptae actio dabitur, quanti eius interest, cuius
fundo iniuria irrogata est.
Dig.43.11.3.1
Paulus 1 sent.
Qui viam publicam exaraverit, ad munitionem eius solus compellitur.
Dig.43.12.0. De fluminibus. ne quid in flumine publico ripave eius fiat, quo peius navigetur.
Dig.43.12.1pr.
Ulpianus 68 ad ed.
Ait praetor: " ne quid in flumine publico ripave eius facias neve quid in flumine publico neve in ripa eius immittas, quo
statio iterve navigio deterior sit fiat".
Dig.43.12.1.1
Ulpianus 68 ad ed.
Flumen a rivo magnitudine discernendum est aut existimatione circumcolentium.
Dig.43.12.1.2
Ulpianus 68 ad ed.
Item fluminum quaedam sunt perennia, quaedam torrentia. perenne est, quod semper fluat, aenaos, torrens ho
xeimarrous: si tamen aliqua aestate exaruerit, quod alioquin perenne fluebat, non ideo minus perenne est.
Dig.43.12.1.3
Ulpianus 68 ad ed.
Fluminum quaedam publica sunt, quaedam non. publicum flumen esse cassius definit, quod perenne sit: haec sententia
cassii, quam et celsus probat, videtur esse probabilis.
Dig.43.12.1.4
Ulpianus 68 ad ed.
Hoc interdictum ad flumina publica pertinet: si autem flumen privatum sit, cessabit interdictum: nihil enim differt a
ceteris locis privatis flumen privatum.
Dig.43.12.1.5
Ulpianus 68 ad ed.
Ripa autem ita recte definietur id, quod flumen continet naturalem rigorem cursus sui tenens: ceterum si quando vel
imbribus vel mari vel qua alia ratione ad tempus excrevit, ripas non mutat: nemo denique dixit nilum, qui incremento
suo aegyptum operit, ripas suas mutare vel ampliare. nam cum ad perpetuam sui mensuram redierit, ripae alvei eius
muniendae sunt. si tamen naturaliter creverit, ut perpetuum incrementum nanctus sit, vel alio flumine admixto vel qua
alia ratione, dubio procul dicendum est ripas quoque eum mutasse, quemadmodum si alveo mutato alia coepit currere.

