Patrono libertus fundum, quem ab eo alienum emerat, legavit et constituit patronus ad se pertinere legatum: contra
tabulas bonorum possessionem accipere non potest, etsi nihil profecit ei legatum, quia alienam rem legaverit ei libertus,
quia patronus ipse eum liberto vendiderat.
38.2.32
Marcellus libro decimo digestorum
Si libertus meus in servitutem redactus postea ab alio liberatus est et eius coeperit esse libertus, praefertur mihi in
contra tabulas bonorum possessione qui eum manumisit.
38.2.33
Modestinus libro singulari de manumissionibus
Si patronus non aluerit libertum, lex Aelia Sentia adimit eius libertatis causa imposita tam ei, quam ipsi ad quem ea res
pertinet, item hereditatem ipsi et liberis eius, nisi heres institutus sit, et bonorum possessionem praeterquam secundum
tabulas.
38.2.34
Iavolenus libro tertio ex Cassio
Si libertus, cum duos patronos haberet, alterum praeteriit, alterum ex semisse fecit heredem et alteri extraneo semissem
dereliquit, scriptus quidem patronus debitam sibi partem immunem habet: de cetera autem parte patroni, quae supra
debitum ei relicta est, et de semisse extraneo relicto alteri patrono pro rata portione satisfieri oportet.
38.2.35
Iavolenus libro tertio epistularum
A liberto suo herede Seius usum fructum fundi Maevio legavit: is libertus Maevio herede relicto decessit: quaero, cum
contra tabulas testamenti petierit filius Seii adversus Maevium, utrum deducto usu fructu pars debita ei fundi
restituenda sit an solida, quia eorum bonorum acceperit possessionem, quae liberti cum moreretur fuerunt. Respondit:
usum fructum in causam pristinam restituendum puto. Optimum itaque erit arbitrum postulare, ut arbitrio eius usus
fructus in integrum restituatur.
38.2.36
Iavolenus libro octavo epistularum
Libertus, qui solvendo non erat, praeterito patrono extrarios relinquit heredes: quaero, an possit patronus petere contra
tabulas bonorum possessionem. Respondit: cum a scriptis heredibus adita est hereditas, patronus contra tabulas
bonorum possessionem petere potest, quia solvendo hereditas est, quae inveniat heredem. Et sane absurdum est ius
patroni in petenda bonorum possessione contra tabulas aliorum computatione, non iudicio ipsius patroni aestimari
auferrique patrono, quod modicum vindicaturus est. Multi enim casus intervenire possunt, quibus expediat patrono
petere bonorum possessionem, quamvis aeris alieni magnitudo, quam libertus reliquerit, facultates patrimonii eius
excedat, veluti si praedia sunt aliqua ex bonis liberti, in quibus maiorum patroni sepulchra sint et magni aestimat
patronus bonorum possessione iura pro parte ea ad se pertinere, vel aliquid mancipium, quod non pretio, sed affectu sit
aestimandum. Non ergo ideo minus habere debet ius petendae bonorum possessionis, qui animo potius quam aliorum
computatione bona liberti aestimat, cum eo ipso sufficere patrimonium videri possit, quod et heredem habeat et
bonorum possessorem.
38.2.37
Ulpianus libro 11 ad legem Iuliam et Papiam
pr. Iulianus ait, si patronus libertatis causa imposita libertae revendiderit, filium eius a bonorum possessione
summoveri, scilicet quia nec contra tabulas testamenti liberti bonorum possessionem accipiat, quotiens pater eius
donum munus operas liberto revendiderit. Plane si patroni filius libertatis causa imposita revendiderit, nihilo minus
familiam bonorum possessionem contra tabulas liberti accipere ait, quia filius revendendo libertatis causa imposita
fratrem suum non summovet.
1. Si libertus heredem scripserit isque prius, quam de familia quaestionem haberet, adierit hereditatem, patronum ad
contra tabulas bonorum possessionem non admitti Iulianus ait: debuit enim et patronus liberti necem vindicare. Quod et
in patrona erit dicendum.
38.2.38
Clementius libro nono ad legem Iuliam et Papiam
pr. Quaeritur, an filio exheredato etiam nepotes ex eo a bonorum possessione liberti excludantur. Quod utique sic
dirimendum est, ut vivo filio, donec in potestate eius liberi manent, non admittantur ad bonorum possessionem, ne qui
suo nomine a bonorum possessione summoventur per alios eam consequantur, sin autem emancipati a patre fuerint vel
alio modo sui iuris effecti, sine aliquo impedimento ad bonorum possessionem admittantur.
1. Si filius liberti omiserit patris sui hereditatem, hoc patrono proficiet.
38.2.39
Clementius libro decimo ad legem Iuliam et Papiam
Patroni filia si in adoptiva familia sit, ad bona libertorum paternorum admittitur.
38.2.40
Clementius libro 12 ad legem Iuliam et Papiam
Si pater exheredato filio ita cavit, ut ius in libertum salvum ei esset, nihil ei ad hanc rem nocet exheredatio.

