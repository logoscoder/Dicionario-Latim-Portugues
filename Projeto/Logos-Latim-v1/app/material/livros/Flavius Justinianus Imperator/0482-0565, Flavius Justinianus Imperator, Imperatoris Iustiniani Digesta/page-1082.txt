Dig.42.8.6.11
Ulpianus 66 ad ed.
Simili modo dicimus et si cui donatum est, non esse quaerendum, an sciente eo, cui donatum, gestum sit, sed hoc
tantum, an fraudentur creditores: nec videtur iniuria adfici is qui ignoravit, cum lucrum extorqueatur, non damnum
infligatur. in hos tamen, qui ignorantes ab eo qui solvendo non sit liberalitatem acceperunt, hactenus actio erit danda,
quatenus locupletiores facti sunt, ultra non.
Dig.42.8.6.12
Ulpianus 66 ad ed.
Simili modo quaeritur, si servus ab eo, qui solvendo non sit, ignorante domino ipse sciens rem acceperit, an dominus
teneretur. et ait labeo hactenus eum teneri, ut restituat quod ad se pervenit aut dumtaxat de peculio damnetur vel si quid
in rem eius versum est. eadem in filio familias probanda sunt. sed si dominus scit, suo nomine convenietur.
Dig.42.8.6.13
Ulpianus 66 ad ed.
Item si necessarius heres legata praestiterit, deinde eius bona venierint, proculus ait, etiamsi ignoraverint legatarii,
tamen utilem actionem dandam: quod nequaquam dubium est:
Dig.42.8.6.14
Ulpianus 66 ad ed.
Huius actionis annum computamus utilem, quo experiundi potestas fuit, ex die factae venditionis.
Dig.42.8.7
Paulus 62 ad ed.
Si debitor in fraudem creditorum minore pretio fundum scienti emptori vendiderit, deinde hi, quibus de revocando eo
actio datur, eum petant, quaesitum est, an pretium restituere debent. proculus existimat omnimodo restituendum esse
fundum, etiamsi pretium non solvatur: et rescriptum est secundum proculi sententiam.
Dig.42.8.8
Venonius 6 interd.
Ex his colligi potest ne quidem portionem emptori reddendam ex pretio: posse tamen dici eam rem apud arbitrum ex
causa animadvertendam, ut, si nummi soluti in bonis exstent, iubeat eos reddi, quia ea ratione nemo fraudetur.
Dig.42.8.9
Paulus 62 ad ed.
Is, qui a debitore, cuius bona possessa sunt, sciens rem emit, iterum alii bona fide ementi vendidit: quaesitum est, an
secundus emptor conveniri potest. sed verior est sabini sententia bona fide emptorem non teneri, quia dolus ei dumtaxat
nocere debeat, qui eum admisit, quemadmodum diximus non teneri eum, si ab ipso debitore ignorans emerit: is autem,
qui dolo malo emit, bona fide autem ementi vendidit, in solidum pretium rei, quod accepit, tenebitur.
Dig.42.8.10pr.
Ulpianus 73 ad ed.
Ait praetor: " quae lucius titius fraudandi causa sciente te in bonis, quibus de ea re agitur, fecit: ea illis, si eo nomine,
quo de agitur, actio ei ex edicto meo competere esseve oportet, ei, si non plus quam annus est, cum de ea re, qua de
agitur, experiundi potestas est, restituas. interdum causa cognita et si scientia non sit, in factum actionem permittam".
Dig.42.8.10.1
Ulpianus 73 ad ed.
Ita demum revocatur, quod fraudandorum creditorum causa factum est, si eventum fraus habuit, scilicet si hi creditores,
quorum fraudandorum causa fecit, bona ipsius vendiderunt. ceterum si illos dimisit, quorum fraudandorum causa fecit,
et alios sortitus est, si quidem simpliciter dimissis prioribus, quos fraudare voluit, alios postea sortitus est, cessat
revocatio: si autem horum pecunia, quos fraudare noluit, priores dimisit, quos fraudare voluit, Marcellus dicit
revocationi locum fore. secundum hanc distinctionem et ab imperatore severo et antonino rescriptum est eoque iure
utimur.
Dig.42.8.10.2
Ulpianus 73 ad ed.
Quod ait praetor " sciente", sic accipimus " te consocio et fraudem participante": non enim si simpliciter scio illum
creditores habere, hoc sufficit ad contendendum teneri eum in factum actione, sed si particeps fraudis est.

