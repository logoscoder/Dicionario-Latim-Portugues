Paulus libro secundo ad legem Iuliam et Papiam
pr. "Qui libertinus duos pluresve a se genitos natasve in sua potestate habebit praeter eum, qui artem ludicram fecerit
quive operas suas ut cum bestiis pugnaret locaverit: ne quis eorum operas doni muneris aliudve quicquam libertatis
causa patrono patronae liberisve eorum, de quibus iuraverit vel promiserit obligatusve erit, dare facere praestare
debeto".
1. Et si non eodem tempore duo in potestate habuerit vel unum quinquennem, liberabitur operarum obligatione.
1a. Amissi antea liberi ad eas operas, quae postea imponuntur, prosunt, ut Iulianus ait.
2. Sed et si uno amisso obliget se, deinde alter nascatur, multo magis Pomponius ait amissum huic iungi, uti liberetur.
3. Nihil autem interest, utrum ipsi promittat patrono an eis qui in potestate eius sint.
4. Sed si creditori suo libertum patronus delegaverit, non potest idem dici: solutionis enim vicem continet haec
delegatio. Potest tamen dici, si in id, quod patrono promisit, alii postea delegatus sit, posse eum liberari ex hac lege:
nam verum est patrono eum expromisisse, quamvis patrono nunc non debeat: quod si ab initio delegante patrono
libertus promiserit, non liberari eum.
5. Non solum futurarum, sed etiam praeteritarum operarum liberatio fit.
6. Iulianus etiam si iam petitae sunt operae, liberis sublatis absolutionem faciendam. Sed si iam operarum nomine
condemnatus est, non potest liberari, quoniam iam pecuniam debere coepit.
7. Postumus liberti heredes patris sui non liberat, quod proficisci liberatio a liberto debet nec quisquam post mortem
liberari intellegi potest. Ex lege autem nati liberi prosunt.
8. Etiamsi in personam liberti collata liberatio est, fideiussores quoque liberabuntur ex sententia legis: quod si libertus
expromissorem dederit, nihil hoc caput ei proderit.
38.1.38
Callistratus libro tertio edicti monitorii
pr. Hae demum impositae operae intelleguntur, quae sine turpitudine praestari possunt et sine periculo vitae. Nec enim
si meretrix manumissa fuerit, easdem operas patrono praestare debet, quamvis adhuc corpore quaestum faciat: nec
harenarius manumissus tales operas, quia istae sine periculo vitae praestari non possunt.
1. Si tamen libertus artificium exerceat, eius quoque operas patrono praestare debebit, etsi post manumissionem id
didicerit. Quod si artificium exercere desierit, tales operas edere debebit, quae non contra dignitatem eius fuerint, veluti
ut cum patrono moretur, peregre proficiscatur, negotium eius exerceat.
38.1.39
Paulus libro septimo ad Plautium
pr. Si ita stipulatio a patrono facta sit: "Si decem dierum operas non dederis, viginti nummos dare spondes?" Videndum
est, an nec viginti actio danda sit, quasi onerandae libertatis gratia promissi sint, nec operarum, quae promissae non
sint? An vero operae dumtaxat promissae fingi debeant, ne patronus omnimodo excludatur? Et hoc praetor quoque
sentit operas dumtaxat promissas.
1. Sequens illa quaestio est, an libertus impetrare debeat, ne maioris summae quam viginti condemnetur, quia videtur
quodammodo patronus tanti operas aestimasse ideoque non deberet egredi taxationem viginti. Sed iniquum est nec
oportet liberto hoc indulgere, quia non debet ex parte obligationem comprobare, ex parte tamquam de iniqua queri.
38.1.40
Papinianus libro 20 quaestionum
Si bona patroni venierint, operarum, quae post venditionem praeterierint, actio patrono dabitur, etsi alere se possit: ante
venditionem praeteritarum non dabitur, quoniam ex ante gesto agit.
38.1.41
Papinianus libro quinto responsorum
Libertus, qui operarum obligatione dimissus est atque ita liberam testamenti factionem adsecutus est, nihilo minus
obsequi verecundiae tenetur. Alimentorum diversa causa est, cum inopia patroni per invidiam libertum convenit.
38.1.42
Papinianus libro nono responsorum
"Cerdonem servum meum manumitti volo ita, ut operas heredi promittat". Non cogitur manumissus promittere: sed etsi
promiserit, in eum actio non dabitur: nam iuri publico derogare non potuit, qui fideicommissariam libertatem dedit.
38.1.43
Papinianus libro 19 responsorum
Operis obligatus militiae nomen non sine iniuria patroni dabit.
38.1.44
Scaevola libro quarto quaestionum
Si libertus moram in operis fecerit, fideiussor tenetur: mora fideiussoris nulla est. At in homine debito fideiussor etiam
ex sua mora in obligatione retinetur.
38.1.45
Scaevola libro secundo responsorum
Libertus negotiatoris vestiarii an eandem negotiationem in eadem civitate et eodem loco invito patrono exercere possit?
Respondit nihil proponi, cur non possit, si nullam laesionem ex hoc sentiet patronus.

