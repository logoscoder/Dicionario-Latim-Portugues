Scaevola libro secundo responsorum
Intestata reliquit sororem septiciam diverso patre natam et praegnatem matrem ex alio marito: quaero, si mater
hereditatem repudiaverit, dum adhuc praegnas est, posteaque enixa fuerit Semproniam, an etiam Sempronia bonorum
Titiae possessionem accipere possit. Respondit, si mater hereditate exclusa est, eam quae, ut proponeretur, postea nata
est, accipere posse.
38.9.0. De successorio edicto.
38.9.1
Ulpianus libro 49 ad edictum
pr. Successorium edictum idcirco propositum est, ne bona hereditaria vacua sine domino diutius iacerent et creditoribus
longior mora fieret. E re igitur praetor putavit praestituere tempus his, quibus bonorum possessionem detulit, et dare
inter eos successionem, ut maturius possint creditores scire, utrum habeant, cum quo congrediantur, an vero bona
vacantia fisco sint delata, an potius ad possessionem bonorum procedere debeant, quasi sine successore defuncto.
1. Unus enim quisque suam bonorum possessionem repudiare potest, alienam non potest.
2. Proinde procurator meus sine mea voluntate meam bonorum possessionem repudiare non potest.
3. Per servum delatam bonorum possessionem dominus repudiare potest.
4. Tutor impuberis an repudiare possit bonorum possessionem, videamus. Et magis est, ne possit: sed ille ex auctoritate
tutoris repudiare potest.
5. Furiosi curator nequaquam poterit repudiare, quia necdum delata est.
6. Qui semel noluit bonorum possessionem petere, perdidit ius eius, etsi tempora largiantur: ubi enim noluit, iam coepit
ad alios pertinere bonorum possessio aut fiscum invitare.
7. Decretalis bonorum possessio an repudiari possit, videamus. Et quidem diebus finiri potest: sed repudiari eam non
posse verius est, quia nondum delata est, nisi cum fuerit decreta: rursum posteaquam decreta est, sera repudiatio est,
quia quod adquisitum est repudiari non potest.
8. Si intra centensimum diem mortuus sit prior, statim sequens admitti potest.
9. Quod dicimus "intra dies centum bonorum possessionem peti posse", ita intellegendum est, ut et ipso die centensimo
bonorum possessio peti possit, quemadmodum intra kalendas etiam ipsae kalendae sunt. Idem est et si "in diebus
centum" dicatur.
10. Quibus ex edicto bonorum possessio dari potest, si quis eorum aut dari sibi noluerit aut in diebus statutis non
admiserit, tunc ceteris bonorum possessio perinde competit, ac si prior ex eo numero non fuerit.
11. Sed videndum est, an inter ceteros ipse quoque qui exclusus est admittatur. Ut puta filius est in potestate: delata est
ei bonorum possessio ex prima parte, unde liberis defertur: exclusus est tempore aut repudiatione: ceteris defertur: sed
ipse sibi succedat ex hac successoria parte? Et magis est, ut succedat, ut unde legitimi possit petere et post hos suo
ordine ex illa parte, unde proximi cognati vocantur. Et hoc iure utimur, ut admittatur: poterit igitur ex sequenti parte
succedere ipse sibi. Item hoc dici poterit et in secundum tabulas bonorum possessione, ut, si secundum tabulas non
petierit bonorum possessionem is qui potuit et ab intestato succedere, ipse sibi succedat.
12. Largius tempus parentibus liberisque petendae bonorum possessionis tribuitur, in honorem sanguinis videlicet, quia
artandi non erant, qui paene ad propria bona veniunt. Iideoque placuit eis praestitui annum, scilicet ita moderate, ut
neque ipsi urguerentur ad bonorum possessionis petitionem neque bona diu iacerent. Sane nonnumquam urguentibus
creditoribus interrogandi sunt in iure, an sibi bonorum possessionem admittant, ut, si repudiare se dicant, sciant
creditores, quid sibi agendum esset: si deliberare se adhuc dicant, praecipitandi non sunt.
13. Si quis autem a patre suo impuberi filio sit substitutus, non intra annum, sed intra diem centensimum bonorum
possessionem petere poterit.
14. Non solum autem cum suo nomine veniunt liberi parentesque, hoc eis tribuitur, verum etiam si servus eius, qui ex
liberis patentibusque est, heres institutus est, intra annum competit bonorum possessio: persona enim ea est, quae
meruit hoc beneficium, quae petat.
15. Sed et si pater emancipati filii bonorum possessionem contra tabulas accipere velit, anni tempus ei competere
constat.
16. Et generaliter ait Iulianus ex omnibus causis liberis parentibusque intra annum bonorum possessionem competere.
38.9.2
Papinianus libro sexto responsorum
Inferioris gradus cognatus beneficium edicti successorii non habuit, cum prior ex propria parte possessionem
accepisset: nec ad rem pertinuit, quod abstinendi facultatem ob auxilium aetatis prior cognatus acceperat. Igitur fisco
vacantia bona recte deferri placuit.
38.10.0. De gradibus et adfinibus et nominibus eorum.

