Senatus consulto cavetur, ut de his, quae provincias regentes, comites aut libertini eorum, antequam in provinciam
venerint, contraxerunt, parcissime ius dicatur, ita ut actiones, quae ob eam causam institutae non essent, posteaquam
quis eorum ea provincia excesserit, restituerentur. Si quid tamen invito accidit, veluti si iniuriam aut furtum passus est,
hactenus ei ius dicendum est, ut litem contestetur resque ablata exhibeatur et deponatur aut sisti exhiberive satisdato
promittatur.
1.18.17
Celsus libro tertio digestorum
Si forte praeses provinciae manumiserit vel tutorem dederit, priusquam cognoverit successorem advenisse, erunt haec
rata.
1.18.18
Modestinus libro quinto regularum
Plebi scito continetur, ut ne quis praesidum munus donum caperet nisi esculentum potulentumve, quod intra dies
proximos prodigatur.
1.18.19
Callistratus libro primo de cognitionibus
pr. Observandum est ius reddenti, ut in adeundo quidem facilem se praebeat, sed contemni non patiatur. Unde mandatis
adicitur, ne praesides provinciarum in ulteriorem familiaritatem provinciales admittant: nam ex conversatione aequali
contemptio dignitatis nascitur.
1. Sed et in cognoscendo neque excandescere adversus eos, quos malos putat, neque precibus calamitosorum
inlacrimari oportet: id enim non est constantis et recti iudicis, cuius animi motum vultus detegit. Et summatim ita ius
reddi debet, ut auctoritatem dignitatis ingenio suo augeat.
1.18.20
Papinianus libro primo responsorum
Legatus Caesaris, id est praeses vel corrector provinciae, abdicando se non amittit imperium.
1.18.21
Paulus libro singulari de offisio adsessoris
Praeses cum cognoscat de servo corrupto vel ancilla devirginata vel servo stuprato, si actor rerum agentis corruptus
esse dicetur vel eiusmodi homo, ut non ad solam iacturam adversus substantiam, sed ad totius domus eversionem
pertineat: severissime debet animadvertere.
1.19.0. De officio procuratoris Caesaris vel rationalis.
1.19.1
Ulpianus libro 16 ad edictum
pr. Quae acta gestaque sunt a procuratore Caesaris, sic ab eo comprobantur, atque si a Caesare gesta sunt.
1. Si rem Caesaris procurator eius quasi rem propriam tradat, non puto eum dominium transferre: tunc enim transfert,
cum negotium Caesaris gerens consensu ipsius tradit. Denique si venditionis vel donationis vel transactionis causa quid
agat, nihil agit: non enim alienare ei rem Caesaris, sed diligenter gerere commissum est.
2. Est hoc praecipuum in procuratore Caesaris, quod et eius iussu servus Caesaris adire hereditatem potest et, si Caesar
heres instituatur, miscendo se opulentae hereditati procurator heredem Caesarem facit.
1.19.2
Paulus libro quinto sententiarum
Quod si ea bona, ex quibus imperator heres institutus est, solvendo non sint, re perspecta consulitur imperator: heredis
enim instituti in adeundis vel repudiandis huiusmodi hereditatibus voluntas exploranda est.
1.19.3
Callistratus libro sexto de cognitionibus
pr. Curatores Caesaris ius deportandi non habent, quia huius poenae constituendae ius non habent.
1. Si tamen quasi tumultuosum vel iniuriosum adversus colonos Caesaris prohibuerint in praedia Caesariana accedere,
abstinere debebit idque divus Pius Iulio rescripsit.
2. Deinde neque redire cuiquam permittere possunt idque imperatores nostri Severus et Antoninus ad libellum Hermiae
rescripserunt.
1.20.0. De officio iuridici.
1.20.1

