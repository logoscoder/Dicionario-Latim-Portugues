Pomponius 7 ex var. lect.
Si ita liber esse iussus sit " stichus, si eum heres non alienaverit, liber esto", etiamsi statuliber est, alienari tamen poterit.
Dig.40.7.31pr.
Gaius 13 ad l. iul. et pap.
Si servo sub condicione rationum editarum legatum sit, per eam condicionem eum iussum esse legatum accipere, ut
pecuniam reliquorum reddat, non dubitatur.
Dig.40.7.31.1
Gaius 13 ad l. iul. et pap.
Et ideo cum quaesitum est " stichus cum rationes dederit, cum contubernali sua liber esto" an mortuo sticho ante
condicionem contubernalis eius libera esse possit: iulianus dixit quaestionem esse in hac specie, quae et in legatis
agitatur " illi cum illo do", an altero deficiente alter ad legatum admittatur: quod magis sibi placere, perinde ac si ita
scriptum esset " illi et illi". aliam etiam esse quaestionem, an contubernali quoque condicio iuncta sit: quod magis esset.
itaque si nulla reliqua stichus habuerit, statim eam liberam esse, si habuerit reliqua, debere eam numerare pecuniam:
nec tamen liciturum ex suo peculio dare, quia id illis permissum sit, qui principaliter pro sua libertate pecuniam dare
iubentur.
Dig.40.7.32
Licinius 1 reg.
Si duobus heredibus institutis servus liber esse iussus sit, si decem heredibus dederit, ab altero ex heredibus venierit et
traditus fuerit, pro parte alteri ex heredibus, a quo non venierit, dando pecuniam liber erit.
Dig.40.7.33
Papinianus 2 quaest.
Statuliberorum iura per heredem fieri non possunt duriora.
Dig.40.7.34pr.
Papinianus 21 quaest.
Servus si heredi decem dederit, liber esse iussus est: statuliberum heres eum manumisit ac postea defunctus est. heredis
heredi pecunia danda non est: quod enim placuit heredis heredi dari oportere, tunc memineris locum habere, cum prior
heres dominus accepturus pecuniam fuit. quae causa facit ambulatoriam, ut ita dixerim, condicionem: duae sunt enim
causae, per quas in primi heredis persona condicio impletur, dominii ratio, item personae demonstratio: prior causa
transit in omnem successorem, ad quem pervenerit statuliber per dominii translati continuationem, sequens personae
dumtaxat eius, qui demonstratus est, adhaeret.
Dig.40.7.34.1
Papinianus 21 quaest.
Imperator antoninus rescripsit iussum rationes reddere et liberum esse, si heres causabitur accipere rationes, nihilo
minus liberum fore. quod rescriptum ita accipi debet, ut, si reliqua non trahat, liber sit: quod si trahat, ita demum, si
optulit eam quantitatem, quae refundi debuit ex fide veritatis: non enim libertati sufficit heredem in mora fuisse, si non
id fiat per statuliberum, quod remota mora libertati aditum daret. quid enim si ita manumissum " dama si in hispaniam
profectus anno proximo fructus coegerit, liber esto" romae retineat heres neque proficisci patiatur? numquid dicturi
sumus statim ante fructus coactos liberum fore? nam et cum romae stipulatio concipitur ita " centum in hispania dare
spondes?", inesse tempus stipulationi, quo possit in hispaniam pervenire, nec ante iure agi placuit. sed si heres acceptis
rationibus et reliquis computatis donare se ea statulibero non habenti quod inferat proscribat aut etiam litteris ad eum
missis palam faciat, condicio libertatis impleta videbitur. quid ergo, si neget se reliqua traxisse atque ideo, quia per
heredem steterit, ut accipiat rationes, liberum factum, heres autem neque se fecisse moram et reliqua debere
statuliberum contendat? apud eum qui de libertate cognoscit, an condicio sit impleta, constabit: cuius officio
continebitur de mora considerare nec minus computare rationes et, si reliqua trahi compererit, non esse liberum
pronuntiare. sed si numquam negavit reliqua debere, cum autem conveniret heredem et rationes offerret, professus sit
refusurum, quidquid in reliquis esse constiterit et eius pecuniae reum numerare paratum idoneum optulit et heres in
mora fuit: sententia pro libertate dicetur.
Dig.40.7.35
Papinianus 9 resp.
Non videbitur per statuliberum non stare, quo minus condicio libertatis existat, si de peculio, quod apud venditorem
servus habuit, pecuniam condicionis offerre non possit: ad alienum enim peculium voluntas defuncti porrigi non potuit.
idem erit et si peculio servus venierit et venditor fide rupta peculium retinuerit: quamquam enim ex empto sit actio,
tamen apud emptorem peculium servus non habuit.

