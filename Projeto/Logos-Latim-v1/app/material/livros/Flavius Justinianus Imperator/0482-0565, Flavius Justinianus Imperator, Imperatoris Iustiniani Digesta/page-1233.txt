Dig.44.2.29.1
Papinianus 11 resp.
Si debitor de dominio rei, quam pignori dedit, non admonito creditore causam egerit et contrariam sententiam acceperit,
creditor in locum victi successisse non videbitur, cum pignoris conventio sententiam praecesserit.
Dig.44.2.30pr.
Paulus 14 quaest.
Ex sextante heres institutus, qui intestato legitimus heres esse potest, cum de iure testamenti faceret quaestionem, ab
uno ex institutis dimidiam partem hereditatis petiit nec optinuit. videtur in illa petitione etiam partem sextantis
vindicasse et ideo, si coeperit ab eodem ex testamento eandem portionem petere, obstabit ei exceptio rei iudicatae.
Dig.44.2.30.1
Paulus 14 quaest.
Latinus largus: cum de hereditate inter maevium, ad quem pertinebat, et titium, qui controversiam moverat,
transigeretur, traditio rerum hereditariarum maevio heredi a titio facta est, in qua traditione etiam fundum ei suum
proprium, quem ante multos annos avo eiusdem maevii heredis obligaverat quemque alii postea in obligationem
deduxerat, ex causa pacti tradidit. his gestis posterior titii creditor ius suum persecutus est et optinuit. post hoc iudicium
maevius heres repperit in rebus avitis chirographum eiusdem titii ante multos annos conscriptum, per quod apparuit
eum fundum, qui in causam transactionis venerat, etiam avo suo ab eodem titio fuisse obligatum. cum ergo constet
prius avo maevii heredis in obligationem eundem fundum datum, de quo maevius superatus est, quaero, an ius avi sui,
quod tunc, cum de eodem fundo ageretur, ignorabat, nulla exceptione opposita exsequi possit. respondi: si de
proprietate fundi litigatur et secundum actorem pronuntiatum fuisset, diceremus petenti ei, qui in priore iudicio victus
est, obstaturam rei iudicatae exceptionem, quoniam de eius quoque iure quaesitum videtur, cum actor petitionem
implet. quod si possessor absolutus amissa possessione eundem ab eodem, qui prius non optinuit, peteret, non obesset
ei exceptio: nihil enim in suo iudicio de iure eius statutum videretur. cum autem pigneraticia actum est adversus
priorem creditorem, potest fieri, ut de iure possessoris non sit quaesitum, quia non, ut in proprietatis quaestione quod
meum est alterius non est, ita in obligatione utique consequens est, ut non sit alii obligatum, quod hic probabit sibi
teneri. et probabilius dicitur non obstare exceptionem, quoniam de iure possessoris quaesitum non est, sed de sola
obligatione. in proposita autem quaestione magis me illud movet, numquid pignoris ius extinctum sit dominio
adquisito: neque enim potest pignus perseverare domino constituto creditore. actio tamen pigneraticia competit: verum
est enim et pigneri datum et satisfactum non esse, quare puto non obstare rei iudicatae exceptionem.
Dig.44.2.31
Paulus 3 resp.
Paulus respondit ei, qui in rem egisset nec tenuisset, postea condicenti non obstare exceptionem rei iudicatae.
Dig.44.3.0. De diversis temporalibus praescriptionibus et de accessionibus possessionum.
Dig.44.3.1
Ulpianus 74 ad ed.
Quia tractatus de utilibus diebus frequens est, videamus, quid sit experiundi potestatem habere. et quidem in primis
exigendum est, ut sit facultas agendi. neque sufficit reo experiundi secum facere potestatem, vel habere eum qui se
idonee defendat, nisi actor quoque nulla idonea causa impediatur experiri. proinde sive apud hostes sit sive rei publicae
causa absit sive in vinculis sit aut si tempestate in loco aliquo vel in regione detineatur, ut neque experiri neque
mandare possit, experiundi potestatem non habet. plane is, qui valetudine impeditur, ut mandare possit, in ea causa est,
ut experiundi habeat potestatem. illud utique neminem fugit experiundi potestatem non habere eum, qui praetoris
copiam non habuit: proinde hi dies cedunt, quibus ius praetor reddit.
Dig.44.3.2
Marcellus 6 dig.
In tempore constituto iudicatis an intercalaris dies proficere iudicato nec ne debeat, quaeritur. item de tempore, quo lis
perit, sic sine dubio existimandum est, ut auctum litis tempus intercalari die existimetur, veluti si de usucapione sit
quaestio, quae tempore constituto expleri solet, aut de actionibus, quae certo tempore finiuntur, ut aediliciae pleraeque
actiones. et si quis fundum ea lege vendiderit, ut, nisi in diebus triginta pretium esset solutum, inemptus esset fundus,
dies intercalaris proficiet emptori. mihi contra videtur.
Dig.44.3.3
Modestinus 6 diff.
Longae possessionis praescriptionem tam in praediis quam in mancipiis locum habere manifestum est.

