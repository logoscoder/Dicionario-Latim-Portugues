Paulus libro 11 responsorum
Paulus respondit petitionem matris solam non adquisisse filiae impuberi bonorum possessionem, nisi si is qui eam dedit
evidenter voluit eam impuberi dare.
37.1.16
Paulus libro tertio sententiarum
Quotiens is, cui bonorum possessio ab altero postulata est, furere coeperit, magis probatum ratum eum videri habuisse:
rati enim habitio ad confirmationem prioris postulati pertinet.
37.2.0. Si tabulae testamenti extabunt.
37.2.1
Paulus libro tertio ad Sabinum
Heredi, cuius nomen inconsulto ita deletum sit, ut penitus legi non possit, dari bonorum possessio minime potest, quia
ex coniectura non proprie scriptus videretur, quamvis, si post prolatas tabulas deletum sit testamentum, bonorum
possessio competat. Nam et si mortis tempore tabulae fuerint, licet postea interierint, competet bonorum possessio, quia
verum fuit tabulas exstare.
37.3.0. De bonorum possessione furioso infanti muto surdo caeco competente.
37.3.1
Papinianus libro 15 quaestionum
Furioso Titius substitutus est: bonorum possessionis tempus, quamdiu furiosus in eadem condicione est, neque instituto
neque substituto cedit. Nec, si curator furiosi nomine possessionem accipere potest, idcirco spatium temporis, quod
scientibus praefinitum est, videbitur cedere: nam et pater infanti filio possessionem accipit, quo tamen cessante infans
non excluditur. Quid ergo, si curator accipere nolit? Nonne iustius atque utilius erit ad eundem modum proximo cuique
possessionem dari, ne bona iaceant? Quo admisso substitutus cautionem praestare cogitur omnibus his, quibus bona
restitui debent, si forte institutus in eodem furore decesserit aut compos mentis effectus ante mortem obierit, quam
hereditatem agnosceret. Nam et fieri potest, ut vivo furioso substitutus decedat nec tamen furiosus obstet ceteris, si
prius et ipse decesserit, quam hereditatem adquireret.
37.3.2
Ulpianus libro 39 ad edictum
Mutus surdus caecus bonorum possessionem admittere possunt, si quod agatur intellegant.
37.4.0. De bonorum possessione contra tabulas.
37.4.1
Ulpianus libro 39 ad edictum
pr. In contra tabulas bonorum possessione liberos accipere debemus sive naturales sive adoptivos, si neque instituti
neque exheredati sunt.
1. Vocantur autem ad contra tabulas bonorum possessionem liberi eo iure eoque ordine, quo vocantur ad successionem
ex iure civili.
2. Haec autem clausula etiam ad postumos videtur pertinere.
3. Sed et si ab hostibus postliminio redierint filii, Pomponius putat ad contra tabulas bonorum possessionem eos
admitti.
4. Si ex tribus filiis unus ab hostibus captus sit, duobus, qui sunt in civitate, bessis bonorum possessio competit.
5. Idem et in postumo: nam quamdiu postumus speratur, in ea causa est, ut partem faciat.
6. Et sui iuris factos liberos inducit in bonorum possessionem praetor (sive igitur emancipati sunt sive alias exierunt de
patris potestate, admittuntur ad bonorum possessionem): sed adoptivi patris non potest: ut enim admitti possit, ex liberis
esse eum oportet.
7. Qui habebat filium, habebat et nepotem ex eo, filium emancipavit et adoptavit in locum nepotis, deinde emancipavit:
quaeritur an nepoti obstet. Et mihi magis videtur hunc nepotem non excludi, sive pater eius in adoptione mansisset
quasi nepos sive emancipatus est: puto enim et emancipato patre nepotem quoque cum patre suo ex edicto admitti.
8. Filium habuit et ex eo nepotem: filius emancipatus vel in potestate manens deportatus est: quaeritur, an nepoti
noceat. Et verius est in utroque casu nepotem admittendum: deportatos enim mortuorum loco habendos.

