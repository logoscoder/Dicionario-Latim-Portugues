1. Quaedam praeterea res corporales sunt, quaedam incorporales. Corporales hae sunt, quae tangi possunt, veluti fundus
homo vestis aurum argentum et denique aliae res innumerabiles: incorporales sunt, quae tangi non possunt, qualia sunt
ea, quae in iure consistunt, sicut hereditas, usus fructus, obligationes quoquo modo contractae. Nec ad rem pertinet,
quod in hereditate res corporales continentur: nam et fructus, qui ex fundo percipiuntur, corporales sunt, et id quod ex
aliqua obligatione nobis debetur plerumque corporale est, veluti fundus homo pecunia: nam ipsum ius successionis et
ipsum ius utendi fruendi et ipsum ius obligationis incorporale est. Eodem numero sunt et iura praediorum urbanorum et
rusticorum, quae etiam servitutes vocantur.
1.8.2
Marcianus libro tertio institutionum
pr. Quaedam naturali iure communia sunt omnium, quaedam universitatis, quaedam nullius, pleraque singulorum, quae
variis ex causis cuique adquiruntur.
1. Et quidem naturali iure omnium communia sunt illa: aer, aqua profluens, et mare, et per hoc litora maris.
1.8.3
Florus libro sexto institutionum
Item lapilli, gemmae ceteraque, quae in litore invenimus, iure naturali nostra statim fiunt.
1.8.4
Marcianus libro tertio institutionum
pr. Nemo igitur ad litus maris accedere prohibetur piscandi causa, dum tamen ullius et aedificiis et monumentis
abstineatur, quia non sunt iuris gentium sicut et mare: idque et divus pius piscatoribus formianis et capenatis rescripsit.
1. Sed flumina paene omnia et portus publica sunt.
1.8.5
Gaius libro secundo rerum cottidianarum sive aureorum
pr. Riparum usus publicus est iure gentium sicut ipsius fluminis. Itaque navem ad eas appellere, funes ex arboribus ibi
natis religare, retia siccare et ex mare reducere, onus aliquid in his reponere cuilibet liberum est, sicuti per ipsum
flumen navigare. Sed proprietas illorum est, quorum praediis haerent: qua de causa arbores quoque in his natae
eorundem sunt.
1. In mare piscantibus liberum est casam in litore ponere, in qua se recipiant,
1.8.6
Marcianus libro tertio institutionum
pr. In tantum, ut et soli domini constituantur qui ibi aedificant, sed quamdiu aedificium manet: alioquin aedificio
dilapso quasi iure postliminii revertitur locus in pristinam causam, et si alius in eodem loco aedificaverit, eius fiet.
1. Universitatis sunt non singulorum veluti quae in civitatibus sunt theatra et stadia et similia et si qua alia sunt
communia civitatium. Ideoque nec servus communis civitatis singulorum pro parte intellegitur, sed universitatis et ideo
tam contra civem quam pro eo posse servum civitatis torqueri divi fratres rescripserunt. Ideo et libertus civitatis non
habet necesse veniam edicti petere, si vocet in ius aliquem ex civibus.
2. Sacrae res et religiosae et sanctae in nullius bonis sunt.
3. Sacrae autem res sunt hae, quae publice consecratae sunt, non private: si quis ergo privatim sibi constituerit sacrum
"sacrum constituerit", sacrum non est, sed profanum. Semel autem aede sacra facta etiam diruto aedificio locus sacer
manet.
4. Religiosum autem locum unusquisque sua voluntate facit, dum mortuum infert in locum suum. In commune autem
sepulchrum etiam invitis ceteris licet inferre. Sed et in alienum locum concedente domino licet inferre: et licet postea
ratum habuerit quam illatus est mortuus, religiosus locus fit.
5. Cenotaphium quoque magis placet locum esse religiosum, sicut testis in ea re est vergilius.
1.8.7
Ulpianus libro 25 ad edictum
Sed divi fratres contra rescripserunt.
1.8.8
Marcianus libro quarto regularum
pr. Sanctum est, quod ab iniuria hominum defensum atque munitum est.
1. Sanctum autem dictum est a sagminibus: sunt autem sagmina quaedam herbae, quas legati populi Romani ferre
solent, ne quis eos violaret, sicut legati Graecorum ferunt ea quae vocantur cerycia.
2. In municipiis quoque muros esse sanctos Sabinum recte respondisse Cassius refert, prohiberique oportere ne quid in
his immitteretur.
1.8.9
Ulpianus libro 68 ad edictum
pr. Sacra loca ea sunt, quae publice sunt dedicata, sive in civitate sint sive in agro.
1. Sciendum est locum publicum tunc sacrum fieri posse, cum princeps eum dedicavit vel dedicandi dedit potestatem.
2. Illud notandum est aliud esse sacrum locum, aliud sacrarium. Sacer locus est locus consecratus, sacrarium est locus,
in quo sacra reponuntur, quod etiam in aedificio privato esse potest, et solent, qui liberare eum locum religione volunt,
sacra inde evocare.

