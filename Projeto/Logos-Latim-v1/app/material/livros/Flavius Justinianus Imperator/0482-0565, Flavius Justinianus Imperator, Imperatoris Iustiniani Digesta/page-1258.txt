Dig.45.1.2pr.
Paulus 12 ad sab.
Stipulationum quaedam in dando, quaedam in faciendo consistunt.
Dig.45.1.2.1
Paulus 12 ad sab.
Et harum omnium quaedam partium praestationem recipiunt, veluti cum decem dari stipulamur: quaedam non
recipiunt, ut in his, quae natura divisionem non admittunt, veluti cum viam iter actum stipulamur: quaedam partis
quidem dationem natura recipiunt, sed nisi tota dantur, stipulationi satis non fit, veluti cum hominem generaliter
stipulor aut lancem aut quodlibet vas: nam si stichi pars soluta sit, nondum in ulla parte stipulationis liberatio nata est,
sed aut statim repeti potest aut in pendenti est, donec alius detur. eiusdem condicionis est haec stipulatio: " stichum aut
pamphilum dari?"
Dig.45.1.2.2
Paulus 12 ad sab.
Ex his igitur stipulationibus ne heredes quidem pro parte solvendo liberari possunt, quamdiu non eandem rem omnes
dederint: non enim ex persona heredum condicio obligationis immutatur. et ideo si divisionem res promissa non recipit,
veluti via, heredes promissoris singuli in solidum tenentur: sed quo casu unus ex heredibus solidum praestiterit,
repetitionem habebit a coherede familiae erciscundae iudicio. ex quo quidem accidere pomponius ait, ut et stipulatoris
viae vel itineris heredes singuli in solidum habeant actionem: sed quidam hoc casu extingui stipulationem putant, quia
per singulos adquiri servitus non potest: sed non facit inutilem stipulationem difficultas praestationis.
Dig.45.1.2.3
Paulus 12 ad sab.
Si tamen hominem stipulatus cum uno ex heredibus promissoris egero, pars dumtaxat ceterorum obligationi supererit,
ut et solvi potest. idemque est, si uni ex heredibus accepto latum sit.
Dig.45.1.2.4
Paulus 12 ad sab.
Idemque est in ipso promissore et fideiussoribus eius, quod diximus in heredibus.
Dig.45.1.2.5
Paulus 12 ad sab.
Item si in facto sit stipulatio, veluti si ita stipulatus fuero: " per te non fieri neque per heredem tuum, quo minus mihi ire
agere liceat?" et unus ex pluribus heredibus prohibuerit, tenentur quidem et coheredes eius, sed familiae erciscundae
iudicio ab eo repetent quod praestiterint. hoc et iulianus et pomponius probant.
Dig.45.1.2.6
Paulus 12 ad sab.
Contra autem si stipulator decesserit, qui stipulatus erat sibi heredique suo agere licere, et unus ex heredibus eius
prohibeatur, interesse dicemus, utrum in solidum committatur stipulatio an pro parte eius, qui prohibitus est. nam si
poena stipulationi adiecta sit, in solidum committetur, sed qui non sunt prohibiti, doli mali exceptione summovebuntur:
si vero poena nulla posita sit, tunc pro parte eius tantum qui prohibitus est committetur stipulatio.
Dig.45.1.3pr.
Ulpianus 49 ad sab.
Idem iuris est et in illa stipulatione: " mihi heredique meo habere licere?"
Dig.45.1.3.1
Ulpianus 49 ad sab.
Sed haec differentia illam habet rationem, quod, ubi unus ex heredibus prohibetur, non potest coheres ex stipulatu
agere, cuius nihil interest, nisi poena subiecta sit: nam poena subiecta efficit, ut omnibus committatur, quia hic non
quaerimus, cuius intersit. enimvero ubi unus ex heredibus prohibet, omnes tenentur heredes: interest enim prohibiti a
nemine prohiberi.
Dig.45.1.4pr.
Paulus 12 ad sab.
Eadem dicemus et si dolum abesse a te heredeque tuo stipulatus sim et aut promissor aut stipulator pluribus heredibus
relictis decesserit.

