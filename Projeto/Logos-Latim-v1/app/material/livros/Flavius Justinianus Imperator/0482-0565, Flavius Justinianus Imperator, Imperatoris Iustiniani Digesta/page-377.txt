reciperari, scilicet ut ea vel alii marito dari possit. Nec, si prior maritus facere non posset, denuo de societate
constituendam dotem, nisi si nominatim ita convenisset. Verum in proposito largiter interesse videbatur, dos numerata
esset an vero promissa: nam si filia datam dotem, posteaquam patri heres exstitit, iure suo recepisset, non esse
referendam pecuniam societati, quam mulier habitura fuit, etsi alius heres exstitisset: quod si accepto a marito liberata
esset, nequaquam imputari posse societati non solutam pecuniam.
17.2.82
Papinianus libro tertio responsorum
Iure societatis per socium aere alieno socius non obligatur, nisi in communem arcam pecuniae versae sunt.
17.2.83
Paulus libro primo manualium
Illud quaerendum est, arbor quae in confinio nata est, item lapis qui per utrumque fundum extenditur an, cum succisa
arbor vel lapis exemptus eius sit cuius fundus, pro ea quoque parte singulorum esse debeat, pro qua parte in fundo
fuerat? An qua ratione duabus massis duorum dominorum flatis tota massa communis est, ita arbor hoc ipso, quo
separatur a solo propriamque substantiam in unum corpus redactam accipit, multo magis pro indiviso communis fit,
quam massa? Sed naturali convenit rationi et postea tantam partem utrumque habere tam in lapide quam in arbore,
quantam et in terra habebat.
17.2.84
Labeo libro sexto posteriorum a Iavoleno epitomarum
Quotiens iussu alicuius vel cum filio eius vel cum extraneo societas coitur, directo cum illius persona agi posse, cuius
persona in contrahenda societate spectata sit.

DOMINI NOSTRI SACRATISSIMI PRINCIPIS
IUSTINIANI
IURIS ENUCLEATI EX OMNI VETERE IURE COLLECTI
DIGESTORUM SEU PANDECTARUM
liber octavus decimus

( Th. Mommsen & P. Krueger, Corpus Iuris Civilis, I, Berlin, 1954 ).

* 18.1.0. De contrahenda emptione et de pactis inter emptorem et venditorem compositis (..)
* 18.2.0. De in diem addictione.
* 18.3.0. De lege commissoria.
* 18.4.0. De hereditate vel actione vendita.
* 18.5.0. De rescindenda venditione et quando licet ab emptione discedere.
* 18.6.0. De periculo et commodo rei venditae.
* 18.7.0. De servis exportandis: vel si ita mancipium venierit ut manumittatur vel contra.
18.1.0. De contrahenda emptione et de pactis inter emptorem et venditorem compositis et quae res venire non possunt.
18.1.1
Paulus libro 33 ad edictum
pr. Origo emendi vendendique a permutationibus coepit. Olim enim non ita erat nummus neque aliud merx, aliud
pretium vocabatur, sed unusquisque secundum necessitatem temporum ac rerum utilibus inutilia permutabat, quando
plerumque evenit, ut quod alteri superest alteri desit. Sed quia non semper nec facile concurrebat, ut, cum tu haberes
quod ego desiderarem, invicem haberem quod tu accipere velles, electa materia est, cuius publica ac perpetua
aestimatio difficultatibus permutationum aequalitate quantitatis subveniret. Eaque materia forma publica percussa usum
dominiumque non tam ex substantia praebet quam ex quantitate nec ultra merx utrumque, sed alterum pretium vocatur.
1. Sed an sine nummis venditio dici hodieque possit, dubitatur, veluti si ego togam dedi, ut tunicam acciperem. Sabinus
et Cassius esse emptionem et venditionem putant: Nerva et Proculus permutationem, non emptionem hoc esse. Sabinus
Homero teste utitur, qui exercitum Graecorum aere ferro hominibusque vinum emere refert, illis versibus: enven ar'

