5. Si libertus filium emancipatum heredem instituerit eiusque fidei commiserit, ut totam hereditatem Sempronio
restitueret, et filius, cum suspectam sibi hereditatem diceret, iussu praetoris adierit eam et Sempronio restituerit: non
inique patrono bonorum possessio partis debitae dabitur, perinde ac si non filius, sed is cui hereditas restituta est liberto
heres exstitisset.
6. Item cum filius hereditatem liberti patris omiserit et coheres eius totius hereditatis onus susceperit, danda erit patrono
bonorum possessio. Utroque enim casu non filio, sed extraneo pars eripitur.
38.2.21
Iulianus libro 26 digestorum
Ex tribus patronis uno cessante bonorum possessionem petere duo aequas partes habebunt.
38.2.22
Marcianus libro primo institutionum
Si filius familias miles manumittat, secundum Iuliani quidem sententiam, quam libro vicensimo septimo digestorum
probat, patris libertum faciet: sed quamdiu, inquit, vivit, praefertur filius in bona eius patri. Sed divus Hadrianus Flavio
Apro rescripsit suum libertum eum facere, non patris.
38.2.23
Iulianus libro 27 digestorum
pr. Si libertus praeterito patrono extraneum instituerit heredem et patronus, antequam contra tabulas bonorum
possessionem petierit, in adoptionem se dederit, deinde scriptus omiserit hereditatem: patronus totorum bonorum liberti
possessionem ut legitimus petere potest.
1. Si libertus intestato decesserit relictis patroni filio et ex altero filio duobus nepotibus, nepotes non admittentur,
quamdiu filius esset, quia proximum quemque ad hereditatem liberti vocari manifestum est.
2. Si autem ex duobus patronis alter unum filium, alter duos reliquisset, dixi viriles inter eos partes fieri.
38.2.24
Iulianus libro 65 digestorum
Communi liberto si ex duobus patronis alter iusiurandum exegerit ne uxorem ducat, vel vivo liberto decesserit: is qui
extra hanc culpam fuerit vel supervixerit partis utrique debitae bonorum possessionem solus habebit.
38.2.25
Iulianus libro primo ad Urseium Ferocem
Quamdiu patrono bonorum possessio partis debitae dari potest, exceptio debitoribus datur adversus heredem petentem:
"Si non in ea causa sit patronus, ut bonorum possessionem pro parte debita contra tabulas petere possit".
38.2.26
Africanus libro secundo quaestionum
Liberto octoginta habenti fundus quadraginta legatus est: is die cedente legati decessit extraneo herede instituto.
Respondit posse patronum partem debitam vindicare: nam videri defunctum mortis tempore ampliorem habuisse rem
centum, cum hereditas eius propter computationem legati pluris venire possit. Neque referre, heres institutus repudiet
legatum liberto relictum nec ne: nam et si de lege Falcidia quaeratur, tale legatum quamvis repudiatum in quadrantem
hereditatis imputatur legatariis.
38.2.27
Africanus libro quarto quaestionum
Vivo filio si nepos exheredatur, nocebit ei exheredatio ad bona libertorum avitorum.
38.2.28
Florus libro decimo institutionum
pr. Si in libertinum animadversum erit, patronis eius ius, quod in bonis eius habituri essent, si is in quem animadversum
est sua morte decessisset, eripiendum non est. Sed reliquam partem bonorum, quae ad manumissorem iure civili non
pertineat, fisco esse vindicandam placet.
1. Eadem servantur in bonis eorum qui metu accusationis mortem sibi consciverint aut fugerint, quae in damnatorum
bonis constituta sunt.
38.2.29
Marcianus libro nono institutionum
pr. Qui ex causa fideicommissi manumittitur, est quidem libertus manumissoris et tam contra tabulas quam ab intestato
ad bona eius venire potest quasi patronus: sed operas ei imponere non potest nec impositas ab eo petere.
1. Sed si defunctus filio suo legavit servum et rogavit, ut eum manumittat, ea mente, ut plenum ius patroni habeat,
defendendum est posse eum operas iure imponere.
38.2.30
Gaius libro secundo ad edictum praetoris urbani titulo de liberali causa
Si quis libertum paternum in servitutem ea voluntate petierit, ut causam evictionis sibi conservet, non amittit
beneficium bonorum possessionis.
38.2.31
Marcellus libro nono digestorum

