18.4.6
Paulus libro quinto quaestionum
Emptori nominis etiam pignoris persecutio praestari debet eius quoque, quod postea venditor accepit: nam beneficium
venditoris prodest emptori.
18.4.7
Paulus libro 14 ad Plautium
Cum hereditatem aliquis vendidit, esse debet hereditas, ut sit emptio: nec enim alea emitur, ut in venatione et similibus,
sed res: quae si non est, non contrahitur emptio et ideo pretium condicetur.
18.4.8
Iavolenus libro secundo ex Plautio
Quod si nulla hereditas ad venditorem pertinuit, quantum emptori praestare debuit, ita distingui oportebit, ut, si est
quidem aliqua hereditas, sed ad venditorem non pertinet, ipsa aestimetur, si nulla est, de qua actum videatur, pretium
dumtaxat et si quid in eam rem impensum est emptor a venditore consequatur.
18.4.9
Paulus libro 33 ad edictum
Et si quid emptoris interest.
18.4.10
Iavolenus libro secundo ex Plautio
Quod si in venditione hereditatis id actum est, si quid iuris esset venditoris, venire nec postea quicquam praestitu iri:
quamvis ad venditorem hereditas non pertinuerit, nihil tamen eo praestabitur, quia id actum esse manifestum est, ut
quemadmodum emolumentum negotiationis, ita periculum ad emptorem pertineret.
18.4.11
Ulpianus libro 32 ad edictum
Nam hoc modo admittitur esse venditionem "si qua sit hereditas, est tibi empta", et quasi spes hereditatis: ipsum enim
incertum rei veneat, ut in retibus.
18.4.12
Gaius libro decimo ad edictum provinciale
Hoc autem sic intellegendum est, nisi sciens ad se non pertinere ita vendiderit: nam tunc ex dolo tenebitur.
18.4.13
Paulus libro 14 ad Plautium
Quod si sit hereditas et si non ita convenit, ut quidquid iuris haberet venditor emptor haberet, tunc heredem se esse
praestare debet: illo vero adiecto liberatur venditor, si ad eum hereditas non pertineat.
18.4.14
Paulus libro 33 ad edictum
pr. Qui filii familias nomina vendidit, actiones quoque quas cum patre habet praestare debet.
1. Si hereditas venierit, venditor res hereditarias tradere debet: quanta autem hereditas est, nihil interest,
18.4.15
Gaius libro decimo ad edictum provinciale
Nisi de substantia eius adfirmaverit.
18.4.16
Paulus libro 33 ad edictum
Si quasi heres vendideris hereditatem, cum tibi ex senatus consulto Trebelliano restituta esset hereditas, quanti emptoris
intersit teneberis.
18.4.17
Ulpianus libro 43 ad edictum
Nomina eorum, qui sub condicione vel in diem debent, et emere et vendere solemus: ea enim res est, quae emi et venire
potest.
18.4.18
Iulianus libro 15 digestorum
Si ex pluribus heredibus unus, antequam ceteri adirent hereditatem, pecuniam, quae sub poena debebatur a testatore,
omnem solverit et hereditatem vendiderit nec a coheredibus suis propter egestatem eorum quicquam servare poterit,
cum emptore hereditatis vel ex stipulatu vel ex vendito recte experietur: omnem enim pecuniam hereditario nomine
datam eo manifestius est, quod in iudicio familiae herciscundae deducitur, per quod nihil amplius unusquisque a
coheredibus suis consequi potest, quam quod tamquam heres impenderit.
18.4.19
Iulianus libro 25 digestorum
Multum interest, sub condicione aliqua obligatio veneat an, cum ipsa obligatio sub condicione sit, pure veneat. Priore
casu deficiente condicione nullam esse venditionem, posteriore statim venditionem consistere: nam si Titius tibi decem
sub condicione debeat et ego abs te nomen eius emam, confestim ex empto vendito agere potero, ut acceptum ei facias.

