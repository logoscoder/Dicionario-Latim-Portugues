10.3.26
Alfenus libro secundo digestorum
Communis servus cum apud alterum esset, crus fregit in opere: quaerebatur, alter dominus quid cum eo, penes quem
fuisset, ageret. Respondi, si quid culpa illius magis quam casu res communis damni cepisset, per arbitrum communi
dividundo posse reciperare.
10.3.27
Paulus libro tertio epitomarum Alfeni digestorum
De communi servo unus ex sociis quaestionem habere nisi communis negotii causa iure non potest.
10.3.28
Papinianus libro septimo quaestionum
Sabinus ait in re communi neminem dominorum iure facere quicquam invito altero posse. Unde manifestum est
prohibendi ius esse: in re enim pari potiorem causam esse prohibentis constat. Sed etsi in communi prohiberi socius a
socio ne quid faciat potest, ut tamen factum opus tollat, cogi non potest, si, cum prohibere poterat, hoc praetermisit: et
ideo per communi dividundo actionem damnum sarciri poterit. Sin autem facienti consensit, nec pro damno habet
actionem. Quod si quid absente socio ad laesionem eius fecit, tunc etiam tollere cogitur.
10.3.29
Paulus libro secundo quaestionum
pr. Si quis, cum existimaverit fundum communem sibi cum Maevio esse, quem cum Titio communem habebat,
impendisset, recte dicitur etiam communi dividundo iudicium ei sufficere: hoc enim est, si sciam rem communem esse,
ignorem autem cuius socii: neque enim negotia socii gero, sed propriam rem tueor et magis ex re, in quam impenditur,
quam ex persona socii actio nascitur. Denique ea actione pupillum teneri dicimus, ut impendia restituat officio iudicis.
Diversa causa est eius, qui putat se in rem propriam impendere, cum sit communis: huic enim nec communi dividundo
iudicium competit nec utile dandum est. Ille enim qui scit rem esse communem vel aliena negotia eo animo gerit, ut
aliquem sibi obliget, et in persona labitur.
1. Pomponius scripsit posci iudicem posse a quolibet sociorum: sed etiamsi unus ex sociis mutus erit, recte cum eo
communi dividundo agi.
10.3.30
Scaevola libro primo responsorum
Communi dividundo iudicio recte agi, sive neuter possideat sive alter sociorum fundum non possideat.
10.3.31
Paulus libro 15 responsorum
Bina mancipia, quae ex hereditate paterna iussu praetoris pupillis ministerii causa reservata essent, divisa non videri,
sed omnium communia permansisse.
10.4.0. Ad exhibendum.
10.4.1
Ulpianus libro 24 ad edictum
Haec actio perquam necessaria est et vis eius in usu cottidiano est et maxime propter vindicationes inducta est.
10.4.2
Paulus libro 21 ad edictum
Exhibere est facere in publico potestatem, ut ei qui agat experiundi sit copia.
10.4.3
Ulpianus libro 24 ad edictum
pr. In hac actione actor omnia nosse debet et dicere argumenta rei de qua agitur.
1. Qui ad exhibendum agit, non utique dominum se dicit nec debet ostendere, cum multae sint causae ad exhibendum
agendi.
2. Praeterea in hac actione notandum est, quod reus contumax per in litem iusiurandum petitoris damnari possit ei
iudice quantitatem taxante.
3. Est autem personalis haec actio et ei competit qui in rem acturus est qualicumque in rem actione, etiam pigneraticia
serviana sive hypothecaria, quae creditoribus competunt.
4. Sed et usum fructum petituro competere ad exhibendum Pomponius ait.
5. Sed et si quis interdicturus rem exhiberi desideret, audietur.
6. Item si optare velim servum vel quam aliam rem, cuius optio mihi relicta est, ad exhibendum me agere posse constat,
ut exhibitis possim vindicare.
7. Si quis noxali iudicio experiri velit, ad exhibendum ei actio est necessaria: quid enim si dominus quidem paratus sit
defendere, actor vero destinare non possit nisi ex praesentibus, quia aut servum non recognoscit aut nomen non tenet?

