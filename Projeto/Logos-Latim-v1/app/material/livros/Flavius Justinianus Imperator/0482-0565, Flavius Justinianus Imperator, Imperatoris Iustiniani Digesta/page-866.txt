hereditas possit: qua ratione alio senatus consulto heredibus eis institutis a liberto adquirere hereditatem permissum est:
ita bonorum quoque possessionem petere dicendum est.
2. Temporaque bonorum possessionis petendae cedere municipibus exinde, ex quo decernere de petenda potuerunt.
Qquod et Papinianus respondit.
38.4.0. De adsignandis libertis.
38.4.1
Ulpianus libro 14 ad Sabinum
pr. Senatus consulto quod factum est Claudianis temporibus Velleo Rufo et Osterio Scapula consulibus de adsignandis
libertis in haec verba cavetur: "Si, qui duos pluresve liberos iustis nuptiis quaesitos in potestate haberet, de liberto
libertave sua significasset, cuius ex liberis suis eum libertum eamve libertam esse vellet, is eave, quandoque is, qui eum
eamve manumisit inter vivos vel testamento, in civitate esse desisset, solus ei patronus solave patrona esset, perinde
atque si ab eo eave libertatem consecutus consecutave est. Utique, si ex liberis quis in civitate esse desisset neque ei
liberi ulli essent, ceteris eius liberis qui manumisit perinde omnia iura serventur, ac si nihil de eo liberto eave liberta is
parens significasset".
1. Quamvis singulari sermone senatus consultum scriptum est, tamen et pluribus liberis et plures libertos libertasve
posse adsignari certum est.
2. Is quoque libertus, qui apud hostes est, adsignari potest.
3. Adsignare autem quis potest quibuscumque verbis vel nutu, vel testamento vel codicillis vel vivus.
4. Adimere adsignationem etiam nuda voluntate poterit.
5. Sed et si exheredato filio libertum quis adsignaverit, valet adsignatio, nec nocet ei nota exheredationis quantum ad
ius patronatus.
6. Sed si post adsignationem fuerit exheredatus, non semper exheredatio adimet adsignationem, nisi hoc animo facta sit.
7. Sed si is cui adsignatus est repudiaverit, puto verius, quod et Marcellus scripsit, posse admitti fratres eius.
8. Si sit ex patrono filius unus, ex altero duo et uni eorum libertus adsignatus est, videndum, quot partes fiant hereditatis
liberti, utrum tres, ut duas habeat is cui adsignatus est, id est suam et fratris, an vero aequales partes fiant, quoniam per
adsignationem alius excluditur. Et Iulianus libro septuagensimo quinto scripsit magis esse, ut bessem hic habeat, qui
fratrem excludit: quod verum est, quamdiu frater eius vivat vel admitti potuit ad legitimam hereditatem: ceterum si
fuerit capite minutus, aequales partes habebunt.
38.4.2
Pomponius libro quarto senatus consultorum
Sed si is, cui adsignassem, decessisset relicto filio et fratre et alterius patroni filio, semissem habiturum eum nepotem,
quem esset filius meus is qui vivit habiturus, si ego eum libertum non adsignassem.
38.4.3
Ulpianus libro 14 ad Sabinum
pr. Idem erit dicendum et si is, qui filium et nepotem habebat, nepoti libertum adsignaverit: admittetur nepos ad
legitimam hereditatem, licet sit alterius patroni filius, et hoc contingit patrui vita: ceterum si ille non esset, nihil ei
prodesset adsignatio ad deminuendum ius alterius patroni filii.
1. Posse autem et nepoti adsignari certum est et praeferri filio nepotem adsignatoris constat.
2. Unde quaeri poterit, an, si filium habeat et ex eo nepotem, possit, quasi duos habeat in potestate, ius senatus consulti
inducere. In qua specie cum placeat etiam ei, qui in potestatem recasurus est, adsignari quare non admittimus, cum
utrumque esse in potestate negare non possumus?
3. An autem ad legitimam hereditatem admitti possit hic qui est in potestate, tractari poterit. Et cum multi sint casus,
quibus et libertum habere qui in potestate est possit, cur non hoc quoque admittendum sit, ut per eum pater ad legitimae
hereditatis admittatur emolumentum? Quod et pomponio recte videtur. Habent autem libertos etiam filii familias, ut
puta si castrensem servum eorum quis manumiserit.
4. Emancipatos quoque filios eius, cui adsignatus est libertus, habere commodum senatus consulti puto, non ut ad
legitimam hereditatem admittantur, sed ad ea quae possunt.
5. Secundum quod liberto intestato defuncto, quoniam ad legitimam hereditatem admitti non possunt, videndum, ne
admittatur filius adsignatoris in familia remanens an non? Et putem emancipatos per praetorem praeferendos.
6. Liberos autem eius, cui adsignatus est, accipere debemus non solum filios, verum etiam nepotes et neptes et deinceps
descendentes.
7. Si quis duobus adsignaverit libertum et alter in civitate esse sine liberis desierit, alter non,
38.4.4
Pomponius libro quarto senatus consultorum
Vel vivus noluerit ad se hereditatem liberti pertinere,
38.4.5

