18.2.9
Ulpianus libro 28 ad Sabinum
Sabinus scribit licere venditori meliorem condicionem oblatam abicere sequique primam quasi meliorem, et ita utimur.
Quid tamen, si hoc erat nominatim actum, ut liceret resilire emptori meliore condicione allata? Dicendum erit
dissolutam priorem emptionem, etiamsi venditor sequentem non admittat.
18.2.10
Iulianus libro 13 digestorum
Sed si proponatur a creditore pignus in diem addictum, non potest videri bona fide negotium agi, nisi adiectio
recipiatur. Quid ergo est, si inops emptor et impediendae tantummodo venditionis causa intervenit? Potest creditor sine
periculo priori emptori addicere.
18.2.11
Ulpianus libro 28 ad Sabinum
pr. Quod autem Sabinus scribit fundum in diem addici non posse rursus, qui semel fuerat in diem addictus, ratione
eiusmodi defendit, quia prioris, inquit, emptoris statim fit, scilicet quasi non videatur melior condicio allata, si non
secure secundo emptori fundus addicitur, sed alia licitatio prospicitur. Sed Iulianus libro quinto decimo digestorum
scripsit interesse multum, quid inter contrahentes actum sit, nec impedire quicquam vel hoc agi, ut saepius fundus
collocetur, dum vel prima vel secunda vel tertia adiectione res a venditore discedat.
1. Item quod Sabinus ait, si tribus vendentibus duo posteriori addixerint, unus non admiserit adiectionem, huius partem
priori, duorum posteriori emptam, ita demum verum est, si variis pretiis partes suas distraxerunt,
18.2.12
Pomponius libro nono ad Sabinum
etsi dispares partes vendentium fuerint.
18.2.13
Ulpianus libro 28 ad Sabinum
pr. Quod si uno pretio vendiderint, dicendum est totam priori emptam manere, quemadmodum si quis mihi totum
fundum ad diem addixisset, postea vero pretio adiecto dimidium alii addixerit. Celsus quoque libro octavo digestorum
refert Mucium Brutum Labeonem quod Sabinum existimare: ipse quoque Celsus idem probat et adicit mirari se a
nemine animadversum, quod si prior emptor ita contraxit, ut nisi totum, fundum emptum nollet habere, non habere eum
eam partem emptam, quam unus ex sociis posteriori emptori addicere noluit.
1. Verum est autem vel unum ex venditoribus posse meliorem adferre condicionem: emere enim cum tota re etiam
nostram partem possumus.
18.2.14
Paulus libro quinto ad Sabinum
pr. Si venditor simulaverit meliorem allatam condicionem, cum minoris vel etiam tantidem alii venderet, utrique
emptori in solidum erit obligatus.
1. Sed si emptor alium non idoneum subiecit eique fundus addictus est, non video, inquit, quemadmodum priori sit
emptus, cum alia venditio et vera postea subsecuta sit. Sed verum est venditorem deceptum ex vendito actionem habere
cum priore emptore, quanti sua intersit id non esse factum, per quam actionem et fructus, quos prior emptor perceperit
et quo deterior res culpa vel dolo malo eius facta sit, recipiet venditor. Et ita Labeoni et Nervae placet.
2. Sed si neuter subiecit emptorem, maiore autem pretio addictum est praedium ei qui solvendo non est, abitum est a
priore emptione, quia ea melior intellegitur quam venditor comprobavit, cui licuit non addicere.
3. Sed et si pupillus postea sine tutoris auctoritate emerit, consentiente venditore abibitur a priore emptione. Idem et de
servo alieno: aliter atque si servo suo vel filio, quem in potestate habet, vel domino rei per errorem id addixerit, quia
non est emptio his casibus. Quod si alieno servo, quem putaverit liberum esse, addixerit, contra se habebit et erit hic
similis egenti.
4. Emptorem, qui meliorem condicionem attulerit, praeter corpus nihil sequitur quod venierit.
5. Non tamen ideo, si tantundem pretium alius det, hoc ipso, quod fructus eum non sequantur, qui secuturi essent
priorem emptorem, melior condicio videtur allata, quia non id agitur inter emptorem et venditorem.
18.2.15
Pomponius libro nono ad Sabinum
pr. Si praedio in diem addicto ante diem venditor mortuus sit, sive post diem heres ei exsistat sive omnino non exsistat,
priori praedium emptum est, quia melior condicio allata, quae domino placeat, intellegi non potest, cum is qui vendat
non exsistat: quod si intra diem adiectionis heres existat, melior condicio ei adferri potest.
1. Si fundus in diem addictus fuerit pluris, ut quaedam ei accedant, non quae accesserint priori emptori, si non minoris
sint hae res, quam quo pluris postea fundus venierit, prior venditio valet, quasi melior condicio allata non sit: si minoris
sint. Idemque aestimandum est, si dies longior pretii solvendi data fuerit, ut quaeratur, quantum ex usura eius temporis
capi potuerit.
18.2.16
Ulpianus libro 32 ad edictum

