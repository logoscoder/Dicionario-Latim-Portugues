Qui familiae erciscundae iudicio agit, confitetur adversarium sibi esse coheredem.
10.2.38
Paulus libro tertio responsorum
Lucius et Titia fratres emancipati a patre adulti curatores acceperunt: hi communes pecunias ex reditibus redactas
singulis subministraverunt: postea omne patrimonium diviserunt: et post divisionem Titia soror Lucio fratri suo coepit
quaestionem movere, quasi amplius accepisset quam ipsa acceperat. Cum Lucius frater eius non amplius sua portione,
immo minus quam dimidiam consecutus sit, quaero, an titiae competat adversus fratrem actio. Paulus respondit,
secundum ea quae proponuntur, si Lucius non amplius ex reditu praediorum communium accepit, quam pro hereditaria
portione ei competeret, nullam sorori eius adversus eum competere actionem. Idem respondit, cum ex decretis alimentis
a praetore amplius fratrem accepisse diceretur quam sororem, non tamen ultra partem dimidiam.
10.2.39
Scaevola libro primo responsorum
pr. Ex parte heres institutus causam de totis bonis, quam omnes heredes patiebantur ob inultam mortem, suscepit et
optinuit: coheres ab eo partem suam petebat nec partem sumptuum factorum in litem praestare volebat: quaesitum est,
an doli exceptio noceret. Respondi, si idcirco amplius erogatum esset, quod ipsius quoque causa defensa esset,
habendam rationem sumptuum. Sed et si omiserit doli exceptionem, agere potest de recipienda portione sumptuum.
1. Intestato moriens codicillis praedia sua omnia et patrimonium inter liberos divisit ita, ut longe amplius filio quam
filiae relinqueret: quaesitum est, an soror fratri dotem conferre deberet. Respondi secundum ea quae proponerentur, si
nihil indivisum reliquisset, rectius dici ex voluntate defuncti collationem dotis cessare.
2. Servo libertatem dedit qui erat annorum quindecim, "cum erit annorum triginta", eidem ex die mortis suae quoad
viveret cibariorum nomine denarios denos, vestiarii denarios viginti quinque praestari se velle significavit: quaesitum
est, an utile esset cibariorum et vestiariorum legatum, cum Stichus ante libertatis tempus decesserit, et an, si non est
utile, heres qui praestiterat a coherede repetere possit, apud quem morabatur. Respondi non quidem debita fuisse, sed si
id, quod datum est, in alimenta consumptum sit, repeti non posse.
3. Filius rei publicae debita, quae post mortem patris contraxit, fratri suo pro parte hereditaria reputare non potest, si
non in omnibus socii essent, licet hereditatem paternam communem haberent et pater pro altero filio in patria
magistratu functus decessit.
4. Duos filios scripsit heredes et certos homines unicuique eorum praelegavit, in quibus uni Stephanum cum peculio: is
vivo testatore manumissus decessit, deinde pater: quaesitum est, an id, quod in peculio habuit Stephanus priusquam
manumitteretur, ad utrosque filios pertineat an vero ad eum solum, cui cum peculio praelegatus fuerat. Respondi
secundum ea quae proponerentur ad utrosque.
5. Pater inter filios divisit bona et eam divisionem testamento confirmavit et cavit, ut aes alienum, quod unusquisque
eorum habet sive habebit, solus sustineret: postea unus ex filiis cum pecuniam mutuaretur, intervenit pater eiusque
consensu praedia quae filio adsignaverat pignori data sunt: post mortem patris eadem praedia idem filius possedit,
usuras solvit: quaero, an familiae erciscundae iudicio, si praedia pignori data distrahat creditor, aliquid ei a coherede
praestandum sit. Respondi secundum ea quae proponerentur non esse praestandum.
10.2.40
Gaius libro secundo fideicommissorum
Si ex asse heres institutus rogatus sit mihi partem aliquam restituere, veluti dimidiam, utile familiae erciscundae
iudicium recte inter nos agetur.
10.2.41
Paulus libro primo decretorum
Quaedam mulier ab iudice appellaverat, quod diceret eum de dividenda hereditate inter se et coheredem non tantum res,
sed et libertos divisisse et alimenta, quae dari testator certis libertis iussisset: nullo enim iure id eum fecisse. Ex diverso
respondebatur consensisse eos divisioni et multis annis alimenta secundum divisionem praestitisse. Placuit standum
esse alimentorum praestationi: sed et illud adiecit nullam esse libertorum divisionem:
10.2.42
Pomponius libro sexto ad Sabinum
si ita legatum fuerit uni ex heredibus: "quod mihi debet, praecipito", officio iudicis familiae erciscundae continetur, ne
ab eo coheredes exigant: nam et si quod alius deberet praecipere unus iussus fuerit, officio iudicis actiones ei praestari
debebunt pro portione coheredis.
10.2.43
Ulpianus libro 30 ad Sabinum
Arbitrum familiae erciscundae vel unus petere potest: nam provocare apud iudicem vel unum heredem posse palam est:
igitur et praesentibus ceteris et invitis poterit vel unus arbitrum poscere.
10.2.44
Paulus libro sexto ad Sabinum
pr. Inter coheredes etiam communi dividundo agi potest, ut res dumtaxat quae eorum communes sint et causae ex his
rebus pendentes in iudicium veniant, de ceteris vero in integro sit familiae erciscundae iudicium.

