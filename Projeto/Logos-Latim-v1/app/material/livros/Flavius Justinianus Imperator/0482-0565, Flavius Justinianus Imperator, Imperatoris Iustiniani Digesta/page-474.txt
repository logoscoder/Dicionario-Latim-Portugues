Ad fidem rei gestae faciendam etiam non rogatus testis intellegitur.
22.5.12
Ulpianus libro 37 ad edictum
Ubi numerus testium non adicitur, etiam duo sufficient: pluralis enim elocutio duorum numero contenta est.
22.5.13
Papinianus libro primo de adulteriis
Quaesitum scio, an in publicis iudiciis calumniae damnati testimonium iudicio publico perhibere possunt. Sed neque
lege Remmia prohibentur et Iulia lex de vi et repetendarum et peculatus eos homines testimonium dicere non vetuerunt.
Verumtamen quod legibus omissum est, non omittetur religione iudicantium ad quorum officium pertinet eius quoque
testimonii fidem, quod integrae frontis homo dixerit, perpendere.
22.5.14
Papinianus libro singulari de adulteriis
Scio quidem tractatum esse, an ad testamentum faciendum adhiberi possit adulterii damnatus: et sane iuste testimonii
officio ei interdicetur. Existimo ergo neque iure civili testamentum valere, ad quod huiusmodi testis processit, neque
iure praetorio, quod ius civile subsequitur, ut neque hereditas adiri neque bonorum possessio dari possit.
22.5.15
Paulus libro tertio sententiarum
pr. Repetundarum damnatus nec ad testamentum nec ad testimonium adhiberi potest.
1. Hermaphroditus an ad testamentum adhiberi possit, qualitas sexus incalescentis ostendit.
22.5.16
Paulus libro quinto sententiarum
Qui falso vel varie testimonia dixerunt vel utrique parti prodiderunt, a iudicibus competenter puniuntur.
22.5.17
Ulpianus libro singulari regularum
Pater et filius qui in potestate eius est, item duo fratres qui in eiusdem patris potestate sunt testes utrique in eodem
testamento vel eodem negotio fieri possunt, quoniam nihil nocet ex una domo plures testes alieno negotio adhiberi.
22.5.18
Paulus libro secundo de adulteriis
Ex eo, quod prohibet lex Iulia de adulteriis testimonium dicere condemnatam mulierem, colligitur etiam mulieres
testimonii in iudicio dicendi ius habere.
22.5.19
Ulpianus libro octavo de officio proconsulis
pr. Inviti testimonium non dicunt publicani, item is qui non detractandi testimonii causa aberit, item is qui quid
exercitui praebendum conduxerit.
1. Sed nec pupillis testimonium denuntiari potest.
22.5.20
Venonius libro secundo de iudiciis publicis
In testimonium accusator citare non debet eum, qui iudicio publico reus erit aut qui minor viginti annis erit.
22.5.21
Aurelius Arcadius Charisius magister libellorum libro singulari de testibus
pr. Ob carmen famosum damnatus intestabilis fit.
1. Illud quoque incunctabile est, ut, si res exigat, non tantum privati, sed etiam magistratus, si in praesenti sint,
testimonium dicant. Item senatus censuit praetorem testimonium dare debere in iudicio adulterii causa.
2. Si ea rei condicio sit, ubi harenarium testem vel similem personam admittere cogimur, sine tormentis testimonio eius
credendum non est.
3. Si testes omnes eiusdem honestatis et existimationis sint et negotii qualitas ac iudicis motus cum his concurrit,
sequenda sunt omnia testimonia: si vero ex his quidam eorum aliud dixerint, licet inpari numero, credendum est id quod
naturae negotii convenit et quod inimicitiae aut gratiae suspicione caret, confirmabitque iudex motum animi sui ex
argumentis et testimoniis et quae rei aptiora et vero proximiora esse compererit: non enim ad multitudinem respici
oportet, sed ad sinceram testimoniorum fidem et testimonia, quibus potius lux veritatis adsistit.
22.5.22
Venonius libro secundo de officio proconsulis
Curent magistratus cuiusque loci testari volentibus et se ipsos et alios testes vel signatores praebere, quo facilius
negotia explicentur et probatio rerum salva sit.
22.5.23
Venonius libro primo de iudiciis publicis
Produci testis is non potest, qui ante in eum reum testimonium dixit.
22.5.24
Paulus libro quinto sententiarum
Testes eos, quos accusator de domo produxerit, interrogari non placuit.

