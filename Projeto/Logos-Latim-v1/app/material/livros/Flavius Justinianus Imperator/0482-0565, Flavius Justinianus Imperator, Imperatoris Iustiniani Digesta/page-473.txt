pr. Testium fides diligenter examinanda est. Ideoque in persona eorum exploranda erunt in primis condicio cuiusque,
utrum quis decurio an plebeius sit: et an honestae et inculpatae vitae an vero notatus quis et reprehensibilis: an locuples
vel egens sit, ut lucri causa quid facile admittat: vel an inimicus ei sit, adversus quem testimonium fert, vel amicus ei
sit, pro quo testimonium dat. Nam si careat suspicione testimonium vel propter personam a qua fertur (quod honesta sit)
vel propter causam (quod neque lucri neque gratiae neque inimicitiae causa fit), admittendus est.
1. Ideoque divus Hadrianus Vibio Varo legato provinciae Ciliciae rescripsit eum qui iudicat magis posse scire, quanta
fides habenda sit testibus. Verba epistulae haec sunt: "Tu magis scire potes, quanta fides habenda sit testibus, qui et
cuius dignitatis et cuius existimationis sint, et qui simpliciter visi sint dicere, utrum unum eundemque meditatum
sermonem attulerint an ad ea quae interrogaveras ex tempore verisimilia responderint".
2. Eiusdem quoque principis exstat rescriptum ad Valerium Verum de excutienda fide testium in haec verba: "Quae
argumenta ad quem modum probandae cuique rei sufficiant, nullo certo modo satis definiri potest. Sicut non semper, ita
saepe sine publicis monumentis cuiusque rei veritas deprehenditur. Alias numerus testium, alias dignitas et auctoritas,
alias veluti consentiens fama confirmat rei de qua quaeritur fidem. Hoc ergo solum tibi rescribere possum summatim
non utique ad unam probationis speciem cognitionem statim alligari debere, sed ex sententia animi tui te aestimare
oportere, quid aut credas aut parum probatum tibi opinaris".
3. Idem divus Hadrianus Iunio Rufino proconsuli Macedoniae rescripsit testibus se, non testimoniis crediturum. Verba
epistulae ad hanc partem pertinentia haec sunt: "Quod crimina obiecerit apud me Alexander Apro et quia non probabat
nec testes producebat, sed testimoniis uti volebat, quibus apud me locus non est (nam ipsos interrogare soleo), quem
remisi ad provinciae praesidem, ut is de fide testium quaereret et nisi implesset quod intenderat, relegaretur".
4. Gabinio quoque Maximo idem princeps in haec verba rescripsit: "Alia est auctoritas praesentium testium, alia
testimoniorum quae recitari solent: tecum ergo delibera, ut, si retinere eos velis, des eis impendia".
5. Lege Iulia de vi cavetur, ne hac lege in reum testimonium dicere liceret, qui se ab eo parenteve eius liberaverit, quive
impuberes erunt, quique iudicio publico damnatus erit qui eorum in integrum restitutus non erit, quive in vinculis
custodiave publica erit, quive ad bestias ut depugnaret se locaverit, quaeve palam quaestum faciet feceritve, quive ob
testimonium dicendum vel non dicendum pecuniam accepisse iudicatus vel convictus erit. Nam quidam propter
reverentiam personarum, quidam propter lubricum consilii sui, alii vero propter notam et infamiam vitae suae
admittendi non sunt ad testimonii fidem.
6. Testes non temere evocandi sunt per longum iter et multo minus milites avocandi sunt a signis vel muneribus
perhibendi testimonii causa, idque divus Hadrianus rescripsit. Sed et divi fratres rescripserunt: "Quod ad testes
evocandos pertinet, diligentiae iudicantis est explorare, quae consuetudo in ea provincia, in quam iudicat, fuerit". Nam
si probabitur saepe in aliam civitatem testimonii gratia plerosque evocatos, non esse dubitandum, quin evocandi sint,
quos necessarios in ipsa cognitione deprehenderit qui iudicat.
22.5.4
Paulus libro secundo ad legem Iuliam et Papiam
Lege Iulia iudiciorum publicorum cavetur, ne invito denuntietur, ut testimonium litis dicat adversus socerum generum,
vitricum privignum, sobrinum sobrinam, sobrino sobrina natum, eosve qui priore gradu sint, item ne liberto ipsius,
liberorum eius, parentium, viri uxoris, item patroni patronae: et ut ne patroni patronae adversus libertos neque liberti
adversus patronum cogantur testimonium dicere.
22.5.5
Gaius libro quarto ad legem Iuliam et Papiam
In legibus, quibus excipitur, ne gener aut socer invitus testimonium dicere cogeretur, generi appellatione sponsum
quoque filiae contineri placet: item soceri sponsae patrem.
22.5.6
Licinius libro secundo regularum
Idonei non videntur esse testes, quibus imperari potest ut testes fiant.
22.5.7
Modestinus libro tertio regularum
Servi responso tunc credendum est, cum alia probatio ad eruendam veritatem non est.
22.5.8
Scaevola libro quarto regularum
Inviti testimonium dicere non coguntur senes valetudinarii vel milites vel qui cum magistratu rei publicae causa absunt
vel quibus venire non licet.
22.5.9
Paulus libro primo ad Sabinum
Testis idoneus pater filio aut filius patri non est.
22.5.10
Pomponius libro primo ad Sabinum
Nullus idoneus testis in re sua intellegitur.
22.5.11
Pomponius libro 33 ad Sabinum

