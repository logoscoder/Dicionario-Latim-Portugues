1. Quaedam etiam pollicitationes venditorem non obligant, si ita in promptu res sit, ut eam emptor non ignoraverit,
veluti si quis hominem luminibus effossis emat et de sanitate stipuletur: nam de cetera parte corporis potius stipulatus
videtur, quam de eo, in quo se ipse decipiebat.
2. Dolum malum a se abesse praestare venditor debet, qui non tantum in eo est, qui fallendi causa obscure loquitur, sed
etiam qui insidiose obscure dissimulat.
18.1.44
Marcianus libro tertio regularum
Si duos quis servos emerit pariter uno pretio, quorum alter ante venditionem mortuus est, neque in vivo constat emptio.
18.1.45
Marcianus libro quarto regularum
Labeo libro posteriorum scribit, si vestimenta interpola quis pro novis emerit, Trebatio placere ita emptori praestandum
quod interest, si ignorans interpola emerit. Quam sententiam et Pomponius probat, in qua et Iulianus est, qui ait, si
quidem ignorabat venditor, ipsius rei nomine teneri, si sciebat, etiam damni quod ex eo contingit: quemadmodum si vas
aurichalcum pro auro vendidisset ignorans, tenetur, ut aurum quod vendidit praestet.
18.1.46
Marcianus libro singulari de delatoribus
Non licet ex officio, quod administrat quis, emere quid vel per se vel per aliam personam: alioquin non tantum rem
amittit, sed et in quadruplum convenitur secundum constitutionem Severi et Antonini: et hoc ad procuratorem quoque
Caesaris pertinet. Sed hoc ita se habet, nisi specialiter quibusdam hoc concessum est.
18.1.47
Ulpianus libro 29 ad Sabinum
Si aquae ductus debeatur praedio, et ius aquae transit ad emptorem, etiamsi nihil dictum sit, sicut et ipsae fistulae, per
quas aqua ducitur,
18.1.48
Paulus libro quinto ad Sabinum
Licet extra aedes sint:
18.1.49
Ulpianus libro 29 ad Sabinum
Et quamquam ius aquae non sequatur, quod amissum est, attamen fistulae et canales dum sibi sequuntur, quasi pars
aedium ad emptorem perveniunt. Et ita Pomponius libro decimo putat.
18.1.50
Ulpianus libro 11 ad edictum
Labeo scribit, si mihi bibliothecam ita vendideris, si decuriones Campani locum mihi vendidissent, in quo eam
ponerem, et per me stet, quo minus id a Campanis impetrem, non esse dubitandum, quin praescriptis verbis agi possit.
Ego etiam ex vendito agi posse puto quasi impleta condicione, cum per emptorem stet, quo minus impleatur.
18.1.51
Paulus libro 21 ad edictum
Litora, quae fundo vendito coniuncta sunt, in modum non computantur, quia nullius sunt, sed iure gentium omnibus
vacant: nec viae publicae aut loca religiosa vel sacra. Itaque ut proficiant venditori, caveri solet, ut viae, item litora et
loca publica in modum cedant.
18.1.52
Paulus libro 54 ad edictum
Senatus censuit, ne quis domum villamve dirueret, quo plus sibi adquireretur neve quis negotiandi causa eorum quid
emeret venderetve: poena in eum, qui adversus senatus consultum fecisset, constituta est, ut duplum eius quanti emisset
in aerarium inferre cogeretur, in eum vero, qui vendidisset, ut irrita fieret venditio. Plane si mihi pretium solveris, cum
tu duplum aerario debeas, repetes a me: quod a mea parte irrita facta est venditio. Nec solum huic senatus consulto
locus erit, si quis suam villam vel domum, sed et si alienam vendiderit.
18.1.53
Gaius libro 28 ad edictum provinciale
Ut res emptoris fiat, nihil interest, utrum solutum sit pretium an eo nomine fideiussor datus sit. Quod autem de
fideiussore diximus, plenius acceptum est, qualibet ratione si venditori de pretio satisfactum est, veluti expromissore
aut pignore dato, proinde sit, ac si pretium solutum esset.
18.1.54
Paulus libro primo ad edictum aedilis curulis
Res bona fide vendita propter minimam causam inempta fieri non debet.
18.1.55
Paulus libro secundo ad edictum aedilis curulis
Nuda et imaginaria venditio pro non facta est et ideo nec alienatio eius rei intellegitur.
18.1.56

