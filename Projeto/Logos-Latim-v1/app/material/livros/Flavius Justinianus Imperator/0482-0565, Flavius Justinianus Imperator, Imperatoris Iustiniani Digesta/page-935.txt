Si pater filio permiserit servum manumittere et interim decesserit intestato, deinde filius ignorans patrem suum
mortuum libertatem imposuerit, libertas servo favore libertatis contingit, cum non appareat mutata esse domini
voluntas. sin autem ignorante filio vetuisset pater per nuntium et antequam filius certior fieret, servum manumisisset,
liber non fit. nam ut filio manumittente servus ad libertatem perveniat, durare oportet patris voluntatem: nam si mutata
fuerit, non erit verum volente patre filium manumisisse.
Dig.40.2.4.1
Iulianus 42 dig.
Quotiens dominus servum manumittat, quamvis existimet alienum esse eum, nihilo minus verum est voluntate domini
servum manumissum et ideo liber erit. et ex contrario si se stichus non putaret manumittentis esse, nihilo minus
libertatem contingere. plus enim in re est, quam in existimatione et utroque casu verum est stichum voluntate domini
manumissum esse. idemque iuris est et si dominus et servus in eo errore essent, ut neque ille se dominum nec hic se
servum eius putaret.
Dig.40.2.4.2
Iulianus 42 dig.
Minor viginti annis dominus nec communem quidem servum sine consilio recte manumittit. paulus notat: sed si pignori
obligatum sibi minor viginti annis manumitti patiatur, recte manumittitur, quia non tam manumittere is quam non
impedire manumittentem intellegitur.
Dig.40.2.5
Iulianus 42 dig.
An apud se manumittere possit is qui consilium praebeat, saepe quaesitum est. ego, qui meminissem iavolenum
praeceptorem meum et in africa et in syria servos suos manumisisse, cum consilium praeberet, exemplum eius secutus
et in praetura et consulatu meo quosdam ex servis meis vindicta liberavi et quibusdam praetoribus consulentibus me
idem suasi.
Dig.40.2.6
Iulianus 2 ad urs. ferocem.
Servus communis quin a minoribus viginti annis dominis possit apud consilium manumitti, quamvis unus ex sociis
causam adprobaverit, dubium non est.
Dig.40.2.7
Gaius 1 rer. cott. sive aur.
Non est omnino necesse pro tribunali manumittere: itaque plerumque in transitu servi manumitti solent, cum aut
lavandi aut gestandi aut ludorum gratia prodierit praetor aut proconsul legatusve caesaris.
Dig.40.2.8
Ulpianus 5 ad ed.
Ego cum in villa cum praetore fuissem, passus sum apud eum manumitti, etsi lictoris praesentia non esset.
Dig.40.2.9pr.
Marcianus 13 inst.
Iusta causa manumissionis est, si periculo vitae infamiaeve dominum servus liberaverit.
Dig.40.2.9.1
Marcianus 13 inst.
Sciendum est, qualiscumque causa probata sit et recepta, libertatem tribuere oportere: nam divus pius rescripsit causas
probatas revocari non oportere, dum ne alienum servum possit quis manumittere: nam causae probationi
contradicendum, non etiam causa iam probata retractanda est.
Dig.40.2.10
Marcianus 3 reg.
Surdi vel muti patris filius iussu eius manumittere potest: furiosi vero filius non potest manumittere.
Dig.40.2.11
Ulpianus 6 de off. procons.
Si minor annis viginti manumittit, huiusmodi solent causae manumissionis recipi: si filius filiave frater sororve
naturalis sit.

