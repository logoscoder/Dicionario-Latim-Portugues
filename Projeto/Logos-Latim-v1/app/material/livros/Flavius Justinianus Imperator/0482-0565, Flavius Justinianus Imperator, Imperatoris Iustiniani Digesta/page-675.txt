1. Sed si filius familias vel servus fideicommissum reliquerit, non valet: si tamen manumissi decessisse proponantur,
constanter dicemus fideicommissum relictum videri, quasi nunc datum, cum mors contingit, videlicet si duraverit
voluntas post manumissionem. Haec utique nemo credet in testamentis nos esse probaturos, quia nihil in testamento
valet, quotiens ipsum testamentum non valet, sed si alias fideicommissum quis reliquerit.
2. Hi, quibus aqua et igni interdictum est, item deportati fideicommissum relinquere non possunt, quia nec testamenti
faciendi ius habent, cum sint apolides.
3. Deportatos autem eos accipere debemus, quibus princeps insulas adnotavit vel de quibus deportandis scripsit:
ceterum prius quam factum praesidis comprobet, nondum amisisse quis civitatem videtur. Proinde si ante decessisset,
civis decessisse videtur et fideicommissum, quod ante reliquerat, quam sententiam pateretur, valebit: sed et si post
sententiam, antequam imperator comprobet, valebit quod factum est, quia certum statum usque adhuc habuit.
4. A praefectis vero praetorio vel eo, qui vice praefectis ex mandatis principis cognoscet, item a praefecto urbis
deportatos (quia ei quoque epistula divi Severi et imperatoris nostri ius deportandi datum est) statim amittere civitatem
et ideo nec testamenti faciendi ius nec fideicommittendi constat habere.
5. Si quis plane in insulam deportatus codicillos ibi fecerit et indulgentia imperatoris restitutus isdem codicillis
durantibus decesserit, potest defendi fideicommissum valere, si modo in eadem voluntate duravit.
6. Sciendum est autem eorum fidei committi quem posse, ad quos aliquid perventurum est morte eius, vel dum eis datur
vel dum eis non adimitur.
7. Nec tantum proximi bonorum possessoris, verum inferioris quoque fidei committere possumus.
8. Sed et eius, qui nondum natus est, fidei committi posse, si modo natus nobis successurus sit.
9. Illud certe indubitate dicitur, si quis intestatus decedens ab eo, qui primo gradu ei succedere potuit, fideicommissum
reliquerit, si illo repudiante ad sequentem gradum devoluta sit successio, eum fideicommissum non debere: et ita
imperator noster rescripsit.
10. Sed et si a patrono sit relictum et aliquis ex liberis eius mortuo eo admissus sit ad bonorum possessionem, idem erit
dicendum.
32.2
Gaius libro primo fideicommissorum
Ex filio praeterito, licet suus heres erit, fideicommissum relinqui non potest.
32.3
Ulpianus libro primo fideicommissorum
pr. Si mulier dotem stipulata fuerit et accepto tulit marito in hoc dotem, ut fideicommissum det, dicendum est
fideicommissum deberi: percepisse enim aliquid a muliere videtur. Haec ita, si mortis causa donatura mulier marito
fecit acceptum. Sed et si mortis causa auxerit marito dotem vel in matrimonium eius mortis causa redierit, potest dici
fideicommissum ab eo deberi.
1. Iulianus scribit, si servus mihi legatus sit eumque manumittere rogatus sim, fideicommissum a me relinqui non
posse, scilicet si pure roget: nam si sub condicione vel in diem, propter fructum medii temporis posse me obligari nec
Iulianus dubitaret.
2. Si rem quis debeat ex stipulatu ei cui rem legaverit, fidei committere eius non poterit, licet ex legato commodum
sentire videatur, quod dominium nanciscitur statim nec exspectat ex stipulatu actionem: fortassis quis dicat et sumptum
[sumptus] litis, quem sustineret, si ex stipulatione litigaret, eum lucrari. Sed nequaquam dicendum est huius fidei
committi posse.
3. Sed si habenti tibi proprietatem usum fructum mortis causa cessero, potest dici fideicommittere me posse. Nec
quemquam moveat, quod usus fructus solet morte exstingui: nam medii potius temporis, quo vivat qui donavit,
commodum cogitemus.
4. Si autem pignus debitoris liberavero mortis causa et eius fidei commisero, non potest valere fideicommissum.
32.4
Paulus libro quatro sententiarum
A patre vel domino relictum fideicommissum, si hereditas ei non quaeratur, ab emancipato filio vel servo manumisso
utilibus actionibus postulatur: penes eos enim quaesitae hereditatis emolumentum remanet.
32.5
Ulpianus libro primo fideicommissorum
pr. Si fuerit municipio legatum relictum, ab his qui rem publicam gerunt fideicommissum dari potest.
1. Si quis non ab herede vel legatario, sed ab heredis vel legatarii herede fideicommissum reliquerit, hoc valere
benignum est.
32.6
Paulus libro primo fideicommissorum
pr. Sed et si sic fideicommissum dedero ab herede meo: "te rogo, Luci Titi, ut ab herede tuo petas dari Maevio decem
aureos", utile erit fideicommissum, scilicet ut mortuo Titio ab herede eius peti possit: idque et Iulianus respondit.
1. Sic autem fideicommissum dari non poterit: "si Stichus Seii factus iussu eius hereditatem adierit, rogo det", quoniam
qui fortuito, non iudicio testatoris consequitur hereditatem vel legatum, non debet onerari, nec recipiendum est, ut, cui
nihil dederis, eum rogando obliges.

