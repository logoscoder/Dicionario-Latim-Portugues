per auctoritatem et dignitatem eorum, a quibus relicta est, vel serius petitur vel in totum non petitur fideicommissa
libertas: quae res obesse libertati non debet. quod igitur defendimus, ita determinandum est, ut ingenui quidem exinde
nascantur, ex quo mora libertati facta est, manumitti autem partum dici debeat, ex quo peti libertas potuit, quamvis non
sit petita. certe minoribus viginti quinque annis et in hoc tribuendum est auxilium, ut videatur in re mora esse: nam qua
ratione decretum et a divo severo constitutum est in re moram esse circa pecuniaria fideicommissa, quae minoribus
relicta sunt, multo magis debet etiam in libertatibus hoc idem admitti.
Dig.40.5.26.2
Ulpianus 5 fideic.
Cum quidam caecilius ancillam, quam pignori obligaverat, dimisso creditore per fideicommissum manumitti voluisset
et heredibus creditorem non liberantibus infantes, qui postea erant editi, venissent a creditore, imperator noster cum
patre rescripsit secundum ea, quae divo pio placuerint, ne pueri ingenuitate destinata fraudarentur, pretio emptori
restituto perinde eos ingenuos fore, ac si mater eorum suo tempore manumissa fuisset.
Dig.40.5.26.3
Ulpianus 5 fideic.
Idem imperator noster cum patre rescripsit, si post quinquennium mortis testatoris tabulae testamenti apertae essent vel
codicilli et partus medio tempore editus sit, ne fortuita mora servitutem partui irrogaverit, matri partum tradendum, ut
ab ea ad libertatem perducatur.
Dig.40.5.26.4
Ulpianus 5 fideic.
Apparet igitur ex hoc scripto, item eo quod a divo pio rescriptum diximus, noluisse eos moram libertati fortuitam
nocere edito ex ea, cui fideicommissa libertas data est.
Dig.40.5.26.5
Ulpianus 5 fideic.
Non tamen si a substituto impuberis fideicommissa libertas data sit ancillae eaque vivo impubere partum ediderit, vel si
post tempus vel sub condicione libertatem acceperit et ante diem vel condicionem partum ediderit, ad libertatem partus
perducetur, quia horum alia condicio est: non enim moram fortuitam, sed ex voluntate testantis passi sunt.
Dig.40.5.26.6
Ulpianus 5 fideic.
Si pro non scripto habitus sit servus alicui legatus, cui servo per fideicommissum libertas adscripta est, quaestionis est,
num fideicommissa libertas debeat intercidere et an, si servus petat fideicommissam libertatem ab eo, penes quem
remansisset pro non scripto habito legato quod erat relictum ei qui eum rogatus fuerat manumittere, vel si ipse servus,
ut supra dictum est, fuit legatus, an libertas non debeat intercidere. et putem debere dici fideicommissam libertatem
salvam esse, licet ad eum nihil pervenerit, qui eum rogatus erat manumittere: cogetur igitur libertatem praestare is ad
quem pervenit legatum, quia libertas fideicommissa nullum impedimentum pati debet.
Dig.40.5.26.7
Ulpianus 5 fideic.
Subventum libertatibus est senatus consulto, quod factum est temporibus divi traiani rubrio gallo et caelio hispone
consulibus in haec verba: " si hi, a quibus libertatem praestari oportet, evocati a praetore adesse noluissent, si causa
cognita praetor pronuntiasset libertatem his deberi, eodem iure statum servari, ac si directo manumissi essent".
Dig.40.5.26.8
Ulpianus 5 fideic.
Hoc senatus consultum ad eos pertinet, quibus ex causa fideicommissi libertas debeatur. proinde si libertas non
deberetur, obreptum tamen praetori est de libertate pronuntiatumque, ex hoc senatus consulto libertas non competit. et
ita imperator noster cum patre suo rescripsit.
Dig.40.5.26.9
Ulpianus 5 fideic.
Evocari autem a praetore oportet eos, qui fideicommissam libertatem debent: ceterum nisi fuerint evocati, cessat
rubrianum senatus consultum. proinde denuntiationibus et edictis litterisque evocandi sunt.
Dig.40.5.26.10
Ulpianus 5 fideic.

