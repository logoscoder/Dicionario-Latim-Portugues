pr. Quamquam regula sit iuris civilis in rem suam auctorem tutorem fieri non posse, tamen potest tutor proprii sui
debitoris hereditatem adeunti pupillo auctoritatem accommodare, quamvis per hoc debitor eius efficiatur: prima enim
ratio auctoritatis ea est, ut heres fiat, per consequentias contingit, ut debitum subeat. Se tamen auctore ab eo stipulari
non potest. Et cum quidam auctoritatem accommodaret pupillae suae, ut servo suo stipulanti sponderet, divus Pius
Antoninus rescripsit iure pupillam non teneri, sed in quantum locupletior facta est, dandam actionem. Sed si auctor fiat,
ut filio suo quid tradatur, nulla erit auctoritas: evidenter enim sua auctoritate rem adquirit.
1. Tutor si invitus retentus sit per vim, non valet quod agitur: neque enim praesentia corporis sufficit ad auctoritatem, ut
si somno aut morbo comitiali occupatus tacuisset.
26.8.2
Ulpianus libro 24 ad Sabinum
Nulla differentia est, non interveniat auctoritas tutoris an perperam adhibeatur.
26.8.3
Paulus libro octavo ad Sabinum
Etiamsi non interrogatus tutor auctor fiat, valet auctoritas eius, cum se probare dicit id quod agitur: hoc est enim
auctorem fieri.
26.8.4
Pomponius libro 17 ad Sabinum
Etsi pluribus datis tutoribus unius auctoritas sufficiat, tamen si tutor auctoretur, cui administratio tutelae concessa non
est, id ratum a praetore haberi non debet. Et ideo puto verius esse, quod Ofilio placebat, si eo tutore auctore, qui tutelam
non gerat, emam a pupillo sciens alium eius tutelam gerere, dominum me non posse fieri: item si eo auctore emam, qui
a tutela fuerit remotus: nec enim id ratum haberi.
26.8.5
Ulpianus libro 40 ad Sabinum
pr. Pupillus obligari tutori eo auctore non potest. Plane si plures sint tutores, quorum unius auctoritas sufficit, dicendum
est altero auctore pupillum ei posse obligari, sive mutuam pecuniam ei det sive stipuletur ab eo. Sed et cum solus sit
tutor mutuam pecuniam pupillo dederit vel ab eo stipuletur, non erit obligatus tutori: naturaliter tamen obligabitur in
quantum locupletior factus est: nam in pupillum non tantum tutori, verum cuivis actionem in quantum locupletior
factus est dandam divus Pius rescripsit.
1. Pupillus vendendo sine tutoris auctoritate non obligetur sed nec in emendo, nisi in quantum locupletior factus est.
2. Item ipse tutor et emptoris et venditoris officio fungi non potest: sed enim si contutorem habeat, cuius auctoritas
sufficit, procul dubio emere potest. Sed si mala fide emptio intercesserit, nullius erit momenti ideoque nec usucapere
potest. Sane si suae aetatis factus comprobaverit emptionem, contractus valet.
3. Sed si per interpositam personam rem pupilli emerit, in ea causa est, ut emptio nullius momenti sit, quia non bona
fide videtur rem gessisse: et ita est rescriptum a divo Severo et Antonino.
4. Sane si ipse quidem emit palam, dedit autem nomen non mala fide sed simpliciter, ut solent honestiores non pati
nomina sua instrumentis inscribi, valet emptio: quod si callide, idem erit ac si per interpositam personam emisset.
5. Sed et si creditor pupilli distrahat, aeque emere bona fide poterit.
6. Si filius tutoris vel quae alia persona iuri eius subiecta emerit, idem erit atque si ipse emisset.
26.8.6
Pomponius libro 17 ad Sabinum
Tutores, quibus administratio decreta non esset, tamquam extraneos recte a pupillo emere placet.
26.8.7
Ulpianus libro 40 ad Sabinum
pr. Quod dicimus in rem suam auctoritatem accommodare tutorem non posse, totiens verum est, quotiens per semet vel
subiectas sibi personas adquiritur ei stipulatio: ceterum negotium ei geri per consequentias, ut dictum est, nihil prohibet
auctoritas.
1. Si duo rei sint stipulandi et alter me auctore a pupillo stipuletur, alter altero tutore auctore, dicendum est
stipulationem valere, sic tamen, si auctoritas tutoris unius sufficiat: ceterum si non sufficiat, dicendum erit inutilem esse
stipulationem.
2. Si et pater et filius qui in potestate eius fuit tutores fuerunt et pater sit stipulatus filio auctore, nullius momenti erit
stipulatio idcirco, quia in rem patris auctor esse filius non potest.
26.8.8
Ulpianus libro 48 ad Sabinum
Etsi condicionalis contractus cum pupillo fiat, tutor debet pure auctor fieri: nam auctoritas non condicionaliter, sed pure
interponenda est, ut condicionalis contractus confirmetur.
26.8.9
Gaius libro 12 ad edictum provinciale
pr. Obligari ex omni contractu pupillus sine tutoris auctoritate non potest: adquirere autem sibi stipulando et per
traditionem accipiendo etiam sine tutoris auctoritate potest: sed credendo obligare sibi non potest, quia sine tutoris
auctoritate nihil alienare potest.

