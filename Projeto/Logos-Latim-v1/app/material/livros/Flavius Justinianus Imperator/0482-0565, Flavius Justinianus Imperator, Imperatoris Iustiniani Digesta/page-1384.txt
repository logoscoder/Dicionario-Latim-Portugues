Dig.47.6.5
Marcellus 8 dig.
Familia communis sciente altero furtum fecit: omnium nomine cum eo qui scit furti agi poterit, cum altero ad eum
modum, qui edicto comprehensus est: quod ille praestiterit non totius familiae nomine, ab hoc socio partem
consequeretur. et si servus communis alterius iussu damnum dederit, etiam quod praestiterit alter, si modo cum eo
quoque ex lege aquilia vel ex duodecim tabulis agi potest, repetat a socio, sicuti cum communi rei nocitum est. si ergo
dumtaxat duos habuerim servos communes, cum eo, quo non ignorante factum est, agetur utriusque servi nomine, sed
non amplius consequentur a socio, quam si unius nomine praestitisset: quod si cum eo, quo ignorante factum est, agere
volet, duplum tantum consequetur. et videamus, an iam in socium alterius servi nomine non sit dandum iudicium,
quemadmodum si omnium nomine socius decidisset: nisi forte hoc casu severius a praetore constituendum est nec
servorum conscio parcendum est.
Dig.47.6.6pr.
Scaevola 4 quaest.
Labeo putat, si coheres meus, quod furtum familia cuius fecisset, duplum abstulisset, me non impediri, quo minus dupli
agam, eoque modo fraudem edicto fieri esseque iniquum plus heredes nostros ferre, quam ferremus ipsi.
Dig.47.6.6.1
Scaevola 4 quaest.
Idem, si defunctus minus duplo abstulit, adhuc singulos heredes recte experiri. scaevola respondit: verius puto partes
eius heredes persecuturos, sed ut cum eo, quod defunctus abstulit, uterque heres non plus duplo ferat.
Dig.47.7.0. Arborum furtim caesarum.
Dig.47.7.1
Paulus 9 ad sab.
Si furtim arbores caesae sint, et ex lege aquilia et ex duodecim tabularum dandam actionem labeo ait: sed trebatius ita
utramque dandam, ut iudex in posteriore deducat id quod ex prima consecutus sit et reliquo condemnet.
Dig.47.7.2
Gaius 1 ad l. xii tab.
Sciendum est autem eos, qui arbores et maxime vites ceciderint, etiam tamquam latrones puniri.
Dig.47.7.3pr.
Ulpianus 42 ad sab.
Vitem arboris appellatione contineri plerique veterum existimaverunt.
Dig.47.7.3.1
Ulpianus 42 ad sab.
Ederae quoque et harundines arbores non male dicentur.
Dig.47.7.3.2
Ulpianus 42 ad sab.
Idem de salicteto dicendum est.
Dig.47.7.3.3
Ulpianus 42 ad sab.
Sed si quis saligneas virgas instituendi salicti causa defixerit haeque, antequam radices coegerint, succidantur aut
evellantur, recte pomponius scripsit non posse agi de arboribus succisis, cum nulla arbor proprie dicatur, quae radicem
non conceperit.
Dig.47.7.3.4
Ulpianus 42 ad sab.
Quod si quis ex seminario, id est stirpitus arborem transtulerit, eam, quamvis nondum comprehenderit terram, arborem
tamen videri pomponius libro nono decimo ad sabinum probat.
Dig.47.7.3.5
Ulpianus 42 ad sab.
Ideo ea quoque arbor esse videtur, cuius radices desinent vivere.

