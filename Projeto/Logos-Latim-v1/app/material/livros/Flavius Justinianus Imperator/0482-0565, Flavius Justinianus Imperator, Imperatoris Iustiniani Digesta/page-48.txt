Ulpianus libro 26 ad Sabinum
Adoptare quis apud iuridicum potest, quia data est ei legis actio.
1.20.2
Ulpianus libro 39 ad Sabinum
Iuridico, qui Alexandriae agit, datio tutoris constitutione divi Marci concessa est.
1.21.0. De officio eius, cui mandata est iurisdictio.
1.21.1
Papinianus libro primo quaestionum
pr. Quaecumque specialiter lege vel senatus consulto vel constitutione principum tribuuntur, mandata iurisdictione non
transferuntur: quae vero iure magistratus competunt, mandari possunt. Et ideo videntur errare magistratus, qui cum
publici iudicii habeant exercitionem lege vel senatus consulto delegatam, veluti legis iuliae de adulteriis et si quae sunt
aliae similes, iurisdictionem suam mandant. Huius rei fortissimum argumentum, quod lege Iulia de vi nominatim
cavetur, ut is, cui optigerit exercitio, possit eam si proficiscatur mandare: non aliter itaque mandare poterit, quam si
abesse coeperit, cum alias iurisdictio etiam a praesente mandetur. Et si a familia dominus occisus esse dicetur,
cognitionem praetor, quam ex senatus consulto habet, mandare non poterit.
1. Qui mandatam iurisdictionem suscepit, proprium nihil habet, sed eius, qui mandavit, iurisdictione utitur. Verius est
enim more maiorum iurisdictionem quidem transferri, sed merum imperium quod lege datur non posse transire: quare
nemo dicit animadversionem legatum proconsulis habere mandata iurisdictione. Paulus notat: et imperium, quod
iurisdictioni cohaeret, mandata iurisdictione transire verius est.
1.21.2
Ulpianus libro tertio de omnibus tribunalibus
pr. Mandata iurisdictione a praeside consilium non potest exercere is, cui mandatur.
1. Si tutores vel curatores velint praedia vendere, causa cognita id praetor vel praeses permittat: quod si mandaverit
iurisdictionem, nequaquam poterit mandata iurisdictione eam quaestionem transferre.
1.21.3
Iulianus libro quinto digestorum
Et si praetor sit is, qui alienam iurisdictionem exsequitur, non tamen pro suo imperio agit, sed pro eo cuius mandatu ius
dicit, quotiens partibus eius fungitur.
1.21.4
Macer libro primo de officio praesidiis
pr. Cognitio de suspectis tutoribus mandari potest. Immo etiam ex mandata generali iurisdictione propter utilitatem
pupillorum eam contingere constitutum est in haec verba: "Imperatores Severus et Antoninus Braduae proconsuli
Africae. Cum propriam iurisdictionem legatis tuis dederis, consequens est, ut etiam de suspectis tutoribus possint
cognoscere. "
1. Ut possessio bonorum detur, vel si cui damni infecti non caveatur ut is possidere iubeatur, aut ventris nomine in
possessionem mulier, vel is cui legatum est legatorum servandorum causa in possessionem mittatur, mandari potest.
1.21.5
Paulus libro 18 ad Plautium.
pr. Mandatam sibi iurisdictionem mandare alteri non posse manifestum est.
1. Mandata iurisdictione privato etiam imperium quod non est merum videtur mandari, quia iurisdictio sine modica
coercitione nulla est.
1.22.0. De officio adsessorum.
1.22.1
Paulus libro singulari de officio adsessorum
Omne officium adsessoris, quo iuris studiosi partibus suis funguntur, in his fere causis constat: in cognitionibus
postulationibus libellis edictis decretis epistulis.
1.22.2
Marcianus libro primo de iudiciis publicis
Liberti adsidere possunt. Infames autem licet non prohibeantur legibus adsidere, attamen arbitror, ut aliquo quoque
decreto principali refertur constitutum, non posse officio adsessoris fungi.
1.22.3
Macer libro primo de officio praesidiis

