non erit alienum, inquit, disponi, apud quem interim puer educeretur et controversiam in tempus pubertatis differri, ne
per collusionem vel imperitiam alterutrius contendentium aut alienae potestati pater familias addicatur aut filius alienus
patris familiae loco constituatur.
Dig.43.30.3.5
Ulpianus 71 ad ed.
Etiamsi maxime autem probet filium pater in sua potestate esse, tamen causa cognita mater in retinendo eo potior erit,
idque decretis divi pii quibusdam continetur: optinuit enim mater ob nequitiam patris, ut sine deminutione patriae
potestatis apud eam filius moretur.
Dig.43.30.3.6
Ulpianus 71 ad ed.
In hoc interdicto, donec res iudicetur, feminam, praetextatum eumque, qui proxime praetextati aetatem accedet, interim
apud matrem familias deponi praetor iubet. proxime aetatem praetextati accedere eum dicimus, qui puberem aetatem
nunc ingressus est. cum audis matrem familias, accipe notae auctoritatis feminam.
Dig.43.30.4
Africanus 4 quaest.
Si eum, qui se patrem familias dicat, ego in mea potestate esse et iussu meo adisse hereditatem dicam, tam de hereditate
agi oportere quam ad interdictum de filio ducendo iri debere ait.
Dig.43.30.5
Venonius 4 interd.
Si filius sua sponte apud aliquem est, inutile hoc interdictum erit, quia filius magis apud se quam apud eum est, in quem
interdicetur, cum liberam facultatem abeundi vel remanendi haberet: nisi si inter duos, qui se patres dicerent,
controversia esset et alter ab altero exhiberi eum desideraret.
Dig.43.31.0. Utrubi.
Dig.43.31.1pr.
Ulpianus 72 ad ed.
Praetor ait: " utrubi hic homo, quo de agitur, maiore parte huiusce anni fuit, quo minus is eum ducat, vim fieri veto".
Dig.43.31.1.1
Ulpianus 72 ad ed.
Hoc interdictum de possessione rerum mobilium locum habet: sed optinuit vim eius exaequatam fuisse uti possidetis
interdicto, quod de rebus soli competit, ut is et in hoc interdicto vincat, qui nec vi nec clam nec precario, dum super hoc
ab adversario inquietatur, possessionem habet.
Dig.43.32.0. De migrando.
Dig.43.32.1pr.
Ulpianus 73 ad ed.
Praetor ait: " si is homo, quo de agitur, non est ex his rebus, de quibus inter te et actorem convenit, ut, quae in eam
habitationem qua de agitur introducta importata ibi nata factave essent, ea pignori tibi pro mercede eius habitationis
essent, sive ex his rebus est et ea merces tibi soluta eove nomine satisfactum est aut per te stat, quo minus solvatur: ita,
quo minus ei, qui eum pignoris nomine induxit, inde abducere liceat, vim fieri veto".
Dig.43.32.1.1
Ulpianus 73 ad ed.
Hoc interdictum proponitur inquilino, qui soluta pensione vult migrare: nam colono non competit.
Dig.43.32.1.2
Ulpianus 73 ad ed.
Cui rei etiam extra ordinem subveniri potest: ergo infrequens est hoc interdictum.
Dig.43.32.1.3
Ulpianus 73 ad ed.
Si tamen gratuitam quis habitationem habeat, hoc interdictum utile ei competet.

