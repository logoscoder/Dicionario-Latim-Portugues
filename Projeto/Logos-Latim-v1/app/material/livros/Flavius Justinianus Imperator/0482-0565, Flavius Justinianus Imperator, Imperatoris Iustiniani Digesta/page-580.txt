28.5.6
Ulpianus libro quarto ad Sabinum
pr. Sed si condicioni dies sit adiectus, ut puta: "Si Capitolium intra dies triginta ascenderit", tantundem potest dici: ut, si
non paruerit condicioni, substitutus possit admitti filio repulso, consequens est sententiae Iuliani et nostrae.
1. Nepotes autem et deinceps ceteri, qui ex lege Vellea [Vellaea] instituti non rumpunt testamenta, sub omni condicione
institui possunt, etsi redigantur ad filii condicionem.
2. Solemus dicere media tempora non nocere, ut puta civis Romanus heres scriptus vivo testatore factus peregrinus mox
civitatem Romanam pervenit: media tempora non nocent. Servus alienus sub condicione heres scriptus traditus est
servus hereditario, mox usucaptus ab extraneo: non est vitiata institutio.
3. Si servum communem cum libertate dominus heredem scripserit et eum redemerit, necessarius efficietur. Sed si
substitutus sit impuberi et partem redemerit impubes, necessarius non efficietur, ut Iulianus scribit.
4. Sed si sit cum libertate institutus, an ei libertatis datio codicillis adimi possit, apud Iulianum quaeritur. Et putat in
eum casum, quo necessarius fieret, ademptionem non valere, ne a semet ipso ei adimatur libertas: servus enim heres
institutus a semet ipso libertatem accipit. Quae sententia habet rationem: nam sicuti legari sibi non potest, ita nec a se
adimi.
28.5.7
Iulianus libro 30 digestorum
pr. Si servus communis sub condicione heres institutus vivo testatore libertatem consecutus sit, etiam pendente
condicione testamentariae libertatis adire hereditatem potest.
1. Item sive testator eum alienaverit sive heres post mortem testatoris, iussu domini hereditatem adibit.
28.5.8
Iulianus libro secundo ad Urseium Ferocem
pr. Duo socii quendam servum communem testamento facto heredem et liberum esse iusserant: ruina simul oppressi
perierant. Plerique responderunt hoc casu duobus orcinum heredem existere, et id est verius.
1. Sed et si sub eadem condicione servum communem uterque socius liberum heredemque esse iussisset eaque
exstitisset, idem iuris erit.
28.5.9
Ulpianus libro quinto ad Sabinum
pr. Quotiens volens alium heredem scribere alium scripserit in corpore hominis errans, veluti "frater meus" "patronus
meus", placet neque eum heredem esse qui scriptus est, quoniam voluntate deficitur, neque eum quem voluit, quoniam
scriptus non est.
1. Et si in re quis erraverit, ut puta dum vult lancem relinquere, vestem leget, neutrum debebit hoc, sive ipse scripsit
sive scribendum dictaverit.
2. Sed si non in corpore erravit, sed in parte, puta si, cum dictasset ex semisse aliquem scribi, ex quadrante sit scriptus,
Celsus libro duodecimo quaestionum, digestorum undecimo posse defendi ait ex semisse heredem fore, quasi plus
nuncupatum sit, minus scriptum: quae sententia rescriptis adiuvatur generalibus. Idemque est et si ipse testator minus
scribat, cum plus vellet adscribere.
3. Sed si maiorem adscripserit testamentarius vel (quod difficilius est probatione) ipse testator, ut pro quadrante
semissem, Proculus putat ex quadrante fore heredem, quoniam inest quadrans in semisse: quam sententiam et Celsus
probat.
4. Sed et si quis pro centum ducenta per notam scripsisset, idem iuris est: nam et ibi utrumque scriptum est et quod
voluit et quod adiectum est: quae sententia non est sine ratione.
5. Tantundem Marcellus tractat et in eo, qui condicionem destinans inserere non addidit: nam et hunc pro non instituto
putat: sed si condicionem addidit dum nollet, detracta ea heredem futurum nec nuncupatum videri quod contra
voluntatem scriptum est: quam sententiam et ipse et nos probamus.
6. Idem tractat et si testamentarius contra voluntatem testatoris condicionem detraxit vel mutavit, heredem non futurum,
sed pro non instituto habendum.
7. Sed si, cum primum heredem ex parte dimidia scribere destinasset, primum et secundum scripsit, solus primus
scriptus heres videbitur et solus heres existet quasi ex parte dimidia institutus.
8. Si quis nomen heredis quidem non dixerit, sed indubitabili signo eum demonstraverit, quod paene nihil a nomine
distat, non tamen eo, quod contumeliae causa solet addi, valet institutio.
9. Heres institui, nisi ut certe demonstretur, nemo potest.
10. Si quis ita dixerit: "Uter ex fratribus meis Titio et Maevio Seiam uxorem duxerit, ex dodrante, uter non duxerit, ex
quadrante heres esto", hic recte factam institutionem esse certum est: sed quis ex qua parte, incertum.
11. Plane erit similis, si ita institutio facta fuerit: "Uter ex supra scriptis fratribus meis Seiam uxorem duxerit, heres
esto": sed et hanc puto valere institutionem quasi sub condicione factam.
12. Heredes iuris successores sunt et, si plures instituantur, dividi inter eos a testatore ius oportet: quod si non fiat,
omnes aequaliter heredes sunt.

