Dig.40.2.12
Ulpianus 2 ad l. ael. sent.
Vel si sanguine eum contingit ( habetur enim ratio cognationis):
Dig.40.2.13
Ulpianus libro de off. procons.
Si collactaneus, si educator, si paedagogus ipsius, si nutrix, vel filius filiave cuius eorum, vel alumnus, vel capsarius
( id est qui portat libros), vel si in hoc manumittatur, ut procurator sit, dummodo non minor annis decem et octo sit,
praeterea et illud exigitur, ut non utique unum servum habeat, qui manumittit. item si matrimonii causa virgo vel mulier
manumittatur, exacto prius iureiurando, ut intra sex menses uxorem eam duci oporteat: ita enim senatus censuit.
Dig.40.2.14pr.
Marcianus 4 reg.
Alumnos magis mulieribus conveniens est manumittere: sed et in viris receptum est satisque est permitti eum
manumitti, in quo nutriendo propensiorem animum fecerint.
Dig.40.2.14.1
Marcianus 4 reg.
Sunt qui putant etiam feminas posse matrimonii causa manumittere, sed ita, si forte conservus suus in hoc ei legatus est.
et si spado velit matrimonii causa manumittere, potest: non idem est in castrato.
Dig.40.2.15pr.
Paulus 1 ad l. ael. sent.
Etiam condicionis implendae causa minori viginti annis manumittere permittendum est, veluti si quis ita heres institutus
sit, si servum ad libertatem perduxerit.
Dig.40.2.15.1
Paulus 1 ad l. ael. sent.
Ex praeterito tempore plures causae esse possunt, veluti quod dominum in proelio adiuvaverit, contra latrones tuitus sit,
quod aegrum sanaverit, quod insidias detexerit. et longum est, si exequi voluerimus, quia multa merita incidere possunt,
quibus honestum sit libertatem cum decreto praestare: quas aestimare debebit is, apud quem de ea re agatur.
Dig.40.2.15.2
Paulus 1 ad l. ael. sent.
Plures vindicta pariter manumitti possunt et sufficit praesentia servorum, ut vel plures manumitti possint.
Dig.40.2.15.3
Paulus 1 ad l. ael. sent.
Absens quoque causam probare per procuratorem poterit.
Dig.40.2.15.4
Paulus 1 ad l. ael. sent.
Si duo matrimonii causa manumittent, recipi causa non debet.
Dig.40.2.15.5
Paulus 1 ad l. ael. sent.
Hi qui in italia vel alia provincia domicilium habent, apud alterius provinciae praesidem consilio adhibito manumittere
possunt.
Dig.40.2.16pr.
Ulpianus 2 ad l. ael. sent.
Illud in causis probandis meminisse iudices oportet, ut non ex luxuria, sed ex affectu descendentes causas probent:
neque enim deliciis, sed iustis affectionibus dedisse iustam libertatem legem aeliam sentiam credendum.
Dig.40.2.16.1
Ulpianus 2 ad l. ael. sent.
Si quis minori viginti annis hac lege servum dederit aut pretio accepto vel donationis causa, ut eum liberum faciat,
potest ille causam manumissionis istius probare, hoc ipsum allegans legem datam, et perducere ad libertatem: ergo hic
debet ostendere hoc inter ipsos actum, ut proinde vel ex lege donationis vel ex affectione eius qui dedit res aestimetur.

