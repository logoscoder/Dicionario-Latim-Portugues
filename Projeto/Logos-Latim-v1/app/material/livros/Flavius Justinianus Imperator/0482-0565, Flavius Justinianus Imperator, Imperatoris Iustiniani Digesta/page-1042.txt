Dig.41.3.44.2
Papinianus 23 quaest.
Etsi possessionis, non contractus initium, quod ad usucapionem pertinet, inspici placet, nonnumquam tamen evenit, ut
non initium praesentis possessionis, sed causam antiquiorem traditionis, quae bonam fidem habuit, inspiciamus, veluti
circa partum eius mulieris, quam bona fide coepit possidere: non enim ideo minus capietur usu puer, quod alienam
matrem, priusquam eniteretur, esse cognovit. idem in servo postliminio reverso dictum est.
Dig.41.3.44.3
Papinianus 23 quaest.
Nondum aditae hereditatis tempus usucapioni datum est, sive servus hereditarius aliquid comparat, sive defunctus
usucapere coeperat: sed haec iure singulari recepta sunt.
Dig.41.3.44.4
Papinianus 23 quaest.
Filius familias emptor alienae rei, cum patrem familias se factum ignoret, coepit rem sibi traditam possidere: cur non
capiat usu, cum bona fides initio possessionis adsit, quamvis eum se per errorem esse arbitretur, qui rem ex causa
peculiari quaesitam nec possidere possit? idem dicendum erit et si ex patris hereditate ad se pervenisse rem emptam
non levi praesumptione credat.
Dig.41.3.44.5
Papinianus 23 quaest.
Non mutat usucapio superveniens pro emptore vel pro herede, quo minus pignoris persecutio salva sit: ut enim usus
fructus usucapi non potest, ita persecutio pignoris, quae nulla societate dominii coniungitur, sed sola conventione
constituitur, usucapione rei non peremitur.
Dig.41.3.44.6
Papinianus 23 quaest.
Eum, qui postea quam usucapere coepit in furorem incidit, utilitate suadente relictum est, ne languor animi damnum
etiam in bonis adferat, ex omni causa implere usucapionem.
Dig.41.3.44.7
Papinianus 23 quaest.
Si, cum apud hostes dominus aut pater agat, servus aut filius emat, an et tenere incipiat? si quidem ex causa peculii
possedit, usucapionem inchoari nec impedimento domini captivitatem esse, cuius scientia non esset in civitate
necessaria. si vero non ex causa peculii comparetur, usu non capi nec iure postliminii quaesitum intellegi, cum prius
esset, ut, quod usucaptum diceretur, possessum foret. sin autem pater ibi decesserit, quia tempora captivitatis ex die quo
capitur morti iungerentur, potest filium dici et possedisse sibi et usucepisse intellegi.
Dig.41.3.45pr.
Papinianus 10 resp.
Praescriptio longae possessionis ad optinenda loca iuris gentium publica concedi non solet. quod ita procedit, si quis,
aedificio funditus diruto quod in litore posuerat ( forte quod aut deposuerat aut dereliquerat aedificium), alterius postea
eodem loco extructo, occupantis datam exceptionem opponat, vel si quis, quod in fluminis publici deverticulo solus
pluribus annis piscatus sit, alterum eodem iure prohibeat.
Dig.41.3.45.1
Papinianus 10 resp.
Post mortem domini servus hereditarius peculii nomine rem coepit tenere, usucapionis primordium erit tempus
hereditatis aditae: quemadmodum etenim usucapietur, quod ante defunctus non possederat?
Dig.41.3.46
Hermogenianus 5 iuris epit.
Pro soluto usucapit, qui rem debiti causa recipit: et non tantum quod debetur, sed et quodlibet pro debito solutum hoc
titulo usucapi potest.
Dig.41.3.47
Paulus 3 ad ner.
Si emptam rem mihi procurator ignorante me meo nomine adprehenderit, quamvis possideam, eam non usucapiam,
quia ut ignorantes usuceperimus, in peculiaribus tantum rebus receptum est.

