10.2.6
Ulpianus libro 19 ad edictum
Nam ad licitationem rem deducere, ut qui licitatione vicit hic habeat instrumenta hereditaria, non placet neque mihi
neque Pomponio.
10.2.7
Venonius libro septimo stipulationum
Si heres unus, cum sub condicione adiectum coheredem aut apud hostes haberet, dixerit se heredem esse et actione
expertus vicerit, deinde condicio heredis exstiterit vel postliminio redierit, an victoriae commodum debeat cum eo
communicare? Nam indubitate iudicati actio ei in solidum competit. Et electionem coheredi dandam, id est aut
communicandam eam aut experiundi faciendam potestatem huic, qui post victoriam coheredis effectus sit heres aut
reversus sit in civitatem. Idemque observandum, si postea natus sit postumus. Non enim his personis silentium imputari
potest, cum ad hereditatem post victoriam coheredis pervenerint.
10.2.8
Ulpianus libro 19 ad edictum
Pomponius scribit, si uni ex heredibus praelegatae fuerint rationes, non prius ei tradendas, quam coheredes
descripserint. Nam et si servus actor, inquit, fuerit legatus, non alias eum tradendum, quam rationes reddiderit. Nos
videbimus, numquid et cautio sit interponenda, ut, quotiens desideratae fuerint rationes vel actor praelegatus, copia
eorum fiat? Plerumque enim authenticae rationes sunt necessariae actori ad instruenda ea, quae postea emergunt ad
notitiam eius spectantia. Et necessarium est cautionem ab eo super hoc coheredibus praestari.
1. Idem Pomponius ait columbas, quae emitti solent de columbario, venire in familiae herciscundae iudicium, cum
nostrae sint tamdiu, quamdiu consuetudinem habeant ad nos revertendi: quare si quis eas adprehendisset, furti nobis
competit actio. Idem et in apibus dicitur, quia in patrimonio nostro computantur.
2. Sed et si quid de pecoribus nostris a bestia ereptum sit, venire in familiae erciscundae iudicium putat, si feram
evaserit: nam magis esse, ut non desinat nostrum esse, inquit, quod a lupo eripitur vel alia bestia, tamdiu, quamdiu ab
eo non fuerit consumptum.
10.2.9
Paulus libro 23 ad edictum
Veniunt in hoc iudicium res, quas heredes usuceperunt, cum defuncto traditae essent: hae quoque res, quae heredibus
traditae sunt, cum defunctus emisset:
10.2.10
Ulpianus libro 19 ad edictum
item praedia, quae nostri patrimonii sunt, sed et vectigalia vel superficiaria: nec minus hae quoque res, quas alienas
defunctus bona fide possidet.
10.2.11
Paulus libro 23 ad edictum
Partum quoque editum et post aditam hereditatem.
10.2.12
Ulpianus libro 19 ad edictum
pr. Et post litem contestatam Sabinus scribit in familiae erciscundae iudicium venire et adiudicari posse.
1. Idem erit et si servis hereditariis ab extraneo aliquid datum sit.
2. Res, quae sub condicione legata est, interim heredum est et ideo venit in familiae erciscundae iudicium et adiudicari
potest cum sua scilicet causa, ut existente condicione eximatur ab eo cui adiudicata est aut deficiente condicione ad eos
revertatur a quibus relicta est. Idem et in statulibero dicitur, qui interim est heredum, existente autem condicione ad
libertatem perveniat.
10.2.13
Papinianus libro septimo quaestionum
Alienationes enim post iudicium acceptum interdictae sunt dumtaxat voluntariae, non quae vetustiorem causam et
originem iuris habent necessariam.
10.2.14
Ulpianus libro 19 ad edictum
pr. Sed et si usucapio fuerit coepta ab eo, qui heres non erat, ante litem contestatam et postea impleta fuerit, rem de
iudicio subducit.
1. Usus fructus an in iudicium deducatur, quaeritur: ut puta si deducto usu fructu fundus fuit ab heredibus legatus.
10.2.15
Paulus libro 23 ad edictum
Vel si servo hereditario usus fructus legatus sit: nec enim a personis discedere sine interitu sui potest.
10.2.16
Ulpianus libro 19 ad edictum
Et puto officio iudicis contineri, ut, si volent heredes a communione usus fructus discedere, morem eis gerat
cautionibus interpositis.

