Iulianus libro 65 digestorum
pr. Patronus, qui operas liberti sui locat, non statim intellegendus est mercedem ab eo capere: sed hoc ex genere
operarum, ex persona patroni atque liberti colligi debet.
1. Nam si quis pantomimum vel archimimum libertum habeat et eius mediocris patrimonii sit, ut non aliter operis eius
uti possit quam locaverit eas, exigere magis operas quam mercedem capere existimandus est.
2. Item plerumque medici servos eiusdem artis libertos perducunt, quorum operis perpetuo uti non aliter possunt, quam
ut eas locent. Ea et in ceteris artificibus dici possunt.
3. Sed qui operis liberti sui uti potest et locando pretium earum consequi mallet, is existimandus est mercedem ex
operis liberti sui capere.
4. Nonnumquam autem ipsis libertis postulantibus patroni operas locant: quo facto pretium magis operarum quam
mercedem capere existimandi sunt.
38.1.26
Alfenus Verus libro septimo digestorum
pr. Medicus libertus, quod putaret, si liberti sui medicinam non facerent, multo plures imperantes sibi habiturum,
postulabat, ut sequerentur se neque opus facerent: id ius est nec ne? Respondit ius esse, dummodo liberas operas ab eis
exigeret, hoc est ut adquiescere eos meridiano tempore et valetudinis et honestatis suae rationem habere sineret.
1. Item rogavi, si has operas liberti dare nollent, quanti oporteret aestimari. Respondit, quantum ex illorum operis
fructus, non quantum ex incommodo dando illis, si prohiberet eos medicinam facere, commodi patronus consecuturus
esset.
38.1.27
Iulianus libro primo ex Minicio
Si libertus artem pantomimi exerceat, verum est debere eum non solum ipsi patrono, sed etiam amicorum ludis
gratuitam operam praebere: sicut eum quoque libertum, qui medicinam exercet, verum est voluntate patroni curaturum
gratis amicos eius. neque enim oportet patronum, ut operis liberti sui utatur, aut ludos semper facere aut aegrotare.
38.1.28
Paulus libro singulari de iure patronatus
Si duorum pluriumve communis liberta unius patroni voluntate nupserit, alteri patrono ius operarum manet.
38.1.29
Ulpianus libro 64 ad edictum
Si operarum iudicio actum fuerit cum liberto et patronus decesserit, convenit translationem heredi extraneo non esse
dandam: filio autem et si heres non extat et si lis contestata non fuerat, tamen omnimodo competit, nisi exheredatus sit.
38.1.30
Celsus libro 12 digestorum
pr. Si libertus ita iuraverit dare se, quot operas patronus arbitratus sit, non aliter ratum fore arbitrium patroni, quam si
aequum arbitratus sit. Et fere ea mens est personam arbitrio substituentium, ut, quia sperent eum recte arbitraturum, id
faciant, non quia vel immodice obligari velint.
1. In libertam, quae voluntate patroni nupsit, praeteritarum ante nuptias operarum actio datur.
38.1.31
Modestinus libro primo regularum
Operis non impositis manumissus, etiamsi ex sua voluntate aliquo tempore praestiterit, compelli ad praestandas, quas
non promisit, non potest.
38.1.32
Modestinus libro sexto pandectarum
Is qui onerandae libertatis causa pecuniam patrono repromiserit, non tenetur: vel patronus, si pecuniam exegerit,
bonorum possessionem contra tabulas eius non potest petere.
38.1.33
Iavolenus libro sexto ex Cassio
Imponi operae ita, ut ipse libertus se alat, non possunt.
38.1.34
Pomponius libro 22 ad Quintum Mucium
Interdum et deminutionem et augmentum et mutationem recipere obligationes operarum sciendum est. Nam dum
languet libertus, patrono operae, quae iam cedere coeperunt, pereunt. Sed si liberta, quae operas promisit, ad eam
dignitatem perveniat, ut inconveniens sit praestare patrono operas, ipso iure hae intercident.
38.1.35
Paulus libro secundo ad legem Iuliam et Papiam
Liberta maior quinquaginta annis operas praestare patrono non cogitur.
38.1.36
Ulpianus libro 11 ad legem Iuliam et Papiam
Labeo ait libertatis causa societatem inter libertum et patronum factam ipso iure nihil valere palam esse.
38.1.37

