38.1.46
Valens libro quinto fideicommissorum
Liberta si in concubinatu patroni esset, perinde ac si nupta eidem esset, operarum petitionem in eam dari non oportere
constat.
38.1.47
Valens libro sexto fideicommissorum
Campanus scribit non debere praetorem pati donum munus operas imponi ei, qui ex fideicommissi causa manumittatur.
Sed si, cum sciret posse se id recusare, obligari se passus sit, non inhibendam operarum petitionem, quia donasse
videtur.
38.1.48
Hermogenianus libro secundo iuris epitomarum
pr. Sicut patronus, ita etiam patroni filius et nepos et pronepos, qui libertae nuptiis consensit, operarum exactionem
amittit: nam haec, cuius matrimonio consensit, in officio mariti esse debet.
1. Si autem nuptiae, quibus patronus consensit, nullas habeant vires, operas exigere patronus non prohibetur.
2. Patronae, item filiae et nepti et pronepti patroni, quae libertae nuptiis consensit, operarum exactio non denegatur,
quia his nec ab ea quae nupta est indecore praestantur.
38.1.49
Gaius libro singulari de casibus
Duorum libertus potest aliquo casu singulis diversas operas uno tempore in solidum edere, veluti si librarius sit et alii
patrono librorum scribendorum operas edat, alter vero peregre cum suis proficiscens operas custodiae domus ei
indixerit: nihil enim vetat, dum custodit domum, libros scribere. Hoc ita Neratius libris membranarum scripsit.
38.1.50
Nerva libro primo responsorum
pr. Operarum editionem pendere ex existimatione edentis: nam dignitati facultatibus consuetudini artificio eius
convenientes edendas.
1. Non solum autem libertum, sed etiam alium quemlibet operas edentem alendum aut satis temporis ad quaestum
alimentorum relinquendum et in omnibus tempora ad curam corporis necessariam relinquenda.
38.1.51
Paulus libro secundo manualium
Interdum operarum manet petitio, etiamsi ius patroni non sit: ut evenit in fratribus eius, cui adsignatus est libertus, aut
nepote alterius patroni extante alterius patroni filio.
38.2.0. De bonis libertorum.
38.2.1
Ulpianus libro 42 ad edictum
pr. Hoc edictum a praetore propositum est honoris, quem liberti patronis habere debent, moderandi gratia. Namque ut
servius scribit, antea soliti fuerunt a libertis durissimas res exigere, scilicet ad remunerandum tam grande beneficium,
quod in libertos confertur, cum ex servitute ad civitatem romanam perducuntur.
1. Et quidem primus praetor rutilius edixit se amplius non daturum patrono quam operarum et societatis actionem,
videlicet si hoc pepigisset, ut, nisi ei obsequium praestaret libertus, in societatem admitteretur patronus.
2. Posteriores praetores certae partis bonorum possessionem pollicebantur: videlicet enim imago societatis induxit
eiusdem partis praestationem, ut, quod vivus solebat societatis nomine praestare, id post mortem praestaret.
38.2.2
Pomponius libro quarto ad Sabinum
pr. Si patronus a liberto praeteritus bonorum possessionem petere potuerit contra tabulas et antequam peteret decesserit
vel dies ei bonorum possessionis agnoscendae praeterierit, liberi eius vel alterius patroni petere poterunt ex illa parte
edicti, qua, primis non petentibus aut etiam nolentibus ad se pertinere, sequentibus datur, atque si priores ex eo numero
non essententiarum
1. Sed si patronus heres institutus vivo liberto decessisset superstitibus liberis, quaesitum est, an illi contra tabulas
testamenti bonorum possessionem petere possint: et eo decursum est, ut mortis tempus, quo defertur bonorum
possessio, spectari debeat, an patronus non sit, ut, si sit, ex prima parte edicti liberi eius bonorum possessionem petere
non possint.
2. Si filius emancipatus nepotem in potestate avi reliquisset, bonorum possessionem partis dimidiae dandam ei filio
intestati liberti, quamvis iure ipso legitima hereditas ad nepotem pertineat, quia et contra tabulas eius liberti filio potius
bonorum possessio partis debitae daretur.
38.2.3
Ulpianus libro 41 ad edictum

