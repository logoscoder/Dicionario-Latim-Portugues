Ut vim atque iniuriam propulsemus: nam iure hoc evenit, ut quod quisque ob tutelam corporis sui fecerit, iure fecisse
existimetur, et cum inter nos cognationem quandam natura constituit, consequens est hominem homini insidiari nefas
esse.
1.1.4
Ulpianus libro primo institutionum
Manumissiones quoque iuris gentium sunt. Est autem manumissio de manu missio, id est datio libertatis: nam quamdiu
quis in servitute est, manui et potestati suppositus est, manumissus liberatur potestate. Quae res a iure gentium originem
sumpsit, utpote cum iure naturali omnes liberi nascerentur nec esset nota manumissio, cum servitus esset incognita: sed
posteaquam iure gentium servitus invasit, secutum est beneficium manumissionis. Et cum uno naturali nomine homines
appellaremur, iure gentium tria genera esse coeperunt: liberi et his contrarium servi et tertium genus liberti, id est hi qui
desierant esse servi.
1.1.5
Hermogenianus libro primo iuris epitomarum
Ex hoc iure gentium introducta bella, discretae gentes, regna condita, dominia distincta, agris termini positi, aedificia
collocata, commercium, emptiones venditiones, locationes conductiones, obligationes institutae: exceptis quibusdam
quae iure civili introductae sunt.
1.1.6.
Ulpianus libro primo institutionum
pr. Ius civile est, quod neque in totum a naturali vel gentium recedit nec per omnia ei servit: itaque cum aliquid
addimus vel detrahimus iuri communi, ius proprium, id est civile efficimus.
1. Hoc igitur ius nostrum constat aut ex scripto aut sine scripto, ut apud Graecos: twn nomwn ohi men eggrafoi, ohi de
agrafoi.
1.1.7.
Papinianus libro secundo definitionum
pr. Ius autem civile est, quod ex legibus, plebis scitis, senatus consultis, decretis principum, auctoritate prudentium
venit.
1. Ius praetorium est, quod praetores introduxerunt adiuvandi vel supplendi vel corrigendi iuris civilis gratia propter
utilitatem publicam. Quod et honorarium dicitur ad honorem praetorum sic nominatum.
1.1.8
Marcianus libro primo institutionum
Nam et ipsum ius honorarium viva vox est iuris civilis.
1.1.9
Gaius libro primo institutionum
Omnes populi, qui legibus et moribus reguntur, partim suo proprio, partim communi omnium hominum iure utuntur.
Nam quod quisque populus ipse sibi ius constituit, id ipsius proprium civitatis est vocaturque ius civile, quasi ius
proprium ipsius civitatis: quod vero naturalis ratio inter omnes homines constituit, id apud omnes peraeque custoditur
vocaturque ius gentium, quasi quo iure omnes gentes utuntur.
1.1.10.
Ulpianus libro secundo regularum
pr. Iustitia est constans et perpetua voluntas ius suum cuique tribuendi.
1. Iuris praecepta sunt haec: honeste vivere, alterum non laedere, suum cuique tribuere.
2. Iuris prudentia est divinarum atque humanarum rerum notitia, iusti atque iniusti scientia.
1.1.11
Paulus libro 14 ad Sabinum
Ius pluribus modis dicitur: uno modo, cum id quod semper aequum ac bonum est ius dicitur, ut est ius naturale. Altero
modo, quod omnibus aut pluribus in quaque civitate utile est, ut est ius civile. Nec minus ius recte appellatur in civitate
nostra ius honorarium. Praetor quoque ius reddere dicitur etiam cum inique decernit, relatione scilicet facta non ad id
quod ita praetor fecit, sed ad illud quod praetorem facere convenit. Alia significatione ius dicitur locus in quo ius
redditur, appellatione collata ab eo quod fit in eo ubi fit. Quem locum determinare hoc modo possumus: ubicumque
praetor salva maiestate imperii sui salvoque more maiorum ius dicere constituit, is locus recte ius appellatur.
1.1.12
Marcianus libro primo institutionum
Nonnumquam ius etiam pro necessitudine dicimus veluti "est mihi ius cognationis vel adfinitatis."
1.2.0. De origine iuris et omnium magistratuum et successione prudentium.
1.2.1
Gaius libro primo ad leges XII tabularum

