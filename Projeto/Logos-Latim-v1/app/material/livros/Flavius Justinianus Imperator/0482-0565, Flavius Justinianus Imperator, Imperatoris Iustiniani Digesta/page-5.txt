8. Illud autem, quod iam cum ab initio hoc opus mandantes in nostra oratione et post completum in alia nostri numinis
constitutione scripsimus, et nunc utiliter ponimus, ut nemo audeat eorum qui libros conscribunt sigla in his ponere et
per compendium ipsi legum interpretationi vel compositioni maximum adferre discrimen : scituris omnibus librariis,
qui hoc in posterum commiserint, quod post criminalem poenam etiam aestimationem libri in duplum domino eius, si
nescienti dederint, inferre compellentur : cum et ipse, qui talem librum comparaverit, pro nihilo cum habebit, nemine
iudice ex tali libro fieri recitationem concedente, sed pro non scripto eum haberi disponente.
9. IIlud vero satis necessarium constitutum cum summa interminatione edicimus, ut nemo audeat neque in hac
splendidissima civitate neque in Berytiensium pulcherrimo oppido ex his, qui legitima peragunt studia, indignos et
pessimos, immo magis serviles et quorum effectus iniuria est ludos exercere et alia crimina vel in ipsos professores vel
in socios suos et maxime in eos, qui rudes ad recitationem legum perveniunt, perpetrare. quis enim ludos appellet eos,
ex quibus crimina oriuntur ? hoc etenim fieri nullo patimur modo, sed optimo ordini in nostris temporibus et hanc
partem tradimus et toto postero transmittimus saeculo, cum oportet prius animas et postea linguas fieri eruditos.
10. Et haec omnia in hac quidem florentissima civitate vir excelsus praefectus huius almae urbis tam observare quam
vindicare, prout delicti tam iuvenum quam scriptorum qualitas exegerit, curae habebit : in Berytiensium autem civitate
tam vir clarissimus praeses Poenicae maritimae quam beatissimus eiusdem civitatis episcopus et legum professores.
11. Incipite igitur legum doctrinam eis dei gubernatione tradere et viam aperire quam nos invenimus, quatenus fiant
optimi iustitiae et rei publicae ministri et vos maximum decus in omne saeculum sequatur : quis vestris temporibus talis
legum inventa est permutatio, qualem et apud Homerum patrem omnis virtutis Glaucus et Diomedes inter se faciunt
dissimilia permutantes : ( id est : aurea aheneis, centum boum pretio aestimata cum aestimatis bubus novem ) quae
omnia optinere sancimus in omne aevum, ab omnibus tam professoribus quam legum auditoribus et librariis et ipsis et
iudicibus observanda. Data septimo decimo kalendas Ianuarias Constantinopoli domino nostro Iustiniano perpetuo
Augusto ter consule.

