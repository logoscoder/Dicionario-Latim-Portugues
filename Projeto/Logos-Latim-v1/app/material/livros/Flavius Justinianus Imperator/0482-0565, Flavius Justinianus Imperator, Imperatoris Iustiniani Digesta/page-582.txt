pr. Iulianus quoque libro trigesimo refert, si quis ita heredem scripserit: "Titius ex parte dimidia heres esto: Seius ex
parte dimidia: ex qua parte Seium institui, ex eadem parte Sempronius heres esto", dubitari posse, utrum in tres
semisses dividere voluit hereditatem an vero in unum semissem Seium et Sempronium coniungere: quod est verius, et
ideo coniunctim eos videri institutos: sic fiet, ut Titius semissem, hi duo quadrantes ferant.
1. Idem eodem libro scripsit, si primus ex semisse, secundus ex semisse, si primus heres non erit, tertius ex dodrante
substitutus sit, facti quidem quaestionem esse: verum recte dicitur, si quidem primus adierit, aequales partes habituros,
si repudiaverit, quindecim partes futuras, ex quibus novem quidem laturum tertium, sex secundum:
28.5.16
Iulianus libro 30 digestorum
Nam tertium et instituti et substituti personam sustinere, in tres partes institutum videri, in sex substitutum.
28.5.17
Ulpianus libro septimo ad Sabinum
pr. Item quod Sabinus ait, si cui pars adposita non est, excutiamus. Duos ex quadrantibus heredes scripsit, tertium sine
parte: quod assi deest, feret: hoc et Labeo.
1. Unde idem tractat, si duos ex undecim, duos sine parte scripsit, mox unus ex his, qui sine parte fuerunt, repudiaverit,
utrum omnibus semuncia an ad solum sine parte scriptum pertineat: et variat. Sed Servius omnibus adcrescere ait, quam
sententiam veriorem puto: nam quantum ad ius adcrescendi non sunt coniuncti, qui sine parte instituuntur: quod et
Celsus libro sexto decimo digestorum probat.
2. Idemque putat et si expleto asse duos sine parte heredes scripserit, neque hos neque illos coniunctos.
3. Sed si asse expleto alium sine parte heredem scripserit, in alium assem veniet. Aliter atque si ita scripsisset expleto
asse: "Ex reliqua parte heres esto", quoniam, cum nihil reliquum est, ex nulla parte heres institutus est.
4. Sed si expleto asse duo sine partibus scribantur, utrum in singulos asses isti duo an in unum assem coniungantur,
quaeritur. Et putat Labeo, et verius est, in unum assem venire: nam et si unus sine parte, duo coniunctim sine parte
instituantur, non tres trientes fieri Celsus libro sexto decimo scripsit, sed duos semisses.
5. Quod si quis dupundium distribuit et tertium sine parte instituit, hic non in alium assem, sed in trientem venit, ut
Labeo quarto posteriorum scripsit, nec Aristo vel Aulus (utpote probabile) notant.
28.5.18
Paulus libro primo ad Vitellium
Sabinus: quaesitum est, si plus asse pater familias distribuisset et aliquem sine parte fecisset heredem, utrumne is assem
habiturus foret an id dumtaxat, quod ex dupundio deesset. Et hanc esse tolerabilissimam sententiam puto, ut eadem
ratio in dupondio omnique re deinceps quae in asse servetur. Paulus: eadem ratio est in secundo asse quae in primo.
28.5.19
Ulpianus libro septimo ad Sabinum
Ex facto etiam agitatum Pomponius et Arrianus referunt [deferunt], si quis vacua parte relicta ita instituerit: "Si mihi
Seius heres non erit", quem non instituerat, "Sempronius heres esto", an hic occupare possit vacantem portionem. Et
Pegasus quidem existimat ad eam partem admitti: Aristo contra putat, quia huic pars esset data, quae nulla esset: quam
sententiam et Iavolenus probat et Pomponius et Arrianus et hoc iure utimur.
28.5.20
Paulus libro secundo ad Sabinum
pr. Quo loco scribatur heres sine parte, utrum primo an medio vel novissimo, nihil interest.
1. Si iam mortuo quadrans, alii dodrans datus sit et alius sine parte scriptus sit, Labeo eum, qui sine parte heres
institutus sit, alterum assem habiturum et hanc mentem esse testantis: quod et Iulianus probat et verum est.
2. Quod si vivus et mortuus ex parte dimidia coniunctim heredes instituti sunt, ex altera alius, aequas partes eos
habituros ait, quia mortui pars pro non scripto habetur.
28.5.21
Pomponius libro primo ad Sabinum
pr. Trebatius ait sic non recte scribi: "Quisquis mihi heres erit, Stichus liber et heres esto", liberum tamen futurum.
Labeo et heredem eum futurum recte putat.
1. Servo libertatem pure, hereditatem sub condicione dari posse verissimum puto, ut tamen utrumque ex condicione
pendeat:
28.5.22
Iulianus libro 30 digestorum
Et expleta quidem condicione liber heresque erit, quocumque loco libertas data fuerit: deficiente autem condicione
perinde habetur, ac si libertas sine hereditate data fuerit.
28.5.23
Pomponius libro primo ad Sabinum
pr. Si quis instituatur heres in diem certum vel incertum, is bonorum possessionem agnoscere potest et tamquam heres
distrahere hereditatem.

