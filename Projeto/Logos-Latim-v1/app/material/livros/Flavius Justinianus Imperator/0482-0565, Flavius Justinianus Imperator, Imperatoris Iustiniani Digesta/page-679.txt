Paulus libro primo ad Neratium
pr. "Ille aut ille heres Seio centum dato": potest Seius ab utro velit petere.
1. Cum in verbis nulla ambiguitas est, non debet admitti voluntatis quaestio.
32.26
Paulus libro secundo ad Neratium
Is qui fideicommissum debet post moram non tantum fructus, sed etiam omne damnum, quo adfectus est
fideicommissarius, praestare cogitur.
32.27
Paulus libro secundo decretorum
pr. Paula Callinico ex parte herede instituto filiae eiusdem iuventianae, cum in familia nupsisset, decem testamento
legavit: deinde post tempus codicillis factis centum eidem Callinico reliquerat non adiecto "hoc amplius". Pronuntiavit
utramque summam deberi, maxime cum in codicillis filiae Callinici nihil legatum fuisset.
1. Pompeius Hermippus filium Hermippum ex dodrante, filiam Titianam ex quadrante heredes instituerat et praedia
certa singulis praelegaverat: praeterea, si sine liberis hermippus moreretur, aliam possessionem filiae dari iusserat: post
testamentum factis codicillis filiae certa praedia dederat eamque his contentam esse voluit pro omni hereditate et his,
quae in testamento reliquerat: Hermippi bona ad fiscum pervenerant: Titiana soror fideicommissum petebat.
Quaerebatur, utrum pro hereditate tantum an et pro his, quae post mortem frater rogatus erat restituere, pater eam
voluisset accipere ea quae codicillis reliquerat. Mihi ab omni voluntate recessum videbatur. Placuit humanius
interpretari ea sola, quae vivente fratre acceptura erat, adempta videri, non etiam quae post mortem eius reliquerat, si
sine liberis decederet, et ita pronuntiavit.
2. Iulianus Severus decedens institutis quibusdam heredibus alumno suo quinquaginta legaverat eaque a Iulio Mauro
colono suo ex pensionibus fundi debitis ab eo praestari voluerat eidemque Mauro quaedam legaverat: cum de hereditate
fiscus quaestionem movisset, iussu procuratoris Maurus pecuniam fisco solverat: postea heres scriptus optinuerat
fiscum: alumno autem mortuo heres eius fideicommissum ab herede Mauri petebat. Placuit imperatori non videri eius
fidei commissum, sed demonstratum, unde accipere posset: et ideo heres Severi haec praestare debet.
32.28
Paulus libro singulari ad senatus consultum Tertullianum
Si fidei meae committatur, ut, quod mihi relictum fuerit supra quod capere possum, alii restituam, posse me id capere
constat.
32.29
Labeo libro secundo posteriorum a Iavoleno epitomatorum
pr. Qui concubinam habebat, ei vestem prioris concubinae utendam dederat, deinde ita legavit: "Vestem, quae eius
causa empta parata esset". Cascellius Trebatius negant ei deberi prioris concubinae causa parata, quia alia condicio
esset in uxore. Labeo id non probat, quia in eiusmodi legato non ius uxorium sequendum, sed verborum interpretatio
esset facienda idemque vel in filia vel in qualibet alia persona iuris esset. Labeonis sententia vera est.
1. Cum ita legatum esset, ut Titia uxor mea tantandem partem habeat quantulam unus heres, si non aequales partes
essent heredum, Quintus Mucius et Gallus putabant maximam partem legatam esse, quia in maiore minor quoque
inesset, Servius Ofilius minimam, quia cum heres dare damnatus esset, in potestate eius esset, quam partem daret.
Labeo hoc probat idque verum est.
2. Cum ita legatum esset: "Quanta pecunia ex hereditate Titii ad me pervenit, tantam pecuniam heres meus Seiae dato",
id legatum putat Labeo, quod acceptum in tabulis suis ex ea hereditate testator rettulisset: ceterum negat cavendum
heredi a legatario, si quid forte postea eius hereditatis nomine heres damnatus esset. Ego contra puto, quia non potest
videri pervenisse ad heredem, quod eius hereditatis nomine praestaturus esset: idem Alfenus Varus Servio placuisse
scribit, quod et verum est.
3. Si heres tibi servo generaliter legato Stichum tradiderit isque a te evictus fuisset, posse te ex testamento agere Labeo
scribit, quia non videtur heres dedisse, quod ita dederat, ut habere non possis: et hoc verum puto. Sed hoc amplius ait
debere te, priusquam iudicium accipiatur, denuntiare heredi: nam si aliter feceris, agenti ex testamento opponetur tibi
doli mali exceptio.
4. "Si Stichus et dama servi mei in potestate mea erunt cum moriar, tum Stichus et dama liberi sunto et fundum illum
sibi habento". Si alterum ex his post testamentum factum dominus alienasset vel manumisisset, neutrum liberum
futurum Labeo putat: sed Tubero eum, qui remansisset in potestate, liberum futurum et legatum habiturum putat.
Tuberonis sententiam voluntati defuncti magis puto convenire.
32.30
Labeo libro secundo posteriorum a Iavoleno epitomatorum
pr. Qui quattuor pocula oleaginea habebat, ita legavit: pocula oleaginea paria duo. Respondi unum par legatum esse,
quia non ita esset: bina paria neque ita: poculorum paria duo: idem et Trebatius.
1. Qui hortos publicos a re publica conductos habebat, eorum hortorum fructus usque ad lustrum, quo conducti essent,
Aufidio legaverat et heredem eam conductionem eorum hortorum ei dare damnaverat sinereque uti eum et frui.
Respondi heredem teneri sinere frui: hoc amplius heredem mercedem quoque hortorum rei publicae praestaturum.

