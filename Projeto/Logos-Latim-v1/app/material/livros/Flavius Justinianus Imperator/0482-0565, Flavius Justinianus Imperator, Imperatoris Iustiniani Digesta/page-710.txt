33.5.11
Iulianus libro 36 digestorum
Si Eros Seio legatus sit et Eroti fundus, deinde optio servi Maevio data fuerit isque Erotem optaverit, fundus ad solum
Seium pertinebit, quoniam aditae hereditatis tempore is solus erit, ad quem posset legatum pertinere. Nam et cum servo
communi alter ex sociis legat, idcirco ad solum socium totum legatum pertinet, quoniam die legati cedente solus est,
qui per eum servum possit adquirere.
33.5.12
Iulianus libro primo ex Minicio
Servo generaliter legato verius est omnes heredes, si eis electio data est, eundem dare debere: si non consentiant
heredes, ex testamento eos teneri.
33.5.13
Paulus libro octavo ad Plautium
pr. Si optio servi data mihi fuerit et Sticho aliquid testator sine libertate legasset, tunc sequens legatum consistit, cum
tota familia ad unum, id est Stichum recciderit, ut quasi pure legato utiliter sit legatum. Nec adversatur Catoniana, si
voluntarius heres institutus sit, quia potest ante aditam hereditatem, etiamsi statim decesserit, familia minui: quod si
necessarius heres institutus sit, sequens legatum propter Catonianam inutile est.
1. Pomponius scribit emptore hereditatis postulante, ut is, cui servi optio legata sit, optet, videndum esse, an praetor ut
id faciat cogere debeat legatarium, quemadmodum si heres institutus id postularet, quia potest per heredem id emptor
consequi: et quare non possit, non video.
33.5.14
Iavolenus libro secundo ex Cassio
Si, cum optio servi ex universa familia legata esset, heres aliquem priusquam optaretur manumisit, ad libertatem eum
interim non perducit, servum tamen quem ita manumiserit amittit, quia is aut electus legato cedit aut relictus tunc liber
ostenditur.
33.5.15
Iavolenus libro secundo epistularum
Servo sine libertate legavi, deinde optionem servorum Maevio dedi: is eundem servum optavit: quaero, an id quoque
quod legatum est ei deberetur. Respondit: non puto legatum huius servi nomine ad dominum pertinere.
33.5.16
Clementius libro 15 ad legem Iuliam et Papiam
Optione legata placet non posse ante aditam hereditatem optari et nihil agi, si optaretur.
33.5.17
Clementius libro 17 ad legem Iuliam et Papiam
Cum optio duorum servorum Titio data sit, reliqui Maevio legati sint, cessante primo in electione "reliquorum"
appellatione omnes ad Maevium pertinent.
33.5.18
Scaevola libro 13 quaestionum
Homine legato Neratius ait nihil agi repudiato Pamphilo itaque eum ipsum eligi posse.
33.5.19
Paulus libro tertio sententiarum
"Illud aut illud, utrum elegerit legatarius": nullo a legatario electo decedente eo post diem legati cedentem ad heredem
transmitti placuit.
33.5.20
Labeo libro secundo posteriorum a Iavoleno epitomatorum
Apud Aufidium libro primo rescriptum est, cum ita legatum est: "Vestimenta quae volet triclinaria sumito sibique
habeto", si is dixisset quae vellet, deinde, antequam ea sumeret, alia se velle dixisset, mutare voluntatem eum non
posse, ut alia sumeret, quia omne ius legati prima testatione, qua sumere se dixisset, consumpsit, quoniam res continuo
eius fit, simul ac si dixerit eam sumere.
33.5.21
Scaevola libro 22 digestorum
Filium et uxorem heredes scripsit, filiam exheredavit et ei legatum dedit, cum in familia nuberet, centum et, cum in
familia nupserit, his verbis: "Insuper arbitratu Semproniae matris eius mancipia decem, quae confestim post aditam
hereditatem meam a Sempronia uxore mea eligi volo: quae mancipia, cum in familiam nupserit, dari volo. Et si
antequam nupserit, aliquod ex mancipiis decesserit, tunc in locum eius arbitratu Semproniae matris eius dari volo, dum
ad eam plenus numerus perveniat. Quod si Sempronia mater eius non elegerit, tunc ipsa sibi quae volet eligat".
Quaesitum est, cum mater elegerit, an ea, quae ex his mancipiis ante nuptias adgnata sunt, ad puellam supra numerum
decem mancipiorum pertineant. Respondit, cum mancipiorum legatum in tempus nuptiarum testator transtulit, id quod
medio tempore ancillae enixae sunt ad filiam non pertinere. Idem quaesiit, ante nuptias eorundem mancipiorum fructus
et usus an ad Semproniam matrem pertineant. Respondit nihil proponi, cur ad matrem pro solido pertineant.
33.5.22

