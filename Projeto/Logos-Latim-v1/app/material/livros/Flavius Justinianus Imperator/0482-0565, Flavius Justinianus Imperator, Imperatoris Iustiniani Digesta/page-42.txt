2. Ex quaestoribus quidam solebant provincias sortiri ex senatus consulto, quod factum est Decimo Druso et Porcina
consulibus, sane non omnes quaestores provincias sortiebantur, verum excepti erant candidati principis: hi etenim solis
libris principalibus in senatu legendis vacant.
3. Hodieque optinuit indifferenter quaestores creari tam patricios quam plebeios: ingressus est enim et quasi
primordium gerendorum honorum sententiaeque in senatu dicendae.
4. Ex his, sicut dicimus, quidam sunt qui candidati principis dicebantur quique epistulas eius in senatu legunt.
1.14.0. De officio praetorum.
1.14.1
Ulpianus libro 26 ad Sabinum
Apud filium familias praetorem potest pater eius manumittere.
1.14.2
Paulus libro quarto ad Sabinum
Sed etiam ipsum apud se emancipari vel in adoptionem dari placet.
1.14.3
Ulpianus libro 38 ad Sabinum
Barbarius Philippus cum servus fugitivus esset, Romae praeturam petiit et praetor designatus est. Sed nihil ei
servitutem obstetisse ait Pomponius, quasi praetor non fuerit: atquin verum est praetura eum functum. Et tamen
videamus: si servus quamdiu latuit, dignitate praetoria functus sit, quid dicemus? Quae edixit, quae decrevit, nullius
fore momenti? An fore propter utilitatem eorum, qui apud eum egerunt vel lege vel quo alio iure? Et verum puto nihil
eorum reprobari: hoc enim humanius est: cum etiam potuit populus Romanus servo decernere hanc potestatem, sed et si
scisset servum esse, liberum effecisset. Quod ius multo magis in imperatore observandum est.
1.14.4
Ulpianus libro primo de omnibus tribunalibus
Praetor neque tutorem neque specialem iudicem ipse se dare potest.
1.15.0. De officio praefecti vigilum.
1.15.1
Paulus libro singulari de officio praefecti vigilum
Apud vetustiores incendiis arcendis triumviri praeerant, qui ab eo, quod excubias agebant nocturni dicti sunt:
interveniebant nonnumquam et aediles et tribuni plebis. Erant autem familia publica circa portam et muros disposita,
unde si opus esset evocabatur: fuerant et privatae familiae, quae incendia vel mercede vel gratia extinguerent, deinde
divus Augustus maluit per se huic rei consuli.
1.15.2
Ulpianus libro singulari de officio praefecti vigilum
Pluribus uno die incendiis exortis:
1.15.3
Paulus libro singulari de officio praefecti vigilum
pr. Nam salutem rei publicae tueri nulli magis credidit convenire nec alium sufficere ei rei, quam Caesarem. Itaque
septem cohortes oportunis locis constituit, ut binas regiones urbis unaquaeque cohors tueatur, praepositis eis tribunis et
super omnes spectabili viro qui praefectus vigilum appellatur.
1. Cognoscit praefectus vigilum de incendiariis effractoribus furibus raptoribus receptatoribus, nisi si qua tam atrox
tamque famosa persona sit, ut praefecto urbi remittatur. Et quia plerumque incendia culpa fiunt inhabitantium, aut
fustibus castigat eos qui neglegentius ignem habuerunt, aut severa interlocutione comminatus fustium castigationem
remittit.
2. Effracturae fiunt plerumque in insulis in horreisque, ubi homines pretiosissimam partem fortunarum suarum
reponunt, cum vel cella effringitur vel armarium vel arca: et custodes plerumque puniuntur, et ita divus Antoninus
Erucio claro rescripsit. Ait enim posse eum horreis effractis quaestionem habere de servis custodibus, licet in illis ipsius
imperatoris portio esset.
3. Sciendum est autem praefectum vigilum per totam noctem vigilare debere et coerrare calciatum cum hamis et
dolabris, ut curam adhibeant omnes inquilinos admonere, ne neglegentia aliqua incendii casus oriatur.
4. Praeterea ut aquam unusquisque inquilinus in cenaculo habeat, iubetur admonere.
5. Adversus capsarios quoque, qui mercede servanda in balineis vestimenta suscipiunt, iudex est constitutus, ut, si quid
in servandis vestimentis fraudulenter admiserint, ipse cognoscat.

