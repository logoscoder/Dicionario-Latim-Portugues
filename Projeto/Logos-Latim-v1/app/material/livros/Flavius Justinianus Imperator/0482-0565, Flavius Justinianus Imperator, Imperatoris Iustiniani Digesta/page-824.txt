3. Si quis eum qui in utero est praetermiserit, etiam nondum nato eo alius qui heres institutus est bonorum
possessionem contra tabulas admittere potest, quia iniquum est neque quasi scriptum posse petere bonorum
possessionem, quamdiu contra tabulas peti potest, nec contra tabulas, quamdiu non nascitur praeteritus: ut et si ante
moriatur, bonorum possessionis beneficium ad heredem transmittat. Quod maxime necessarium est in filio emancipato
scripto herede, qui nec hereditatem interim adire potest.
37.4.5
Iulianus libro 24 digestorum
Sed et si decesserint, antequam peterent bonorum possessionem, non est iniquum praetorem decernere heredibus eorum
salvum fore commodum bonorum possessionis secundum tabulas vel contra tabulas.
37.4.6
Paulus libro 41 ad edictum
pr. Si emancipatus filius nepotem procreaverit et ita decesserit, deinde avus eius, nepos ad avi bonorum possessionem
venire potest.
1. Quod si et filium et nepotem emancipaverit, vivente quidem filio nepos non veniet, post mortem autem eius ad
bonorum possessionem avi veniet.
2. Nepote quoque solo emancipato et avo mortuo, deinde patre eius, nepos praeteritus accipiet patris bonorum
possessionem, quia suus heres esset futurus patri, si potestate avi non exisset.
3. Filio emancipato si nepos retentus sit et utrique praeteriti, utrique accipient bonorum possessionem.
4. Si filius emancipatus in adoptiva familia nepotem sustulerit, ne nepos quidem ad bonorum possessionem avi
naturalis veniet. Sed et si emancipatus filius procreatis nepotibus in adoptionem se dederit, ut eum filii sequantur, idem
erit. Plane si is, qui apud adoptivum avum procreatus est, emancipatus sit, veniet ad bonorum possessionem avi
naturalis. Adoptio tamdiu nocet, quamdiu quis in familia aliena sit. Ceterum emancipatus ad bonorum possessionem
parentium naturalium venit, sed emancipatus vivis eis, non etiam post mortem eorum: hoc enim verius est post mortem
eorum emancipatum non admitti.
37.4.7
Gaius libro 14 ad edictum provinciale
Si retentus fuerit in potestate nepos filio emancipato, admittitur nepos vivo avo ad patris bonorum possessionem.
37.4.8
Ulpianus libro 40 ad edictum
pr. Non putavit praetor exheredatione notatos et remotos ad contra tabulas bonorum possessionem admittendos, sicuti
nec iure civili testamenta parentium turbant: sane si velint inofficiosi querellam instituere, est in ipsorum arbitrio.
1. Aliqua parte tabularum exheredem scribi non sufficit, sed eo gradu, contra quem petitur bonorum possessio. Unde si
a primo gradu exheredatus sit filius, a secundo praeteritus et primo gradu scripti non petierint bonorum possessionem,
poterit contra tabulas accipere bonorum possessionem.
2. Non quaevis exheredatio summovet filium a contra tabulas bonorum possessione, sed quae rite facta est.
3. Si ab uno ex heredibus sit filius exheredatus, Marcellus libro nono digestorum scribit filium non videri exheredatum:
idcirco contra tabulas bonorum possessionem peti posse contra utrumque heredem.
4. Si exheredatus sit filius et institutus, optinente eo gradu, in quo institutus est, puto commisso edicto ab alio filio
contra tabulas eum bonorum possessionem petere posse.
5. A primo gradu praeteritus est filius, a secundo exheredatus. Si in primo gradu scripti non sint in rebus humanis
mortis tempore testatoris, dicendum est contra tabulas bonorum possessionem praeteritum petere non posse: hereditas
enim in secundo gradu versatur, non in primo, ex quo neque adiri hereditas neque bonorum possessio peti potest. Sed si
post mortem testatoris decesserint heredes scripti, idem Marcellus putat contra tabulas bonorum possessionem semel
natam competere. Sed et si defecerit condicio institutionis, adhuc tantundem dicit praeteritum ab eo gradu filium contra
tabulas bonorum possessionem petiturum. Idem scribit et si postumus, qui institutus fuit, non fuerit natus: nam adhuc
contra tabulas bonorum possessionem competere filio Marcellus ait.
6. Si quis sua manu se exheredem scripsit, an contra tabulas bonorum possessionem possit accipere, videamus. Et
Marcellus libro nono digestorum nocere ei hanc exheredationem ait, quia senatus hoc pro non scripto non facit, quod
contra eum est.
7. Si quis emancipatum filium exheredaverit eumque postea adrogaverit, Papinianus libro duodecimo quaestionum ait
iura naturalia in eo praevalere: idcirco exheredationem nocere.
8. Sed in extraneo Marcelli sententiam probat, ut exheredatio ei adrogato postea non noceat.
9. Postliminio autem reverso filio dicendum est exheredationem ante factam nocere.
10. Si filium in adoptiva familia constitutum pater naturalis exheredaverit, deinde sit filius emancipatus, nocebit ei
exheredatio.
11. In adoptionem datos filios non summoveri praetor voluit, modo heredes instituti sint, et hoc iustissime eum fecisse
Labeo ait: nec enim in totum extranei sunt. Ergo si fuerunt heredes scripti, accipient contra tabulas bonorum
possessionem, sed ipsi soli non committent edictum, nisi fuerit alius praeteritus ex liberis qui solent committere

