Iulianus libro tertio ad Urseium Ferocem
Eumque cum aedili, si id non iure fecisset, habiturum actionem legis aquiliae: aut certe cum venditore ex empto
agendum esse, ut is actiones suas, quas cum aedile habuisset, ei praestaret.
18.6.15
Paulus libro tertio epitomarum Alfeni digestorum
pr. Quod si neque traditi essent neque emptor in mora fuisset quo minus traderentur, venditoris periculum erit.
1. Materia empta si furto perisset, postquam tradita esset, emptoris esse periculo respondit, si minus, venditoris: videri
autem trabes traditas, quas emptor signasset.
18.6.16
Gaius libro secundo cottidianarum rerum
Si vina quae in doliis erunt venierint eaque, antequam ab emptore tollerentur, sua natura corrupta fuerint, si quidem de
bonitate eorum adfirmavit venditor, tenebitur emptori: quod si nihil adfirmavit, emptoris erit periculum, quia sive non
degustavit sive degustando male probavit, de se queri debet. Plane si, cum intellegeret venditor non duraturam
bonitatem eorum usque ad in eum diem quo tolli deberent, non admonuit emptorem, tenebitur ei, quanti eius interesset
admonitum fuisse.
18.6.17
Iavolenus libro septimo ex Cassio
Servi emptor si eum conductum rogavit, donec pretium solveret, nihil per eum servum adquirere poterit, quoniam non
videtur traditus is, cuius possessio per locationem retinetur a venditore. Periculum eius servi ad emptorem pertinet,
quod tamen sine dolo venditoris intervenerit.
18.6.18
Pomponius libro 31 ad Quintum Mucium
Illud sciendum est, cum moram emptor adhibere coepit, iam non culpam, sed dolum malum tantum praestandum a
venditore. Quod si per venditorem et emptorem mora fuerit, Labeo quidem scribit emptori potius nocere quam
venditori moram adhibitam, sed videndum est, ne posterior mora damnosa ei sit. Quid enim si interpellavero
venditorem et non dederit id quod emeram, deinde postea offerente illo ego non acceperim? Sane hoc casu nocere mihi
deberet. Sed si per emptorem mora fuisset, deinde, cum omnia in integro essent, venditor moram adhibuerit, cum posset
se exsolvere, aequum est posteriorem moram venditori nocere.
18.6.19
Papinianus libro tertio responsorum
pr. Habitationum oneribus morte libertorum finitis emptor domus ob eam causam venditori non tenebitur, si nihil aliud
convenit, quam ut habitationes secundum defuncti voluntatem super pretium libertis praestarentur.
1. Ante pretium solutum dominii quaestione mota pretium emptor solvere non cogetur, nisi fideiussores idonei a
venditore eius evictionis offerantur.
18.6.20
Hermogenianus libro secundo iuris epitomarum
Venditori si emptor in pretio solvendo moram fecerit, usuras dumtaxat praestabit, non omne omnino, quod venditor
mora non facta consequi potuit, veluti si negotiator fuit et pretio soluto ex mercibus plus quam ex usuris quaerere
potuit.
18.7.0. De servis exportandis: vel si ita mancipium venierit ut manumittatur vel contra.
18.7.1
Ulpianus libro 32 ad edictum
Si fuerit distractus servus, ne aliquo loci moretur, qui vendidit in ea condicione est, ut possit legem remittere, ipse
Romae retinere. Quod et Papinianus libro tertio respondit: propter domini enim, inquit, securitatem custoditur lex, ne
periculum subeat.
18.7.2
Marcianus libro secundo publicorum
Exportandus si venierit ab Italia, in provincia morari potest, nisi specialiter prohibitum fuerit.
18.7.3
Paulus libro 50 ad edictum
Si quis hac lege veniit, ut intra certum tempus manumittatur: si non sit manumissus, liber fit, si tamen is qui vendidit in
eadem voluntate perseveret: heredis voluntatem non esse exquirendam.
18.7.4
Marcellus libro 24 digestorum

