35 NOV. L ~ APPELLATIONES EX QUINQUE PROVINCIIS CARIA ET CYPRO CYCLADIBUS INSULIS
ET MYSIA ET SCYTHIA APUD QUEM OPORTEAT EXAMINARI. ( AD 537 )
36
( R. Schoell & G. Kroll, Corpus Iuris Civilis, III, Novellae, Berlin, 1954 ).
~ Text submitted by the Dr. Ingo Maier ~

Imp. Iustinianus Aug. Bono quaestori Iustiniano exercitus.
Scimus pridem sacram facientes constitutionem, secundum quam tuae gloriae tradidimus quinque has provincias,
Cariam et Cyprum et in circuitu positas insulas, insuper et Mysiam ac Scythiam, ad constituendum eas sub tua gloria,
adicientes et sub appellatione factas causas per memoratas provincias nequaquam ad gloriosissimos nostros praefectos,
sed ad tuam remitti magnificentiam. Quia igitur multi adierunt nos ex Caria et Rodo et Cypro difficultatem patientes et
dicentes cogi se frequenter hiemis tempore venire ad Scythiam et Mysiam, ubi degis, et ibi appellationes forte neque
pro magnis pecuniis exerceri, et periclitari etiam maria transeuntes longa et venire ad provincias a barbaris inquietatas,
propterea perspeximus hanc legem scribere ad tuam gloriam: ut ex Scythia quidem et Mysia causas tamquam ex vicinis
existentes tua celsitudo secundum se audiat, aliarum vero, hoc est ex Caria et praedictis insulis et Cypro (si ab initio
ipsae apud gloriosissimos nostros praefectos exercebantur, ex sacra iussione nostra traditae provinciae iudici), si
quidem affueris huic regiae civitati, etiam eas apud te moveri et examinari una cum gloriosissimo quaestore sacri nostri
palatii in sacro auditorio, sicut super appellationibus posita lex explanat ;
1. si autem ipse in Mysia et Scythia commoraris, locum implenti tuum in hac felici civitate deferri appellationes,
omnino tamen residente eo una cum gloriosissimo nostro quaestore audire negotium secundum talium examinationum
schema, et non homines sustinere praedictas difficultates, sed ab eis communiter secundum quod prius a nobis dictum
est iudicari, eo quod placuit nobis ita ordinare legem, ut cum plurima et maiori subtilitate et auctoritate negotia
exerceantur.
2. Si vero ipse dederis iudicem in memoratis superius provinciis, qui locum optineat tuum in civitate felicissima
audiet, secundum quod et gloriosissimis praefectis solitum est. Si vero incohari apud tuam gloriam contingat litem hic
forsan inventam, deinde in medio propter militares expensas proficisci, eam sine dilatione compleri apud eum qui tuum
optinet locum, sicut eam ipse audiebas. Si autem ab initio non apud gloriosissimos praefectos appellatio ex aliquibus
provinciis remittebatur, sed in aliud forum, antiquitatem penitus non novamus.
<Epilogus.> Quae igitur placuerunt nobis et per hanc sacram declarata sunt legem, tua gloria operi effectuique
contradere et in perpetuum servare festinet.
Dat. kal. Sept. CP. imp. Iustiniani pp. Aug. anno XI. p. c. Belisarii v. c. anno secundo.

? Sources : Authent. XLIX ; Epit. Theod. 50 ; Athan. 7, 4.

