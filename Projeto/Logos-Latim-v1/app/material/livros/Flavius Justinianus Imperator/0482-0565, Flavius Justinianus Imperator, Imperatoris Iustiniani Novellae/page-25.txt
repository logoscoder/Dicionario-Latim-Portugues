13 NOV. XXIII ~ DE APPELLATIONIBUS ET INTRA QUAE TEMPORA DEBEAT APPELLARI. ( AD
536 )
14
( R. Schoell & G. Kroll, Corpus Iuris Civilis, III, Novellae, Berlin, 1954 ).
~ Text submitted by the Dr. Ingo Maier ~

Imp. Iustiniauus Aug. Triboniano illustri magistro officiorum et quaestori sacri palatii.
<Praefatio.> Anteriorum legum acerbitati plurima remedia imponentes et maxime hoc circa appellationes facientes
et in praesenti ad huiusmodi beneficium pervenire duximus esse necessarium. Antiquitati etenim cautum erat ut, si quis
per se litem exercuerit et fuerit condemnatus, intra duos dies tantummodo licentiam appellationis haberet; sin autem per
procuratorem causa ventilata sit, et in triduum proximum eam extendi. Ex rerum autem experientia invenimus hoc satis
esse damnosum: plures enim homines ignaros legum subtilitatis et putantes in triduum esse provocationes porrigendas
in promptum periculum incidisse et biduo transacto causas perdidisse. Unde necessarium duximus huiusmodi rei
competenter mederi.
CAPUT I.
Et sancimus omnes appellationes, sive per se sive per procuratores seu per defensores vel curatores et tutores
ventilentur, posse intra decem dierum spatium a recitatione sententiae numerandum iudicibus ab his quorum interest
offerri, sive magni sive minores sunt (excepta videlicet sublimissima praetoriana praefectura): ut liceat homini intra id
spatium plenissime deliberare, sive appellandum ei sit sive quiescendum, ne timore instante opus appellatorium
frequentetur, sed sit omnibus inspectionis copia, quae et indiscussos hominum calores potest refrenare.
CAPUT II.
Ad hoc sancimus, si quando lis speratur in nostrum inferri consistorium, si forte contigerit imperatoriam maiestatem
occupatam publicis causis ex mundanis provisionibus non posse convocare patres, quatenus causa agitetur, non ex hoc
litem periclitari. Quod enim vitium est litigantium, si culmen imperatorium occupetur? vel quis tantae est auctoritatis,
ut nolentem principem possit ad convocandos patres ceterosque proceres coartare? Sed si quid tale evenerit, causa
intacta permaneat, donec imperator monitus sua sponte et convocari proceres iusserit et litem inferri patiatur et omnia
secundum morem procedere.
CAPUT III.
Illud etiam in tertio capitulo disponendum est, quod antiquitas bene statuit, novitas autem neglexit. Cum enim
veneranda vetustatis auctoritas ita magistratus digessit, ut alii maiores, alii medii, alii minores sint, et appellationes a
minoribus iudicibus non solum ad maximos iudices remitterentur, sed ad spectabilium iudicum tribunal quatenus et ipsi
sacro auditorio adbihito litem exercerent, novitas autem hoc dereliquit: evenit, ut super minimis causis maximi nostri
iudices inquietentur et homines propter minimas causas magnis fatigentur dispendiis, ut forsitan totius litis aestimatio
ad sumptus iudiciales non sufficeret. Ideoque sancimus, si quando ex Aegyptiaco tractu vel adiuncta ei utroque Libya
provocatio speratur usque ad decem librarum auri quantitatem, non in hanc regiam urbem eam venire, sed ad
praefectum augustalem, qui audiat et causam dirimat vice sacri cognitoris, nulla ei post definitivam sententiam
appellatione porrigenda. Similique modo quoties in Asiana diocesi vel Pontica tale aliquid emerserit usque ad
praedictam quantitatem decem librarum auri, appellationes ad viros spectabiles, comites forte vel proconsules vel
praetores vel moderatores, quibus specialiter easdem lites peragendas deputavimus, remittantur, quatenus et hi ad
similitudinem praefecti augustalis vice sacri cognitoris intercedant et causas sine spe quidem appellationis, dei tamen et
legum timore perferant decidendas. Orientalem autem tractum causas appellatione suspensas et usque ad decem
librarum auri quantitatem limitatas ad virum spectabilem comitem Orientis mittere simili modo audientiam et finem eis
impositurum.
CAPUT IV.
Illo videlicet observando, ut viri spectabiles iudices non ad alios eadem spectabilitate decoratos iudices suas
transmittant appellationes in litibus quantaecumque quantitatis, cum non oporteat ad compares iudices appellationes
referri, sed a minore iudicio in maius tribunal ascendere. Sed ad illustrissimam praefecturam illorum appellationes,
cuiuscumque sint quantitatis, ut dictum est, dirigantur, qui una cum viro excelso pro tempore quaestore eas dirimat;
utroque officio subministrante, id est tam ex sacris scriniis more solito quam praefectorio. Ita tamen haec sancimus, ut
nec a ducibus vel aliis spectabilibus iudicibus, quibus forte, etsi privati sint, imperialis maiestas causas iniunxerit,
appellatio ad memoratos spectabiles iudices currat, ne causa non gradatim procedere, sed perperam videatur: sed a
praesidibus quidem provinciarum et iudicibus a nobis datis, si non sint spectabiles iudices, intra memoratam
quantitatem referetur. Si autem vel illustres sint dati a nobis iudices quibus apices dignitatum super spectabilitatem
sunt, vel duces qui omnimodo spectabilitate sunt decorati, vel hi qui a principe delegati sunt spectabilem habeant

