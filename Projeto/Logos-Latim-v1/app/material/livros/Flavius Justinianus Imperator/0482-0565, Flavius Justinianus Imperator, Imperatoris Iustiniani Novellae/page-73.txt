59 NOV. CIV ~ <DE PRAETORE SICILIAE.>. ( AD 537 )
60
( R. Schoell & G. Kroll, Corpus Iuris Civilis, III, Novellae, Berlin, 1954 ).
~ Text submitted by the Dr. Ingo Maier ~

Imp. Iustinianus Aug. Triboniano quaestori sacri palatii.
Tua cognoscit sublimitas utpote operi quaestorio praeposita et nostri consilii particeps constituta, quod Siciliae
provinciae secundum instar antiquitatis praetorem praefecimus, eius ut gubernatione omnia privata peragantur et
militares expensae procurentur. Nam publicas eiusdem insulae functiones sub iurisdictione viri excellentissimi comitis
sacri patrimonii per Italiam esse antiqua consuetudo tradidit, cuius auctoritate tam exactio quam illatio earum
procederet. 1. Sed quia lites in tanta provincia moveri necesse est, volumus ut, si quando appellatum fuerit a praetore
vel a duce vel ab aliquo iudice eiusdem insulae, appellationes omnes ad tuum fastigium tuamque sedem remittantur, et
ipse merita earum more consultationis discutias et ad nostram referas scientiam, quatenus tua nobis cognita dispositione
ex nostra auctoritate lis dirimatur, neque ad anteriorem Romam neque ad alium iudicem huius regiae civitatis eatur, sed
ipse vice sacri cognitoris audias et litem dirimas. 2. Et non solum haec tuam iurisdictionem respicere decernimus, sed
etiam si quid aliud civile ordinatur quod confirmatione indigeat, id est pro defensoribus vel patribus civitatum
decretum, [nam] id quoque ad tuam sedem remitti, ut per tuam sententiam nostramque auctoritatem roboretur: quia
semper Sicilia quasi peculiare aliquid commodum imperatoribus accessit, et oportet res civiles, cum aliquam habuerint
dubitationem, nostri quaestoris iudicio dirimi, quod accipere a tua sublimitate censemus, quam nos proveximus, quam
legitimo operi praeposuimus, cuius opere atque industria omnis legum ambiguitas, omnis latitudo in praesentem
concordiam et pulchram brevitatem pervenit.
3. Quae igitur per hanc divinam legem nostra decrevit aeternitas, tua sublimitas sciens praeceptionibus suis
admoneat Sicilienses iudices, quatenus sciant, cui debeant causas appellatione suspensas referre, ut per tuas tuorumque
successorum suggestiones omnia nobis manifestentur et videamur per semetipsos easdem causas peragere. Esse enim
non indignum putavimus, <ut> Siciliam nostrum quodammodo peculium constitutum nostrorum particeps consiliorum
quaestor sub iurisdictione sua suscipiat.
<Dat. *** Dec. imp. dn. Iustiniani pp. Aug. anno XI. p. c. Belisarii v. c. anno II.>

? Source : Authent. LXIII.

