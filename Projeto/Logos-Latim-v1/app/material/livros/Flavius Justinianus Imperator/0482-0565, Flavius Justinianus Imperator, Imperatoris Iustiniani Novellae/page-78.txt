65 NOV. CXLI ~ EDICTUM IUSTINIANI AD CONSTANTINOPOLITANOS DE LUXURIANTIBUS
CONTRA NATURAM ( AD 559 )
66
( R. Schoell & G. Kroll, Corpus Iuris Civilis, III, Berlin, 1954 ).
~ Text translated of the Greek ~

Praefatio. Cum semper omnes clementia et benignitate dei indigemus, tum maxime nunc, ubi propter multitudinem
peccatorum nostrorum multis eum modis iratum reddidimus. Atque minatus est quidem et ostendit, quibus suppliciis
secundum peccata nostra digni essemus : tamen clementer egit iramque reiecit paenitentiam nostram expectans, ut qui
nolit mortem nostram peccatorum, sed conversionem et vitam. Itaque non par est omnino nos contemnere copias
benignitatis et patientiae et indulgentiae clementis dei, ne per durum et a paenitentia alienum cor nostrum ipsi nobis
accumulemus iram in die irae, sed omnes quidem improbis studiis et actionibus abstinere, maxime vero eos qui in
abominabili et merito exosa deo actione impia computruerunt : loquimur autem de stupro masculorum, quod multi
nefarie committunt mares cum maribus turpitudinem perpetrantes.
1. Scimus enim ex sacris scripturis edocti, quale deus iustum supplicium iis qui Sodomis olim habitarunt, propter
hunc in commixtione furorem intulerit, adeo ut in hunc usque diem regio illa inextincto igni ardeat, cum deus per hoc
nos erudiat, ut impiam istam actionem aversemur. Rursum scimus, qualia de his talibus sanctus apostolus dicat, et
qualia rei publicae leges praecipiant. Itaque omnes timori dei intenti abstinere debent impia et nefaria actione, quae ne a
brutis quidem animalibus invenitur commissa ; et qui quidem nullius eiusmodi rei sibi conscii sunt, in futurum quoque
tempus sibi caveant, qui autem hoc affectu iam computruerunt, non solum in posterum ab eo desistant, sed etiam
meritam paenitentiam agant et deo se submittant, et beatissimo patriarchae morbum denuntient et sanationis rationem
accipiant, et secundum id quod scriptum est fructum ferant paenitentiae, ut clemens deus pro copia misericordiae suae
nos quoque clementia sua dignetur, et omnes ei gratias agamus pro eorum qui paenitentiam agunt salute : quos nunc
quoque magistratus persequi iussimus deum conciliantes, qui merito nobis irascitur. Et nunc quidem ad sacrorum
dierum religionem respicientes benignum deum rogamus, ut qui in tali impiae huius actionis coeno volutantur, ita ad
paenitendum agantur, ut alia rei persequendae occasio nobis non iam praebeatur. Denuntiamus autem omnibus deinceps
qui eiusmodi alicuius peccati sibi conscii sunt, nisi et peccare desierint et se ipsi beatissimo patriarchae deferentes
propriae saluti prospexerint, pro impiis eiusmodi actionibus deum intra sanctos dies festos placantes, acerbiores sibi
poenas arcessituros esse, quippe qui nulla in posterum venia digni sint. Neque enim remittetur neque neglegetur rei
inquisitio et emendatio adversus eos qui intra sanctos dies festos se non detulerint, vel etiam in eadem impia actione
perseveraverint : ne per neglegentiam hac in re commissam deum contra nos irritemus, si actionem tam impiam et
prohibitam praetermittamus quaeque idonea sit ad bonum deum in omnium perniciem irritandum.
Proponatur Constantinopolitanis civibus nostris.
Dat. id. Mart. CP. <imp.> dn. Iustiniani pp. Aug. anno XXXII. post cons. Basilii vc. anno XVIII.

? Source : Epit. Theod. 141.

