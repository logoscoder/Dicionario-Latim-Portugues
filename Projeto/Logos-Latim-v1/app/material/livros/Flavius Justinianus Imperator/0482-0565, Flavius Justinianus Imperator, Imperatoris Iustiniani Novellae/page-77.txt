63 NOV. CXIV ~ UT DIVINAE IUSSIONES SUBSCRIPTIONEM HABEANT GLORIOSI QUAESTORIS.
( AD 541 )
64
( R. Schoell & G. Kroll, Corpus Iuris Civilis, III, Novellae, Berlin, 1954 ).
~ Text submitted by the Dr. Ingo Maier ~

Imp. Iustinianus Aug. Theodoto pp.
<Praefatio.> Nostrae serenitatis sollicitudo remediis invigilat subiectorum, nec cessamus inquirere, si quid sit in
nostra republica corrigendum: ideo namque voluntarios labores adpetimus, ut quietem aliis praeparemus. Unde ad
universorum utilitatem pertinere perspeximus, si sacras etiam iussiones cum competenti iubeamus cautela procedere, ne
aliquibus liceat eas pro sua voluntate conficere.
CAPUT I.
Nam praesenti lege decernimus nullam divinam iussionem neque per viri magnifici quaestoris adiutores neque per
aliam cuiuslibet militiae aut dignitatis aut officii personam cuicumque iudici confectam a quolibet suscipi cognitore, cui
magnifici viri quaestoris adnotatio subiecta non fuerit, qua contineatur et inter quos et ad quem iudicem vel per quam
fuerit directa personam, quatenus omni posthac ambiguitate submota nulla cuilibet excusationis relinquatur occasio;
scientibus iudicibus vel administratoribus universis, quod si in quolibet negotio sacram susceperint iussionem, nisi cui
viri magnifici quaestoris fuerit subiecta notatio, multa viginti librarum auri ***, et officium eorum simili poena
plectetur. 1. Quibus iubemus, si qua ad eos iussio talis advenerit, mox ad praedictum virum magnificum quaestorem
referre, aut cum illo qui haec ingerit destinare, ut in eum vindicta procedat quam in falsarios iura nostra constituunt,
Theodote parens karissime atque amantissime. Quam legem perpetuo valituram celsitudo tua ad universorum faciat
pervenire notitiam.
Dat. kal. Nov. CP. <imp> dn. Iustiniani pp. Aug. anno XV. Basilio vc. cons.

? Sources : Authent. CIX ; Coll. VIII, tit. 10 ; Epit. Theod. 114 ; Athan. 22, 6 ; Iulian. const. CXXXI.

