19 NOV. XXVI ~ DE PRAETORE THRACIAE. ( AD 535 )
20
( R. Schoell & G. Kroll, Corpus Iuris Civilis, III, Novellae, Berlin, 1954 ).
~ Text submitted by the Dr. Ingo Maier ~

Imp. Iustinianus Aug. Iohanni pp. secundo.
<Praefatio.> Illud indubitatum est quia, si quis Thracum nominaverit regionem, mox simul aggreditur menti et
quaedam fortitudo et militaris multitudinis atque bellorum pugnaeque cogitatio: haec enim in genere et patria illius
provinciae sunt. Ideoque nobis primitus cogitatio facta est etiam quae in illis sunt locis statuere, et nunc super his quae
iam cogitavimus praesentem ponimus legem. In Longo enim Muro duos quosdam sedere vicarios et nominari novimus
universi, alium quidem militarium praesedentem ordinum plurimorumque in illo loco exercituum, alium vero civilibus
superesse causis: ambo autem isti complent alius quidem gloriosissimorum praefectorum illic officium, alius autem
fortissimorum magistrorum militum, concordant autem numquam adinvicem, sed fiscus quidem singulis et annonas
ministrat et aliud impendit solacium, illi autem unam habent perpetuam et infinitam actionem litigandi inter alterutros
inmortaliter.
CAPUT I.
Placuit igitur nobis habere recte hoc, quod etiam in aliis fecimus nationibus licet non ita bellicis nec militari
munitione indigentibus, hoc et hic agere, et harum quoque administrationum utramque in idem contrahere, non alterum
quidem in civilibus, alterum vero in militaribus esse negotiis et solis praesedere, sed unam administrationem instituere
loco honestam quandam et reverentia dignam, quae similiter civilium ibi causarum curam habebit et pro militantium
disciplina cogitabit. Provinciae namque iudex in aliis quibusdam locis positus vix illis sufficiet, 1. murorum vero
horum custodia et circa loca illa gubernatio <et> disciplina atque ducatus eget aliquo viro bono et qui ad utrumque
opportunus existat, milites ordinare et legibus praeesse. Sed quod nomen huic competens ex antiquitate donemus, aut
qualem sumentes appellationem cingulum hoc habentem nominemus? an certe non hoc ipso manifestum est, quia etiam
iste praetor nominabitur, nostrae pietatis cognomen accipiens, sicut Pisidiae iudex et Lycaoniae praesul nominatus et
factus est a nobis? Si enim praetor Romanorum dux simul et legislator hoc in suo cingulo habebat officium,
indubitatum est quia decentissimum erit praetoris nomen huius administrationis appellationi. Militum etenim praeerit
multitudini, privatos autem non paucos subiectos habebit, quibus ex nostris legibus iudicabit. Et egent in locis illis viro
bono et quae civilia et quae bellica sunt. Nam et priscis temporibus semper aliqui viri militares in maximis dignitatibus
constituti et exercitibus praeerant et aliis omnibus praebebant auxilium, licet non milites aliqui, sed tamen privati
essent. Incursiones enim barbarorum non mediocri egent rebellione. Oportet autem eis delegari ut cum legibus ipsi
praesint exercitui, tamquam multa sit differentia disciplinae et indisciplinationis: et omnibus est apertum quia militaris
quidem manus, si sola sit in semet ipsa, asperior est quam decet, civilis autem, nisi cum militaribus misceatur,
mediocritate erit inferior, ex utroque vero in idem convenire, hoc perfectissimum et sufficiens est ad bellum simul et
pacem.
CAPUT II.
Ergo et haec administratio coniungatur, et praetor iste Iustinianus in Thracia vocetur, honor autem ei a nobis erit
codicilli procedentes hinc secundum reliquorum spectabilium iudicum figuram et quaedam insignia imperialia modum
explanantia quo regat administrationem, quae priores nostri mandata principis appellabant, cum quibus ad provinciam
egredientes qui administrationes sortiebantur quod agendum erat inde sumebant. Et causa servabatur bene, erantque
praetores probabiles in multis nostri imperii gentibus et maxime hesperiarum, ex quibus Romani procedentes et
septentrionem ut ita dicatur omnem et meridiem et orientis plurima tenuerunt. Quaecumque igitur in lege a nobis
dudum prolata scripta sunt de administrationibus, et quaecumque de Pisidiae et Lycaoniae disputavimus praetore, ut
gratis quidem hinc ordinentur, gratis autem eos oporteat se collatoribus exhibere nostris, omnibus manifesta sunt: in
totam namque dicionem processit lex et omnibus iam facta manifestissima est. Cui etiam iusiurandum inscriptum est,
secundum quod competat nostros iudices suscipientes administrationes suam animam consecrare deo et custodire
nostros subiectos sub aequitate atque iustitia, ab omni remotos turpi lucro et inimicitiis atque gratia.
1. Officiales autem ei ministrabunt non amplius centum, et habebit quidem civilis cinguli codicillos, habebit autem
et <militaris. Et aderit quidem ei et ad responsum propter ibi> constitutum exercitum; habebit autem licentiam et
imperare eis et quae utilia sunt rei publicae cum eis efficere et agere.
2. Exactio vero circa loca illa fiscalium functionum et ipsum et officium respiciet ipsius: praetorianumque officium
omne vocabitur, et hic datis militabit probatoriis ex sacro epistolarum scrinio procedentibus, ex quo et vicarianum
dudum percipiebat offcium huiusmodi probatorias.

