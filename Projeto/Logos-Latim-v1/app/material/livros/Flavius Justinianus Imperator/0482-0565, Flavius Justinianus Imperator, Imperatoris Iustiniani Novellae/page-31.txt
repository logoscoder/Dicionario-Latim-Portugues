2. Et odio quidem habeat simul et puniat adulterium universum, et ante illud homicidium, et quicquid vehementius
est virginum raptus. Et violentos, si quidem inmedicabiliter aegrotant, etiam omnino torqueat; si vero mediocriter, ad
meliora convertat. Erubescat autem violentorum nullum, licet idoneus sit, licet qualibet decoratus dignitate maiori.
Propterea enim ex nobilioribus eum ordinibus destinamus, ut ex auctoritate sui habeat nullum respicere alium nisi nos
et legem, et iudicet quidem secundum illas, subiectos autem coaptet secundum eas conversari.
CAPUT III.
Et neque neglegat neque laedat, ut non aliqui ex provincia cui praesidet deserant quidem provinciam propter
iniustitias quae ibi fiunt, frequenter autem nos adeant. Sed ipse iudex sit prius horum quae denuntiantur, et haec
determinet semperque memor sit traditi sibi a nobis honoris, et sic utatur iudiciariis laboribus, ut laudabilis ei et sine
reatu fiat administratio: illud aperte sciens quia, si quidem aliquis venerit ad nos non insinuans ei proprias passiones et
operiens utrum mereatur quae iusta sunt, hunc ei remittimus responsum ei praebentes nullum; si vero denuntiaverit,
deinde quae iusta sunt non adeptus ad nos recurrerit, tunc nos non illi, sed administrationem habenti iudices erimus. Et
sicut illi maiorem fecimus honorem, ita et si invenerimus neglegentem et traditis desidiose utentem auxiliabimur
legibus et competenter eum castigabimus: et sicut ille neque nostra verba neque leges neque cinguli erubuit figuram, sic
neque nos eum erubescimus, sed obviamus ei secundum modum quo turpiter administrationis utitur rebus; et sive
manibus non puris eum utentem capiamus vel ad aliquam passionem respicientem aut nostras transgredientem leges,
nos ei secundum leges inferimus ultiones. Neque enim pecuniis pepercimus nec alteri omnium, ut subiectos
liberaremus.
CAPUT IV.
Oportet quoque eum et civitatum ornatui providere: et primum quidem seditione liberare sub se positas civitates,
aequitatem ubique servantem, et ut nihil subiectis desit, omnem ponere providentiam.
1. Sed nec opera civitatum neglegere, quatenus neque secundum hoc minuantur neque aquaeductus neque pontium
transitus neque murorum cautela neque itinerum diligentia, sed omnia corrigere et ad nos nuntiare, quatenus alia
quidem ex civilibus quaestibus, alia vero ex nobis valeat reparare.
2. Cavere autem illic venientes a iudicibus executores, ne licentia sit eis nostros subiectos in aliquo aut laedere aut
onerare, neque haec videlicet consueta circumferre praecepta, quae pridem ex tuis procedebant sedibus vastantia sub
mediocritate viventes et praecipientia aliquando quidem murorum instructiones, aliquando autem itinerum diligentias,
aliquando vero imaginum pontiumque et portuum et formarum et thermarum renovationes et locorum quasi publicorum
ablationes, aedificiorum quoque tamquam non opportuno loco fabricatorum subversiones, et alia horum adhuc peiora
ad calumniam. Sed ipse quidem huius faciet providentiam agens universa sine damno. Si vero perspexerimus nos
maiori etiam inspectione egere causam, sacra pragmatica utimur forma, quam videlicet etiam ad tuum culmen, si
perspexerimus, dirigemus, secundum quam praecipiemus etiam alio cuipiam hanc facere inquisitionem. Sic respirabunt
aliquando subiecti, sic florebunt denuo civitates augmentumque habitantibus eas plurimum fiet, et non patrias deserunt
velut aliquid terribilium propter iudicum nequitiam habitare in propriis formidantes.
CAPUT V.
Oportet autem tuam celsitudinem scire cingulum hoc unum de cetero et non duplex esse, ideoque quae fiscus dabat
prius utrique administrationi, haec secundum subiectam descriptionem huic sacrae nostrae legi dabis ei et qui circa eum
sunt et eius officio, sicut hactenus dabatur.
1. Fiscaliumque exactio et ipsi imminebit et oboedientibus ei praetorianis officialibus; et insignia utriusque habebit
cinguli, et quamvis iam militaris sit, attamen et in argenteo vehiculo portabitur praecedetque proxima (consularis
namque est etiam hoc signum administrationis) fascesque similiter eum praecedent, procurabitque etiam militaris
manus universa in provincia collocata, cui curae erit et latrocinia abscidere et laesis ferre solacium et temperatos
nostros subiectos inter alterutros facere.
2. Sed neque vicaneis permittat adversus publica resultare tributa. Inter spectabiles administrationes autem haec
quoque deputabitur, licet forsitan suscipiens eam dignitatis sit potioris. Administratores enim erunt tales quales nos
opportunos esse ad cingulum iudicaverimus, ipsam autem administrationem competens est inter spectabiles numerari,
sicut proconsules et Orientis comes et Galatiae et Phrygiae sunt :
3. ut et audiat causas in provincia sua et pecuniarias et criminales et pro libertate, sicut etiam omnes magistratus. Et
appellationes, quae contra sententias eius fiunt, examinabunt hic secundum antiquam consuetudinem qui super
spectabilibus hoc agebant, gloriosissimi sacrorum nostrorum praetoriorum praefecti et gloriosissimus quaestor (hoc
quod olim est traditum), eo quod civiliora administrationis huius iam facta sunt, permixta legibus, quas videlicet etiam
ipsis armis praeesse volumus
.
CAPUT VI.

