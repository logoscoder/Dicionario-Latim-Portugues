39 NOV. LXII ~ DE SENATORIBUS. ( AD 537 )
40
( R. Schoell & G. Kroll, Corpus Iuris Civilis, III, Novellae, Berlin, 1954 ).
~ Text submitted by the Dr. Ingo Maier ~

Imp. Iustinianus Aug. Iohanni pp. <II.>
<Praefatio.> Antiquissimis temporibus Romani senatus auctoritas tanto vigore potestatis effulsit, ut eius
gubernatione domi forisque habita iugo Romano omnis mundus subiceretur, non solum ad ortus solis et occasus, sed
etiam in utrumque latus orbis terrae Romana dicione propagata: communi etenim senatus consilio omnia agebantur.
1. Postea vero quam ad maiestatem imperatoriam ius populi Romani et senatus felicitate reipublicae translatum est,
evenit ut ii, quos ipsi elegerint et administrationibus praeposuerint, omnia facerent quae vox imperialis eis iniunxisset,
et militiae sub eis constituerentur et cetera eorum dispositionibus oboedirent, reliquis senatoribus in quiete degentibus,
et posteaquam administratores causas sibi mandatas deposuerint, in principali maneat voluntate, utrum velit eos
laborioso cingulo liberatos ad senatus securitatem remittere an aliis actibus destinare.
CAPUT I.
In praesenti itaque multis variisque actibus urgentibus, quos nostra maiestas bello ac pace indefesse gerere noscitur,
pars vacantium senatorum in nimiam deminutionem pervenit hocque summam putavit iniuriam et non curiosae
conversationis remedium. 1. Ideoque et eam quibus oportet modis ampliare nostro molimento visum est et homines
nobilitate et summa opinione egregios ei adsignare, quatenus una quidem nostri senatus pars per administrationes suam
ostendat sagacitatem, altera vero, quae in quiete degit, alio modo suum ingenium reipublicae valeat exhibere.
2. Et quia magna utilitas ex iudicandi sinceritate reipublicae nostrae cedit, quaedam autem causae post appellationes
iudicibus porrectas in sacrum nostri numinis consistorium inferuntur et a nostris proceribus examinantur, idcirco nobis
<placuit> non solum iudices nostros, sed etiam senatores ad examinandas lites in consultationibus convenientes unit
cum aliis florentissimis nostris proceribus litium facta trutinare, et quemadmodum, si quando silentium ob alia una cum
conventu fuerit nuntiatum, omnes colliguntur et proceres et senatores, ita et nunc, quando silentium tantummodo
propter alicuius causae examinationem pronuntietur, etsi non addatur conventus vocabulum, tamen eos convenire et
omnes consedentes quod eis visum fuerit sub sacrosanctorum evangeliorum praesentia et statuere et ad nostram referre
scientiam et augustae maiestatis dispositionem expectare: a solis senatoribus, sed ab utroque ordine, huiusmodi litibus
exercendis. Melius enim et perpensius amplioribus quam paucis examinantibus ius merum et iustitiae lumen invenitur.
3. Eo certissimo constituto, quod et in ludis circensibus et quando conventus fuerit nuntiatus, solito more et senatores
colligi necesse est et suum officium exercere. Et hunc quidem praesentis legis articulum ita disponimus et hac
constitutione in perpetuum valitura constringimus.
CAPUT II.
Aliud autem capitulum propter honorem dignitates comitantem praesenti lege discernendum esse perspeximus. Cum
enim inter florentissimos nostri palatii proceres et gloriosissimos senatores quasi quaedam medietas sublimis est
praefecturae, sancimus praesulem quidem amplissimi senatus (secundum <quod> sibi antiquissimae series memoriae
vindicat) urbicariam esse praefecturam et primam sedem ei dedicari, postea autem omnes eminentissimos senatores
patricios numerari, videlicet ut, si qui ex his et consulatus insignibus decorantur, secundum consulatus ordinem habeant
inter se emergentem praerogativam; his procul dubio qui in ipso actu consulatum gesserunt aliis omnibus consularibus
in suo ordine anteponendis. 1. Quemadmodum enim inter proceres nostros moris est patriciatus infulas consulari
fastigio anteponi, et in amplissimo senatu idem exemplum observandum est. 2. Cetero omni post patricios consortio
tam consularium quam praefectoriae dignitatis, quibus etiam magistros militum connumeramus nec non viros
magnificos illustres, secundum suae dignitatis tempora in magnam curiam tam convenientibus quam consedentibus et
sententiam ferre habentibus licentiam. 3. Si quem autem utentem cingulo ex nostra iussione deponere cingulum
contigerit, non ex hoc fieri eum deteriorem censemus vel ad inferiorem gradum deduci, sed suam tenere etiam in
amplissimo senatu praerogativam, quam antea cum cingulo uteretur habuisse noscebatur; et si quidem altiore loco
condonare voluerimus, hoc eum et in maxima curia beneficio perpotiri. Quos enim honoratos vocamus, eos nullam
iniuriam perpeti concedimus, ne quod eis pro labore per quietem praecipuum praemium indulgemus, hoc in
deminutionem honoris eorum detrahatur. 4. Gaudeat ita unusquisque sine aliqua laesione beneficio nostro, sive ut agat
sive ut requiescat fuerit in eum collatum, cum neque semper laborare neque semper vacare hominibus libitum esse
videtur, sed permutatio et varietas et usus rarior mentes humanas delectant. 5. Si qui autem illustri dignitate decorati
sunt, liceat eis patriciatus codicillos accipere, etsi non consulares vel praefectorii existant, quod constitutio divae
memoriae Zenonis irrite postulabat. Sufficit etenim in patriciatus honorem capiendum, ut tantummodo illustri dignitate
quidem decoretur. Sed etsi hoc iam in quibus praetermissum est, nullam praeiudicium eis qui provecti sunt generare.

