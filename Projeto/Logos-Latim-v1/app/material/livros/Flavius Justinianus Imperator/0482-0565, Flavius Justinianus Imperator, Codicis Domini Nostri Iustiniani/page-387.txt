enim nostri maiores subtilissimo animo et divino quodam motu ad actiones et earum iura pervenerunt, ut
incorporales constitutae possint ubicumque ius suum et effectum corporalem extendere.
3b . Sit igitur secundum hanc definitionem causa perfectissime composita et nemo posthac dubitet, neque inter
praesentes neque inter absentes quid statuendum sit, ut bono initio et possessione tenentis et utriusque partis
domicilio requisito sit expedita quaestio pro rebus ubicumque positis, nulla scientia vel ignorantia expectanda, ne
altera dubitationis inextricabilis oriatur occasio.
4 . Eodem observando et si res non soli sint, sed incorporales, quae in iure consistunt, veluti usus fructus et
ceterae servitutes. * IUST. A. IOHANNI PP. *<A 531 D.V K.DEC.CONSTANTINOPOLI POST
CONSULATUM LAMPADII ET ORESTIS VV.CC. >
7.34.0. In quibus causis cessat longi temporis praescriptio.
7.34.1
Imperatores Diocletianus, Maximianus . Si is, cui colendum fundum dedisti, post instrumenta, quibus dominium
ad te pertinere probari posset, per novercam tuam subtraxit, hoc solo praescriptione temporis defendi non potest.
* DIOCL. ET MAXIM. AA. MARCELLINAE. *<A XXX >
7.34.2
Imperatores Diocletianus, Maximianus . In servorum proprietatis negotio cum usucapio locum habeat, ad
quaestionem longi temporis praescriptionis superfluo pervenitur. * DIOCL. ET MAXIM. AA. ET CC.
DIONYSIO. *<A XXX >
7.34.3
Imperatores Diocletianus, Maximianus . Unus individuum commune pro solido possidens intervallo temporis,
quominus socius portionem vindicare vel eum communi dividundo iudicio provocare possit, non defenditur, cum
neque familiae erciscundae iudicium neque communi dividundo actio excluditur longi temporis praescriptione. *
DIOCL. ET MAXIM. AA. ET CC. APOLLINARIO. *<A 294 III K.APRIL.SIRMI CC. CONSS.>
7.34.4
Imperatores Diocletianus, Maximianus . Hereditatem quidem petentibus longi temporis praescriptio nocere non
potest. Verum his, qui nec pro herede nec pro possessore, sed pro emptore vel donato seu alio titulo res quae
hereditariae sunt vel fuerunt possident, cum ab his successio vindicari non possit, nihil haec iuris definitio noceat
* DIOCL. ET MAXIM. AA. ET CC. LIVIAE. *<A XX III ID. SEPT.>
7.34.5
Imperatores Diocletianus, Maximianus . Si puerum non pro derelicto habitum, sed ab hostibus vulneratum
sumptibus tuis, sicut adseveras, liberum existimans curasti longi temporis praescriptione, quominus dominus
eius offerens erogata recte vindicet, defendi non potes. * DIOCL. ET MAXIM. AA. ET CC. ZOSIMO. *<A
XXX >
7.35.0. Quibus non obiciatur longi temporis praescriptio.
7.35.1
Imperator Alexander Severus . Tempus expeditionis adversus petitiones, si quae competisse iuste probari
possunt, praescriptionem non parit. * ALEX. A. VENULEIO VETERANO. *<A 224 PP.VI
NON.IUL.IULIANO ET CRISPINO CONSS.>
7.35.2
Imperatores Diocletianus, Maximianus . Cum per absentiam tuam eos, de quibus quereris, in res iuris tui inruisse
adseveres teque ob medendi curam comitatu nostro discedere non posse palam sit, praefectus praetorio nostro
accitis his quos causa contingit inter vos cognoscet.
1 . Non necessario autem petis ex longi temporis diurnitate praescriptionem tibi non opponi, quando iustae
absentiae ratio et necessitatis publicae obsequium ab huiusmodi praeiudicio te defendat. * DIOCL. ET MAXIM.
AA. AURELIO ARCHIATRO. *<A 286 PP.XII K.MART.NICOMEDIAE MAXIMO II ET AQUILINO
CONSS.>
7.35.3
Imperatores Diocletianus, Maximianus . Non est incognitum id temporis, quod in minore aetate transmissum est,
in longi temporis praescriptione non computari. Ea enim tunc currere incipit, quando ad maiorem aetatem
dominus rei pervenerit * DIOCL. ET MAXIM. AA. NUMIDIO CORRECTORI ITALIAE. *<A 290 PP.III ID.
SEPT.IPSIS IIII ET III AA. CONSS.>
387

