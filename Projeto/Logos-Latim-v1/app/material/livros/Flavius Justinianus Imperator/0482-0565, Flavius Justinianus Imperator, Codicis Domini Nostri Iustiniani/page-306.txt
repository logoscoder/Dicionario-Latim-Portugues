1 . Nec enim interest, si dicatur " heredem facio" vel " instituo" vel " volo" vel " mando" vel " cupio" vel " esto"
vel " erit", sed quibuslibet confecta sententiis, quolibet loquendi genere formata institutio valeat, si modo per
eam liquebit voluntatis intentio, nec necessaria sint momenta verborum, quae forte seminecis et balbutiens lingua
profudit.
2 . Et in postremis ergo iudiciis ordinandis amota erit sollemnium sermonum necessitas, ut, qui facultates
proprias cupiunt ordinare, in quacumque instrumenti materia conscribere et quibuscumque verbis uti liberam
habeant facultatem. * CONST. A. AD POP. *<A 339 S. D. K. FEBR. LAODICEAE CONSTANTIO A. II ET
CONSTANTE A. CONSS.>
6.23.16
Imperatores Gratianus, Valentinianus, Theodosius . Non dubium nec incertum est, sicut imperatoribus, ita
qualibet dignitate vel potestate decoratis viris tam hereditatem quam legatum seu fideicommissum relinqui
posse.
1 . Illud adiciendum est, ut, qui ex testamento vel ab intestato heres extiterit, etsi voluntas defuncti circa legata
seu fideicommissa seu libertates legibus non sit subnixa, tamen, si sua sponte agnoverit, implendi eam
necessitatem habeat. * GRAT. VALENTIN. ET THEODOS. AAA. EUTROPIO PP. *<A 380 S. D. K. IUL.
THESSALONICAE GRATIANO V ET THEODOSIO AA. CONSS.>
6.23.17
Imperatores Arcadius, Honorius . Testamentum non ideo infirmari debebit, quod diversis hoc deficiens
nominibus appellavit, cum superflua non noceant. Namque necessaria praetermissa imminuunt contractus et
testatoris officiunt voluntati, non abundans cautela * ARCAD. ET HONOR. AA. AETERNALI PROCONS.
ASIAE. *<A 396 D. XII K. APRIL. ARCADIO IIII ET HONORIO III AA. CONSS.>
6.23.18
Imperatores Arcadius, Honorius . Testamenta omnia ceteraque, quae apud officium censuale publicari solent, in
eodem reserventur nec usquam pemittatur fieri ulla translatio. Mos namque retinendus est fidelissimae vetustatis,
quem si quis in hac urbe voluerit immutare, irritam mortuorum videri faciet voluntatem * ARCAD. ET HONOR.
AA. AFRICANO PU. *<A 397 D. VI K. OCT. CONSTANTINOPOLI CAESARIO ET ATTICO CONSS.>
6.23.19
Imperatores Honorius, Theodosius . Omnium testamentorum sollemnitatem superare videatur, quod insertum
mera fide precibus inter tot nobiles probatasque personas etiam conscientiam principis tenet.
1 . Sicut igitur securus erit, qui actis cuiuscumque iudicis aut municipum aut auribus privatorum mentis suae
postremum publicavit iudicium, ita nec de eius umquam successione tractabitur, qui nobis mediis et toto iure,
quod nostris est scriniis constitutum, teste succedit.
2 . Nec sane illud heredibus nocere permittimus, si rescripta nostra nihil de eadem voluntate responderit.
Voluntates etenim hominum audire volumus, non iubere, ne post sententiam nostram inhibitum videatur
commutationis arbitrium, cum hoc ipsum, quod per supplicationem nostris auribus intimatur, ita demum firmum
sit, si ultimum comprobatur nec contra iudicium suum defunctus postea venisse detegitur
3 . Ne quid sane praetermisisse credamur huiusmodi institutionis successoribus designatis, omnia quae scriptis
heredibus competunt iubemus eos habere nec super bonorum possessionis petitione ullam controversiam nasci,
cum pro herede agere cuncta sufficiat et ius omne ipsa complere aditio videatur.
4 . Omnibus etenim praestandum esse censemus, ut libero arbitrio, cui testandi facultas suppetit, successorem
suum oblatis possit precibus declarare et stabile sciat esse quod fecerit, nec institutus heres pertimescat, cum
oblatas preces secundum voluntatem defuncti idoneis possit testibus approbare, si ei alia nocere non possunt. *
HONOR. ET THEODOS. AA. IOHANNI PP. *<A 413 D. XII K. MART. RAVENNAE POST
CONSULATUM HONORII VIIII ET THEODOSII V AA.>
6.23.20
Imperatores Honorius, Theodosius . Nolumus convelli deficientium scriptas iure ac sollemniter voluntates, dum
quoddam morientis supremum et non adscriptum processisse confirmatur arbitrium, tamquam patrimonium
suum ad nos deficiens maluerit pertinere.
1 . Omnibus enim privatis et militantibus interdicimus, ut huiusmodi perhibeant testimonia, et falsi criminis reos
teneri praecipimus, si, cum scriptae iure ac sollemniter deficientium extiterint voluntates, non scriptum aliquid
sub nostrorum nominum mentione falso adstruere moliantur.
2 . Nemo itaque relictus heres vel legibus ad successionem vocatus nostrum vel potentium nomen horrescat:
nemo ferre testimonia in hunc modum vel suscipere gestis huiusmodi voces audeat nostro vel etiam privatorum
potentium nomine. * HONOR. ET THEODOS. AA. EDICT. AD POP. URB. CONSTANINOPOLIT. *<A 416
D. IIII ID. MART. CONSTANTINOPOLI THEODOSIO A. VII ET PALLADIO CONSS.>
6.23.21
Imperatores Theodosius, Valentinianus . Hac consultissima lege sancimus licere per scripturam conficientibus
testamentum, si nullum scire volunt quae in eo scripta sunt, signatam vel ligatam vel tantum clausulam
involutamque proferre scripturam vel ipsius testatoris vel cuiuslibet alterius manu conscriptam, eamque rogatis
testibus septem numero civibus romanis puberibus omnibus simul offerre signandam et subscribendam, dum
306

