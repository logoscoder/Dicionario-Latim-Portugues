Imperatores Diocletianus, Maximianus . Possessiones rusticae vel suburbanae sine causae cognitione et
interpositione decreti contra senatus consultum alienatae nec a secundo emptore recte tenentur, nisi statutum
temporis spatium intercesserit. * DIOCL. ET MAXIM. AA. ET CC. AGATHAE. *<A 294 PP. ID. FEBR.
NICOMEDIAE CC. CONSS.>
5.73.4
Imperatores Diocletianus, Maximianus . Quoniam adversus emptorem, ad quem ex persona eius, cui contra
senatus consultum donata res est, iusto titulo interveniente ea res de qua lis est transitum fecit, requirere
oportebit, an praesente priore domino et maiore effecto sine controversia bonae fidei decennio vel absente viginti
annis qui quaestionem patitur possessor fuisse monstretur. Quod si apud gravitatem tuam manifeste constiterit,
sine ulla cunctatione habita longi temporis praescriptione petitorem oportebit excludi * DIOCL. ET MAXIM.
AA. ET CC. ALEXANDRO. *<A 303 D. VI ID. IUN. DOROSTOLO DIOCLETIANO VIII ET MAXIMIANO
VII AA. CONSS.>
5.74.0. Si maior factus sine decreto factam alienationem ratam habuerit.
5.74.1
Imperatores Diocletianus, Maximianus . Cum proponas curatorem patris tui non interposito praesidis decreto
praedium rusticum heredi creditoris seu tutori eius destinasse venumdare eamque venditionem deceptum patrem
tuum ratam habuisse, si minore pretio distractum praedium est et inconsulto errore lapsum patrem tuum
perperam venditioni consensum dedisse constiterit, non ab re erit superfluum pretii in compensationem deduci:
quod praesidis provisione fieri convenit, cuius sollertiae congruum est, si diversa pars bonam fidem non
amplectatur, in arbitrio eius ponere, an velit possessionem cum fructibus restituere, ita ut fenebris pecunia cum
competentibus usuris restituatur. * DIOCL. ET MAXIM. AA. LICINIAE. *<A 290 PP.NON.OCT.IPSIS IIII ET
III AA.CONSS.>
5.74.2
Imperatores Diocletianus, Maximianus . Si sine decreto praesidis praedia tua a tutore tuo alienata sunt nec
speciali confirmatione vel, si bona fide possessor fuisset, statuti temporis excursu id, quod perperam est actum,
fuerat stabilitum, praeses provinciae possessionem in ius tuum retrahet. * DIOCL. ET MAXIM. AA. ET CC.
ALEXANDRO. *<A 293 D.K.IAN. SIRMI AA.CONSS.>
5.74.3
Imperator Justinianus . Si quando sine decreto minorum vel adhuc sub curatoribus constitutorum vel per veniam
aetatis eorum curam excedentium res alienantur vel supponuntur, et ad perfectam aetatem idem minores provecti
longo silentio querellam huiusmodi tradiderint, ut inutilis alienatio vel suppositio diuturno silentio roboretur,
certum tempus ad talem confirmationem praefinitum esse censemus.
1 . Ideoque praecipimus, si per quinque continuos annos post impletam minorem aetatem ( id est viginti quinque
annos) connumerandos nihil conquestus est super tali alienatione vel suppositione is qui eam fecit vel heres eius,
minime retractari eam occasione praetermissionis decreti, sed sic tenere, quasi ab initio legitimo decreto fuisset
alienata res vel supposita.
2 . Cum autem donationes a minoribus nec cum decreto celebrari possunt, si minor vel post veniam aetatis rem
immobilem donationis titulo in alium ( excepta propter nuptias donatione) transscripserit, non aliter hoc
firmitatem habebit, nisi post viginti quinque annos impletos inter praesentes quidem decennium, inter absentes
autem vicennium donatore adquiescente effluxerit: ut tamen in heredis persona illud tantummodo tempus
accederet, quod post eiusdem heredis minoris aetatem silentio transactum sit. * IUST. A. MENAE PP. *<A 529
D. VIII ID. APRIL. CONSTANTINOPOLI DECIO VC. CONS.>
5.75.0. De magistratibus conveniendis.
5.75.1
Imperator Antoninus . Si magistratus a tutoribus seu curatoribus, quos tibi dederunt seu nominaverunt, stipulati
sunt se eo nomine indemnes futuros inque eam rem fideiussores acceperunt extra rem salvam fore satisdationem,
actio, quam adversus tutores seu curatores tuos instituisti, alienam obligationem non resolvit.
1 . Sed adversus magistratus qui curatorem dederunt actio utilis ita demum competit, si universis bonis excussis
revocatisque, quae eum in fraudem alienasse constiterit, indemnitati tuae in solidum satisfieri non potuit.
2 . Quam si exercueris, mandatis tibi ab eis actionibus adversus fideiussores quos acceperunt consistere potes,
licet utilem actionem sine cessione habeas. * ANT. A. MUCIANO. *<A 212 ACCEPTA NON. IAN. DUOBIS
ASPRIS CONSS.>
284

