1 . In divisionem autem administratione deducta sive a praeside sive a testatoris voluntate unumquemque pro sua
administratione convenire potest, periculum invicem tutoribus seu curatoribus non sustinentibus, nisi per dolum
aut culpam suspectum non removerunt, cum alter eorum non solvendo effectus sit, vel suspicionis causam
agendo sua sponte iura pupilli prodiderunt.
2 . Nec prodest eis dicentibus contutorem suum non administrasse pupillares res.
3 . Sin vero ipsi inter se res administrationis diviserunt, non prohibetur adulescens et unum ex his in solidum
convenire, ita ut actiones, quas adversus alios habet, ad electum transferat. * CARUS CARINUS ET NUMER.
AAA. PRIMIGENIO. *<A 284 PP. HEMESAE XV K. APRIL. CARINO II ET NUMERIANO AA. CONSS.>
5.52.3
Imperatores Diocletianus, Maximianus . Licet tutorum conventione mutuum periculum minime finiatur, tamen
eum qui administravit, si solvendo sit, in primo loco eiusque successores conveniendos esse non ambigitur. *
DIOCL. ET MAXIM. AA. ET CC. ZOTICO. *<A 294 S. IIII K. OCT. CC. CONSS.>
5.53.0. De in litem iurando.
5.53.1
Imperatores Severus, Antoninus . Adversus heredem tutoris ad transferendam tutelam iudicem accipiens tempore
litis ad puberem instrumenta pertinentia restitui desiderabis. Quod si dolo non exhibeantur, in litem iurandi tibi
facultas erit, modo si quondam pupillo debitam adfectionem ad vincula quoque religionis extendere volueris *
SEV. ET ANT. AA. ASCLEPIODOTO. *<A 205 PP. K. AUG. GETA II CONS.>
5.53.2
Imperator Antoninus . Is, qui rationes tutelae seu curae reposcit, invitus in litem iurare compelli non potest. Sed
volens ita demum audiendus est, si heres per longam successionem tutoris instrumenta pupillaria dolo
circumveniendi pupilli gratia exhibere non vult
1 . Sin vero neque dolus neque lata culpa neque fraus heredis convincetur, omissa iurisiurandi facultate iudex de
veritate cognoscet, quae etiam argumentis liquidis investigari potest. * ANT. A. SEVERO. *<A 212 PP. XI K.
OCT. DUOBUS ASPRIS CONSS.>
5.53.3
Imperator Antoninus . Summa sententia comprehensa, quam cessantibus curatoribus quondam tuis iudex secutus
iurisiurandi a te prolati religionem in condemnationem deduxit, minui pacto non potuit. * ANT. A. PRISCIANO
MIL. *<A 215 PP. K. IUL. LAETO II ET CEREALE CONSS.>
5.53.4
Imperator Gordianus . Alio iure est tutor, alio heres eius. Tutor enim inventarium ceteraque instrumenta si non
proferat, in litem iusiurandum adversus se potest admittere: at enim heres eius ita demum, si reperta in hereditate
dolo malo non exhibeat
1 . Sed cum adversus ipsum tutorem litem contestatam esse dicatis, transferentibus in heredes eius actionem
praeses provinciae partes suas exhibebit non ignorans, nisi exhibeantur instrumenta, quatenus iuxta formam
constitutionum partes suas debeat moderari. * GORD. A. MUCIANO. *<A 238 PP. VII K. OCT. PIO ET
PONTIANO CONSS.>
5.53.5
Imperatores Diocletianus, Maximianus . Licet adversus heredes ob non factum inventarium iusiurandum in
actione tutelae praetermitti placuerit, iudicem tamen velut ex dolo tutoris aliis indiciis instructum adversus eos
ferre sententiam convenit. * DIOCL. ET MAXIM. AA. ET CC. ARTEMIDORO. *<A 294 S. VIII K. IAN.
NICOMEDIAE CC. CONSS.>
5.54.0. De heredibus tutorum.
5.54.1
Imperatores Severus, Antoninus . Heredes tutoris ob neglegentiam, quae non latae culpae comparari possit,
condemnari non oportet, si non contra tutorem lis inchoata est neque ex damno pupilli lucrum captatum aut
gratiae praestitum sit. * SEV. ET ANT. AA. FUSCIANO. *<A 197 PP. VI ID. MART. LATERANO ET
RUFINO CONSS.>
5.54.2
Imperator Antoninus . Pater vester tutor vel curator datus si se non excusavit, non ideo vos minus heredes eius
tutelae vel utili iudicio conveniri potestis, quod eum tutelam seu curam non administrasse dicitis: nam etiam
cessationis ratio reddenda est.
272

