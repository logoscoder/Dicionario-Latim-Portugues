1 . Igitur et tu si fratribus tuis per transactionem fundum dedisti, vindicare eum potes. Sed si quid invicem ab eis
ex eodem pacto consecutus es, id mutuo restituere debebis * VALER. ET GALLIEN. AA. MITHRIDATI. *<A
260 PP.XV K. MAI. SAECULARE II ET DONATO CONSS.>
5.71.5
Imperatores Valerianus, Gallienus . Etsi praeses decreverit alienandum vel obligandum pupilli suburbanum vel
rusticum praedium, tamen actionem pupillo, si falsis adlegationibus circumventam religionem eius probare
possit, senatus reservavit: quam exercere tu quoque non vetaris. * VALER. ET GALLIEN. AA. SERENO. *<A
260 PP. III K. MAI. SAECULARE II ET DONATO CONSS.>
5.71.6
Imperatores Carus, Carinus, Numerianus . Minorum possessionis venditio, per procuratorem delato ad praetorem
vel praesidem provinciae libello, fieri non potuit, cum ea res confici recte aliter non potest, nisi apud acta causis
probatis, quae venditioni necessitatem inferant, decretum sollemniter interponatur. * CARUS CARINUS ET
NUMER. AAA. VARO. *<A 283 PP. NON. MART. CARO ET CARINO AA.CONSS.>
5.71.7
Imperatores Carus, Carinus, Numerianus . Si ad resolvendam donationem, quam in emancipatum te pater
contulerit, minor annis cautionem emisisti, cum huiusmodi scriptura contra senatus consulti auctoritatem data sit,
non oberit iuri tuo. * CARUS CARINUS ET NUMER. AAA. ISIDORO. *<A 283 PP. VI ID. SEPT. HEMESAE
CARO ET CARINO AA. CONSS.>
5.71.8
Imperatores Diocletianus, Maximianus . Praedia rustica, quae contra senatus consultum donata esse ante nuptias
sponsaliorum nomine precum tuarum confessio ostendit, cum proprietas ad te propter iuris interdictum transire
non potuerit, in dominio mariti permansisse palam est. * DIOCL. ET MAXIM. AA. THEODOTAE. *<A 285
PP. III NON. NOV. DIOCLETIANO A. II ET ARISTOBULO CONSS.>
5.71.9
Imperatores Diocletianus, Maximianus . Etsi is, quem praedium rusticum minoris distraxisse adfirmas, curatoris
officio functus id fecit, venditio tamen contra divi severi orationem facta praesidis sententia non immerito
rescissa est.
1 . Pignora sane, quae ob evictionis periculum idem curator ex rebus propriis tibi obligavit, non prohiberis
persequi. * DIOCL. ET MAXIM. AA. MUCIANO. *<A 285 PP. NON. NOV. DIOCLETIANO A. II ET
ARISTOBULO CONSS.>
5.71.10
Imperatores Diocletianus, Maximianus . Praediorum, quae sine decreto alienata sunt, dominium tibi persequenti
praeses opem feret. Apud quem si illuxerit non universa pretia, quae curatori tuo data sunt, in patrimonium tuum
processisse, pro ea dumtaxat pecuniae parte conveniri te permittit, quam in facultates tuas erogatam esse
constiterit * DIOCL. ET MAXIM. AA. GRATO. *<A 290 PP. V ID. AUG. IPSIS IIII ET III AA. CONSS.>
5.71.11
Imperatores Diocletianus, Maximianus . Si quidem sine decreto minor annis patronus tuus rusticum praedium
venumdedit, supervacuum est de vili pretio tractare, cum senatus consulti auctoritas retento dominio alienandi
viam obstruxerit.
1 . Si vero iure interposito decreto venditionem vili pretio eius possessionis, cuius vires ignorabat, fecit, iuxta
perpetui edicti auctoritatem in integrum restitutio causa cognita ei praebetur. * DIOCL. ET MAXIM. AA.
TROPHIMO. *<A 290 PP. XII K. DEC. IPSIS IIII ET III AA. CONSS.>
5.71.12
Imperatores Diocletianus, Maximianus . Ob aes alienum tantum causa cognita praesidali decreto praedium
rusticum minoris provinciale distrahi permittitur. * DIOCL. ET MAXIM. AA. ET CC. LEONTIO. *<A 293 S.
PRID. K. MAI. HERACLIAE AA. CONSS.>
5.71.13
Imperatores Diocletianus, Maximianus . Etiam vectigale vel patrimoniale sive emphyteuticum praedium sine
decreto praesidis distrahi non licet. * DIOCL. ET MAXIM. AA. ET CC. ZENONILLAE. *<A 293 S. VIII K.
SEPT. SIRMI AA. CONSS.>
5.71.14
Imperatores Diocletianus, Maximianus . Utere viri prudentissimi papiniani responso ceterorumque, quorum
precibus fecisti mentionem, sententiis ac doli mali exceptionem oppone, pretium ob eorum debitum solutum
probans, si sortem cum usuris, quae fisco deberentur, pupilli non offerentes fundos provinciales citra decretum
praesidis venumdatos cum fructibus petant. * DIOCL. ET MAXIM. AA. ET CC. FRONTONI. *<A 293 S.
XVIII K. DEC. AA. CONSS.>
5.71.15
Imperatores Diocletianus, Maximianus . Si minor viginti quinque annis praedium rusticum, cum aliud deberes,
sine decreto in solutum dedisti, dominium a te discedere non permisit senatus consulti auctoritas. * DIOCL. ET
MAXIM. AA. ET CC. SABINAE. *<A 293 S. VIII K. DEC. AA. CONSS.>
282

