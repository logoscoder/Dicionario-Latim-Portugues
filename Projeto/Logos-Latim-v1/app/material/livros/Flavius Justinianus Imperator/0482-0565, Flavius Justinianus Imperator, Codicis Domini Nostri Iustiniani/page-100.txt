2.29.2
Imperatores Diocletianus, Maximianus . Si in te ac fratrem tuum emancipatos pater vester fecit donationem, in
alium postea transferendo portionem eius nihil vobis abstulit: nec, si frater tuus sibi quaesiti praedii rustici
partem donanti patri consensit, dominium ab eo discedere potuit propter senatus consulti auctoritatem, nec
auxilium in integrum restitutionis in hac re necessarium est.
1 . In aliis vero rebus, quae etiam sine decreti recitatione alienari possunt, si, postquam sibi donatae fuerint,
postea alii donanti eandem patri voluntatem in minore aetate accommodavit nec praestituta tempora restitutionis
excessit, hoc auxilium implorare potest. * DIOCL. ET MAXIM. AA. ET CC. MIDAE. *<A 293 D. VIII K. IAN.
AA. CONSS.>
2.30.0. Si adversus libertatem.
2.30.1
Imperatores Severus, Antoninus . Si post decretum praetoris viri clarissimi, qui fideicommissariam libertatem
deberi pronuntiavit, secundus, quem condicioni non paruisse conquereris, manumissus non est, aetas tua litis
instaurationem admittit. Quod si libertatem quamvis indebitam dedisti, non posse eam revocari intellegis, sed
damnum, quod ob eam causam illatum est, iudicio negotiorum gestorum a curatoribus tuis esse sarciendum. *
SEV. ET ANT. AA. ANNIAE. *<A 197 PP. II K. IUL. LATERANO ET RUFINO CONSS.>
2.30.2
Imperator Gordianus . Etsi minor annis, ut adlegas, constituta servum tuum ab eo circumscripta in consilio
manumisisti, tamen vindictae impositio, qua libertas iusta munitur, nec obtentu quidem aetatis rescindi potest.
Indemnitati vero tuae, a manumisso scilicet sarciendae, ab eo cuius iurisdictio est, quatenus iuris ratio permittit,
consuli debet * GORD. A. SOLANAE. *<A 241 PP. VI ID. MART. GORDIANO A. II ET POMPEIANO
CONSS.>
2.30.3
Imperatores Valerianus, Gallienus . Quos retrahi in servitutem postulatis, si non in consilio causa cognita, cum
minores annis viginti fuissetis, manumisistis, non per in integrum restitutionem, sed ipso iure persequi potestis.
Quod si probata causa libertas praestita est, restitutio in integrum contra libertatem locum habere non potest
1 . Si tamen in ea re culpa seu fraude liberti eiusdemque curatoris ratio vestra laesa sit, sarciri damnum ab eo qui
hoc intulit praeses provinciae curabit, non dubitaturus etiam graviorem exsecutionem adhibere, si quid tam
aperta fraude commissum est, ut puniendum in liberto crimen deprehendatur. * VALER. ET GALLIEN. AA.
MARTHONAE ET SABINILLAE. *<A 260 PP. VIII K. OCT. SAECULARE II ET DONATO CONSS.>
2.30.4
Imperatores Diocletianus, Maximianus . In iudicio de liberali causa sententiam pro libertate latam ne quidem
praerogativa minoris aetatis sine appellatione posse rescindi ambigi non potest. * DIOCL. ET MAXIM. AA. ET
CC. TATIANO. *<A 303 PP. VIII ID. IAN. NICOMEDIAE DIOCLETIANO VIII ET MAXIMIANO VII
CONSS.>
2.31.0. Si adversus transactionem vel divisionem minor restitui velit.
2.31.1
Imperatores Severus, Antoninus . Cum in integrum pupilla restituta rescindi transactionem vel divisionem
placuit, tu quoque actionibus, quas pridem habuisti, utaris. * SEV. ET ANT. AA. HONORATO. *<>
2.31.2
Imperatores Diocletianus, Maximianus . Si ex persona minorum in integrum restitutio adversus transactum
propter aetatis auxilium imploretur, tibi quoque agenti ex integro vel replicatione contra exceptionem pacti vel, si
peremptam constet pristinam obligationem, ex instauratione negotii tributa actione consulendum est. * DIOCL.
ET MAXIM. AA. ET CC. HYMNODAE. *<A 294 D. K. DEC. CC. CONSS.>
2.32.0. Si adversus solutionem a debitore vel a se factam.
2.32.1
Imperatores Diocletianus, Maximianus . Exemplo ceterorum debitorum tutores etiam quae ex administratione
tutelae debent curatoribus solventes liberantur, sed ante tempus in integrum restitutioni praestitum edicto
100

