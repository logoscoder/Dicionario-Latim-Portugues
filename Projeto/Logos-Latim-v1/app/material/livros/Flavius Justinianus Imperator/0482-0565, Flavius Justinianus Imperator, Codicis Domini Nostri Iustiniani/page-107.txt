Imperator Gordianus . Ignorare non debes eorum, qui rei publicae causa sine dolo malo absunt, si absentes boni
viri arbitratu non defenduntur, bona tantum possideri, venditionem autem in id tempus differri, quo rei publicae
causa abesse desierint. * GORD. A. MESTRIANO. *<A 239 D. XII K. IAN. GORDIANO A. ET AVIOLA
CONSS.>
2.50.5
Imperator Gordianus . Neque rei publicae causa absentibus nec aliis maioribus ad titulum in integrum
restitutionis pertinentibus praescriptionem quadriennii post factam a fisco venditionem obesse posse manifestum
est. * GORD. A. SECUNDINO MIL. *<A 240 PP. VI ID. MAI. SABINO ET VENUSTO CONSS.>
2.50.6
Imperatores Valerianus, Gallienus . Si, cum militaribus laboribus operam dares, creditoris tui heredes
possessiones sibi obligatas distraxerunt, poteris adito praeside provinciae in integrum restitutionem impetrare
retractataque venditione recipies possessiones, oblato ante debito vel pretio, si minus debito fuisset. * VALER.
ET GALLIEN. AA. GERMANO CENTURIONI. *<A 254 PP. IIII NON. APRIL. VALERIANO ET
GALLIENO AA. CONSS.>
2.50.7
Imperatores Diocletianus, Maximianus . Quae a patre geruntur, non decet pro disciplina militari a filiis ad irritum
devocari, praesertim cum nec patrem tuum in rebus humanis agentem adfirmes conquestum fuisse super
huiusmodi contractu. * DIOCL. ET MAXIM. AA. ET CC. MARINAE. *<A 294 D. NON. FEBR. CC.
CONSS.>
2.50.8
Imperator Justinianus . Sancimus his solis, qui in expeditionibus occupati sunt, ea tantummodo tempora, quae in
eadem expeditione percurrunt, tam in exceptionibus declinandis quam in petendis in integrum restitutionibus eis
opitulari: illis temporibus, per quae citra expeditionis necessitatem in aliis locis vel in suis aedibus degunt,
minime eos ad vindicanda memorata privilegia adiuvantibus. * IUST. A. MENAE PP. *<A 529 D. VI ID.
APRIL. CONSTANTINOPOLI DECIO VC. CONS.>
2.51.0. De uxoribus militum vel eorum qui rei publicae causa absunt.
2.51.1
Imperator Alexander Severus . Temporalibus actionibus exclusis mulieribus, quae cum maritis rei publicae causa
absentibus peregrinatae sunt, ad exemplum militum subveniri solere non est ignotum. * ALEX. A.
SECUNDINAE. *<A 226 PP. III NON. DEC. ALEXANDRO A. II ET MARCELLO CONSS.>
2.51.2
Imperatores Diocletianus, Maximianus . Ei, quae diutissime fuit cum marito qui militiae operam daret, non
officit praescriptio longi temporis: sed quia huiusmodi diutinae absentiae commenta callide adhibita atque
composita obesse omnino non debent, decernimus, ut, si talis mulier domum ad se pertinere monstraverit, quae
in absentia eius vendita est, refuso pretio, quod re vera solutum est, eandem recipiat. * DIOCL. ET MAXIM.
AA. ET CC. QUINTILIANO. *<A 290 VEL 293 D. VIII K. DEC. IPSIS AA. CONSS.>
2.52.0. De temporibus in integrum restitutionis tam minorum aliarumque personarum, quae restitui possunt,
quam heredum eorum.
2.52.1
Imperator Gordianus . In his, in quibus laesus es, cum minor annis viginti quinque esses, toto militaris
expeditionis tempore auxilium restitutionis postulare potes: tempus etenim post impletam minorem aetatem
praestitutum ex die missionis iuxta rationem iuris computari debet. * GORD. A. PUDENTI MIL. *<A 238 PP.
III NON. OCT. PIO ET PONTIANO CONSS.>
2.52.2
Imperator Gordianus . Si intra legitimam aetatem vel, ea impleta, nondum exacto tempore praestituto pater tuus
in fata concessit tuque ei heres extitisti et intra viginti quinque annos vel post eam aetatem intra id tempus, quod
ad in integrum restitutionem defuncto supererat, nomen militiae dedisti, praeses provinciae causa cognita per in
integrum restitutionem ex persona defuncti subveniri tibi providebit. * GORD. A. SECUNDINO MIL. *<A 238
D. XI K. NOV. PIO ET PONTIANO CONSS.>
2.52.3
Imperator Gordianus . Si intra annos, quibus in integrum restitutionis auxilium indulgetur, constitutus es vel eo
tempore nomen militiae dedisti et expeditione occupatus es, continuatum beneficium restitutionis per
107

