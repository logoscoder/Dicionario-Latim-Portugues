3 . Quod et in argenti distractoribus huius almae urbis, si armatam militiam iam sortiti sunt, tenere volumus, ut
relicta negotiatione liceat eis in eadem militia durare.
4 . Negotiantes etenim post hanc sanctionem huiusmodi militia privabuntur: illis, qui ad armorum structionem
suam professionem contulerint, minime prohibendis ad competentem suae professionis venire militiam et
huiusmodi negotiationem nihilo minus retinere. * IUST. A. MENAE PP. *<A 528-529>
12.35.0. De re militari.
12.35.1
Imperator Antoninus . Stipendia et donativa temporis, quo apud hostes fuisse te dicis, restitui tibi postliminio
regresso restitutoque non iure desideras. * ANT. A. ANNAEO MIL. *<A X>
12.35.2
Imperator Antoninus . Viginti stipendia si implestis, sordida munera militiae vobis non indicentur. * ANT. A.
MIL. COHORTIS PRIMAE. *<A XXX >
12.35.3
Imperator Antoninus . Milites ignominia missi, cum infamia notantur, nullis honoribus, qui integrae dignitatis
hominibus deferri solent, uti possunt. Habeant autem morandi ubi velint potestatem, praeterquam in eis locis,
quibus specialiter arcentur * ANT. A. IULIANO. *<A XXX >
12.35.4
Imperator Alexander Severus . Defunctorum in desertione bona confiscari divus Marcus et Antoninus pater meus
constituit. * ALEX. A. ATTICO. *<A XXX >
12.35.5
Imperator Gordianus . Cum adlegatis septem annos in desertione egisse maritum sororis vestrae et indulgentia
nostra esse restitutum, non recte desideratis, ut id tempus, ac si in castris fuerit, habeatur.
1 . Proinde excepto eo tempore, quod ad desertores pertinet, restitutus nostra indulgentia residuo militare
debebit: ideoque nec stipendia temporis, quo in desertione fuerit, exigere poterit. * GORD. A. VALENTINO ET
ALIIS MIL. *<A XXX >
12.35.6
Imperator Gordianus . Semel causaria missis militibus instauratio non solet concedi obtentu recuperatae
valitudinis melioris, quando non temere dimittantur, nisi quos constet medicis denuntiantibus et iudice
competente diligenter etiam investigante vitium contraxisse. * GORD. A. BRUTO MIL. *<A XXX >
12.35.7
Imperator Gordianus . Frustra vereris, ne nota, quae propter delictum militare intercessit, existimationem tuam
iam veterani laesisse videatur, maxime cum nec ex eo delicto, quod et in paganorum potest cadere personam,
notatos milites post missionem placuerit esse famosos. * GORD. A. DOMNO VETERANO. *<A XXX >
12.35.8
Imperator Philippus . Causaria missus nulla existimationis macula adspergitur. * PHILIPP. A. ET PHILIPP. C.
MACCIO. *<A XXX >
12.35.9
Imperator Constantinus . Si quis barbaris scelerata factione facultatem depraedationis in romanos dederit, vel si
quis alio modo factam diviserit, vivus amburatur. * CONST. A. ET C. AELIO PP. *<A 323 D. IIII K. MAI.
SEVERO ET RUFINO CONSS.>
12.35.10
Imperator constans . Quicumque militum ex nostra auctoritate familias suas ad se venire meruerint, non amplius
quam coniugia liberos, servos etiam de peculio castrensi emptos neque adscriptos censibus ad eosdem
excellentia tua dirigi faciat. * CONSTANS A. TITIANO PP. *<A 349 D. III K. IUN. LIMENIO ET
CATULLINO CONSS.>
12.35.11
Imperatores Gratianus, Valentinianus, Theodosius . Tribuni vel milites nullam evagandi per possessiones
habeant facultatem: cum signis propriis in mansionibus solitis ac publicis maneant: aut si quis tam necessaria
scita contempserit, de eo ac tribuno eius ad nostram scientiam rectorum ac defensorum relationibus protinus
referatur, quatenus severissime in eos animadvertatur. * GRAT. VALENTIN. ET THEODOS. AAA. CYNEGIO
PP. *<A 384 D. IIII ID. APRIL. CONSTANTINOPOLI RICOMERE ET CLEARCHO CONSS.>
12.35.12
Imperatores Theodosius, Arcadius, Honorius . Cum supra virentes fluminum ripas omnis legionum multitudo
consistit, id provida auctoritate decernimus, ut nullus omnino immundo fimo sorditatis fluentis commune
poculum polluat, neve abluendo equorum sudore deproperus publicos oculos nudatus incestet, sed procul a
cunctorum obtutibus in inferioribus partibus fluviorum hoc ipsum faciat. * THEODOS. ARCAD. ET HONOR.
620

