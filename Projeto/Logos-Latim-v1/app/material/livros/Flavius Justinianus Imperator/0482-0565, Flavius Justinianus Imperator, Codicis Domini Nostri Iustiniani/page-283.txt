5.71.16
Imperatores Diocletianus, Maximianus . Si praedium rusticum vel suburbanum, quod ab urbanis non loco, sed
qualitate secernitur, in pupillari aetate constituta tutore auctore vel adulta sine decreto praesidis provinciae in qua
situm est venumdedisti, secundum sententiam senatus consulti dominium eius sive ius a te discedere non potuit,
sed vindicationem eius et fructuum, vel his non existentibus condictionem competere constitit.
1 . Emptor autem si probare potuerit ex ceteris facultatibus oboedire te muneribus sive honoribus non potuisse,
ad utilitates praeterea tuas cessisse pecuniam, quam pretii nomine sumpseras, doli exceptionis auxilio pretium
cum usuris, quas praestatura esses, et sumptus meliorati praedii servare tantummodo potest. * DIOCL. ET
MAXIM. AA. ET CC. EUTYCHIAE. *<A 294 S. VI ID. APRIL. ANCHIALO CC. CONSS.>
5.71.17
Imperatores Diocletianus, Maximianus . Inter omnes minores nec commune praedium sine decreto praesidis
sententia senatus consulti distrahi patitur. Nam ad divisionis causam provocante tantum maiore socio eius
alienationem et sine decreto fieri iam pridem obtinuit * DIOCL. ET MAXIM. AA. ET CC. PHILIPPO. *<A 294
S. VII ID. DEC. CC. CONSS.>
5.71.18
Imperator Constantinus . Si minores vel ex patris nomine vel ex suo, debitis dumtaxat fiscalibus ingruentibus,
vel ex privatis contractibus reperiantur obnoxii, decreti interpositio a constantiniano praetore celebranda est,
probatis examussim causis, ut patefacta rerum fide firma venditio perseveret. * CONST. A. ET CONST. C. AD
SEVERUM. *<A 322 D. XV K. IAN. SERDICAE PROBIANO ET IULIANO CONSS.>
5.72.0. Quando decreto opus non est.
5.72.1
Imperator Antoninus . Si probare potes patrem pupilli, cuius tutorem convenisti, consensisse, ut reddito tibi
praedio pretium reciperaret, id quod convenit servabitur. Neque enim in ea re auctoritas praesidis necessaria est,
ut tutorum sollicitudini consulatur, si voluntati defuncti pareant * ANT. A. VALENTI MIL. *<A 205 PP. IIII K.
IAN. ANTONINO A. II ET GETA II CONSS.>
5.72.2
Imperator Aurelianus . Illud requirendum est, an adito principe Saturninus vir clarissimus specialiter ius
venditionis acceperit. Ad instar enim praesidialis decreti concessio principalis accedit * AUREL. A. PULCHRO.
*<PP. BYZANTII ID. IAN. SINE CONSS.>
5.72.3
Imperatores Diocletianus, Maximianus . Praedium rusticum vel suburbanum a minore viginti quinque annis
alienari sine decreto praesidis, nisi parentis voluntas seu testatoris, ex cuius bonis ad minorem pervenit, super
alienando eo aliquid mandasse deprehendatur, nulla ratione potest. * DIOCL. ET MAXIM. AA. ET CC.
STRATONICIANO. *<A 295 PP. XV K. APRIL. NICOMEDIAE TUSCO ET ANULLINO CONSS.>
5.72.4
Imperator Constantinus . Et sine interpositione decreti tutores vel curatores quarumcumque personarum vestes
detritas et supervacua animalia vendere permittimus. * CONST. A. AD POP. *<A 326 D. ID. MART. SIRMI
CONSTANTINO A. VII ET CONSTANTIO C. CONSS.>
5.73.0. Si quis ignorans rem minoris esse sine decreto comparavit.
5.73.1
Imperator Gordianus . Si ea, quae in iura tutoris hereditario titulo successit, possessionem tuam vendidit, si ut
pupillarem distraxit, emptor, qui sciens a tutoris herede mercatus est, cum officium morte finiatur, alienam rem
comparando de temporis intervallo nullam potuit adquirere defensionem: si vero ut suam distraxit ignoransque
rem alienam emptor comparavit, neque statim per traditionem possessionis dominus effectus est, sed
tantummodo adversus te statuti temporis, cum te legitimae aetatis esse non diffitearis, potest uti praescriptione. *
GORD. A. FELICI. *<A 238 PP. V ID. SEPT. PIO ET PONTIANO CONSS.>
5.73.2
Imperator Gordianus . Si contra amplissimi ordinis decretum possessiones tuae distractae sunt, conveni earum
possessorem, ut, si ita probaveris gestum, et possessio retrahatur et fructus universi revocentur, si non bona fide
emptorem fuisse qui emit constiterit. * GORD. A. CRISPINAE. *<A 241 PP. XVI K. IAN. GORDIANO A. II
ET POMPEIANO CONSS.>
5.73.3
283

