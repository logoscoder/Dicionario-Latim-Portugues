Imperatores Diocletianus, Maximianus . Servus successores habere non potest. * DIOCL. ET MAXIM. AA. ET
CC. AURELIO ASTERIO. *<A 294 D. NON. APRIL. CC. CONSS.>
6.59.5
Imperatores Diocletianus, Maximianus . Amitae, cui successisse filios suos proponis, hereditatem tuo nomine
non recte petis.
1 . Sed quoniam hos etiam intestatos diem functos adseveras, si quidem hi, quos privignos eiusdem amitae dicis,
eorum consanguinei fuerint fratres, tam agnationis quam cognationis iure secundo gradu constitutos tibi praeferri
non ambigitur. Nam si amitini tui alio etiam patre nati numquam eorum matri privigni sunt, admisisse te
bonorum possessionem probans eorum vindica successionem. * DIOCL. ET MAXIM. AA. ET CC. IUSTINAE.
*<A 294 S. XII K. MART. CC. CONSS.>
6.59.6
Imperatores Diocletianus, Maximianus . Avunculo priori, qui est in tertio gradu, quam consobrino, qui
sequentem occupat , deferri successionem intestati certi iuris est. * DIOCL. ET MAXIM. AA. ET CC.
PUBLICIANO. *<A 294 SUPPOS. K. OCT. CC. CONSS.>
6.59.7
Imperatores Diocletianus, Maximianus . Adfinitatis iure nulla successio promittitur. * DIOCL. ET MAXIM. AA.
ET CC. NICOLAO. *<A 294 D. PRID. NON. OCT. CC. CONSS.>
6.59.8
Imperatores Diocletianus, Maximianus . Antequam scriptus cuiuscumque portionis capax repudiet hereditatem
vel alia ratione quaerendae facultatem amittat, ei qui testamentum reliquit intestato nemo succedit. Igitur
perspicis, quod testamentariae successionis spe durante intestati bona defuncti non recte vindicentur * DIOCL.
ET MAXIM. AA. ET CC. .TAE. *<A 294 S. VI ID. MART. RETIARIAE CC. CONSS.>
6.59.9
Imperatores Diocletianus, Maximianus . Ancillae dominus liberi hominis, cum quo contubernium haec habuit,
per hanc commixtionem successionem vindicare non potest. * DIOCL. ET MAXIM. AA. ET CC. SOPATRO.
*<A 294 S. XV K. IAN. NICOMEDIAE CC. CONSS.>
6.59.10
Imperatores Diocletianus, Maximianus . Nutritoribus hoc nomine nec civili nec honorario iure defertur hereditas.
* DIOCL. ET MAXIM. AA. ET CC. DANUVIO. *<A 294 S. VI K. IAN. CC. CONSS.>
6.59.11
Imperator Justinianus . Sancimus, quemadmodum de his rebus, quae liberis in sacris constitutis ex occasione
maritali adquisitae sunt, certus ordo destinatus est, ut, si quis ex his ab hac luce fuerit subtractus, pars eius, quam
lucratus est, ad eius liberos vel nepotes vel pronepotes concedat, quibus non extantibus ad fratres suos ex eodem
matrimonio progenitos vel, si etiam non supersint, ad fratres ex aliis nuptiis procreatos, cumque nemo eorum
fuerit relictus, tunc ad patrem perveniat: ita et de his, quae materna linea per quascumque occasiones vel inter
vivos vel per ultimas dispositiones vel ab intestato descendunt, similis ordo servetur, primo in filii vel filiae
successione posteritate eius vocanda eaque non inventa frater no consortio eiusdem vel alieni matrimonii
secundum praedictum ordinem arcessito , tunc ad ultimum locum pater a legibus conclametur et sui filii non
gratam hereditatem relictam, sed triste lucrum sibi lugeat adquisitum.
1 . In omnibus videlicet casibus, in superstite subole liberorum et fratribus adhuc viventibus, qui ad hereditatem
defuncti patrem antecedunt, usu fructu rerum, quarum dominium ad eos pervenit, apud parentes remansuro. *
IUST. A. DEMOSTHENI PP. *<A 529 D. XV K. OCT. CHALCEDONE DECIO VC. CONS.>
6.60.0. De bonis maternis et materni generis.
6.60.1
Imperator Constantinus . Res, quae ex matris successione fuerint ad filios devolutae, ita sint in parentum
potestate, ut fruendi dumtaxat habeant facultatem, dominio videlicet earum ad liberos pertinente.
1 . Parentes autem, penes quos maternarum rerum utendi fruendique tantum potestas est, omnem debent tuendae
rei diligentiam adhibere et quod iure filiis debetur in examine per se vel per procuratorem poscere et sumptus ex
fructibus impigre facere et litem inferentibus resistere atque ita omnia agere, tamquam solidum perfectumque
dominium et personam gerant legitimam, ita ut, si quando rem alienare voluerint, emptor vel is cui res donatur
observet, ne quam partem earum rerum, quas alienari prohibitum est, sciens accipiat vel ignorans.
2 . Docere enim pater debet proprii iuris eam rem esse, quam donat aut distrahit: et emptori, si velit, fideiussorem
licebit accipere, quia nullam poterit praescriptionem opponere filiis quandoque rem suam vindicantibus. *
CONST. A. CONSS. PRAETT. TRIBB. PLEBIS SENATUI SALUTEM. *<A 319 D. XV K. AUG.
AQUILEIA. RECITATA APUD VETTIUM RUFINUM PU. IN SENATU NON. SEPT. CONSTANTINO A. V
ET LICINIO C. CONSS.>
353

