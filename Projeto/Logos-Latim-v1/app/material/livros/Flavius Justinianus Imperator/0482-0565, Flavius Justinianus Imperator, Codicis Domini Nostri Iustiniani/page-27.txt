Imperatores Arcadius, Honorius . Manichaeos seu manichaeas vel donatistas meritissima severitate persequimur.
Huic itaque hominum generi nihil ex moribus, nihil ex legibus sit commune cum ceteris.
1. Ac primum quidem volumus esse publicum crimen, quia, quod in religione divina committitur, in omnium
fertur iniuriam. Quos bonorum etiam publicatione persequimur: quae tamen cedere iubemus proximis quibusque
personis, ita ut ascendentium vel descendentium vel venientium ex latere cognatorum usque ad secundum
gradum velut in successionibus ordo servetur. Quibus ita demum ad capiendas facultates esse ius patimur, si non
et ipsi pari conscientia polluuntur.
2. Ipsos quoque volumus amoveri ab omni liberalitate et successione quolibet titulo veniente.
3 . Praeterea non donandi, non emendi, non vendendi, non postremo contrahendi cuiquam convicto relinquimus
facultatem.
4. In mortem quoque inquisitio tendatur. Nam si in criminibus maiestatis licet memoriam accusare defuncti, non
immerito et hic debet subire iudicium.
5. Ergo et suprema illius scriptura irrita sit, sive testamento sive codicillo sive epistula sive quolibet genere
reliquerit voluntatem qui manichaeus fuisse convincitur: hoc quoque casu eadem illa circa gradus superius
comprehensos condicione servata.
6 . Sed nec filios heredes existere aut adire permittimus, nisi a paterna pravitate discesserint: delicti enim veniam
paenitentibus damus.
7 . In eos etiam auctoritatis aculei dirigantur, qui eos domibus suis damnanda provisione defendent.
8 . Servos insuper extra noxam esse volumus, si dominum sacrilegum evitantes ad ecclesiam catholicam servitio
fideliore transierint. * ARCAD. ET HONOR. AA. ET THEODOS. A. SENATORI PP. *<A 407 D. VIII K.
MART. ROMAE HONORIO VII ET THEODOSIO II AA. CONSS.>
1.5.5
Imperator Theodosius . Ariani et macedoniani, pneumatomachi et apollinariani et novatiani sive sabbatiani,
eunomiani, tetraditae sive tessarescaedecatitae, valentiniani, papianistae, montanistae seu priscillianistae vel
phryges vel pepuzitae, marcianistae, borboriani, messaliani, eutychitae sive enthusiastae, donatistae, audiani,
hydroparastatae, tascodrogitae, batrachitae, hermeieciani, photiniani, pauliani, marcelliani, ophitae, encratitae,
apotactitae, saccophori et, qui ad imam usque scelerum nequitiam pervenerant, manichaei nusquam in Romano
solo conveniendi orandique habeant facultatem.
1. Manichaeis etiam de civitatibus expellendis et ultimo supplicio tradendis, quoniam nihil his relinquendum loci
est, in quo ipsis etiam elementis fiat iniuria, cunctisque legibus, quae contra eos ceterosque qui nostrae fidei
refragantur olim latae sunt diversisque prolatae temporibus, semper viridi observantia valituris sive de
donationibus in haereticorum conventicula, quae ipsi audacter ecclesias nuncupare conantur, factis sive ex ultima
voluntate rebus qualitercumque relictis sive de privatis aedificiis, in quae domino permittente vel conivente
convenerint, venerandae nobis catholicae vindicandis ecclesiae sive de procuratore, qui hoc nesciente domino
fecerit, decem librarum auri multam vel exilium, si sit ingenuus, subituro, metallum vero post verbera, si servilis
condicionis sit.
2 . Ita ut nec in publico convenire loco nec aedificare sibi quasi ecclesias nec ad circumscriptionem legum
quicquam meditari valeant, omni civili et militari, curiarum etiam et defensorum et iudicium sub viginti librarum
auri interminatione prohibendi auxilio.
3 . Illis etiam in sua omnibus manentibus firmitate, quae de militia poenisque variis de diversis sunt haereticis
promulgata, ut nec speciale quidem beneficium adversus leges valeat impetratum. * THEODOS. A. ET
VALENTIN. C. FLORENTIO PP. *<A 428 D. III K. IUN. CONSTANTINOPOLI FELICE ET TAURO
CONSS.>
1.5.6
Imperatores Theodosius, Valentinianus . Damnato portentuosae superstitionis auctore nestorio nota congrui
nominis eius inuratur gregalibus, ne christianorum appellatione abutantur: sed quemadmodum ariani lege divae
memoriae Constantini ob similitudinem impietatis porphyriani a Porphyrio nuncupantur, sic ubique participes
nefariae sectae nestorii simoniani vocentur, ut, cuius scelus sunt in deserendo deo imitati, eius vocabulum iure
videantur esse sortiti.
1. Nec vero impios libros nefandi et sacrilegi nestorii adversus venerabilem orthodoxarum sectam decretaque
sanctissimi coetus antistitum ephesi habiti scriptos habere aut legere aut describere quisquam audeat: quos
diligenti studio requiri ac publice comburi decernimus.
2 . Ita ut nemo in religionis disputatione aliquam supra dicti nominis faciat mentionem aut quibusdam eorum
habendi concilii gratia in aedibus aut villa aut suburbano suo aut alio quolibet loco conventiculum clam aut
aperte praebeat: quos omni conventus celebrandi licentia privari statuimus: scientibus universis violatorem huius
legis publicatione bonorum esse coercendum. * THEODOS. ET VALENTIN. AA. LEONTIO PU. *<A 435 D.
III NON. AUG. CONSTANTINOPOLI THEODOSIO XV ET VALENTINIANO IIII AA. CONSS.>
1.5.7
Imperatores Theodosius, Valentinianus . Curiales omnium civitatum, onerosis quin etiam militiae seu diversis
officiis facultatum et personalium munerum obligatos suis ordinibus, cuiuscumque sectae sint, inhaerere
27

