Imperatores Severus, Antoninus . Si curatores dati estis generaliter nec decreto significatum est italicarum
tantum rerum vobis munus adiunctum, adire debetis competentem iudicem, ut vos a provinciali administratione
liberet. Quod si factum fuerit, petent sibi in provincia curatores adulescentes * SEV. ET ANT. AA.
AVENTIANO ET COSCONIO. *<A 204 PP. VIII K. SEPT. CILONE ET LIBONE CONSS.>
5.62.3
Imperatores Severus, Antoninus . Excusationis quidem tuae, si ingenuus libertino tutor datus es, certa causa est.
Sed cum te praeses provinciae audiendum non putaverit propter praescriptionem, quasi tardius adires, nec a
decreto provocaveris, intellegis parendum esse sententiae * SEV. ET ANT. AA. CRISPINO. *<A 206 PP. ID.
MART. ALBINO ET AEMILIANO CONSS.>
5.62.4
Imperator Antoninus . Amplissimi ordinis consulto, qui pupillam suam uxorem ducit, nuptias contrahere non
intellegitur et tamen infamis constituitur.
1 . Sed si tu Demetriae, cum eam in matrimonio haberes, absens et ignorans curator constitutus es, potes esse
securus, dum tamen alius substituatur. Non enim debet ignorantia maritorum amplissimi ordinis consulto fraus
quaeri * ANT. A. AGATHODAEMONI. *<A 216 PP. XI K. IUL. SABINO ET ANULLINO CONSS.>
5.62.5
Imperator Alexander Severus . Libertos a tutela vel cura liberorum patroni seu patronae nullam excusationem
impetrare amplissimus ordo auctore divo marco censuit. Et ideo nec illud prodesse eis debet, quominus curatores
etiam inviti patroni seu patronae liberis dentur, quod eorundem tutelam administraverunt * ALEX. A. BASSIAE.
*<>
5.62.6
Imperator Alexander Severus . Quinquaginta dies, qui praefiniti sunt ad professionem excusationis his qui
tutores seu curatores dati sunt, ex eo die cedere, ex quo decretum praetoris aut testamentum parentis notum
factum erit ei qui ad munus vocatus fuerit, ipsa constitutio quae hoc induxit sanxit.
1 . Sed si quis in eius temporis computatione ab eo cuius de ea re notio fuit iniuriam passus non provocavit,
adquiescere rebus iudicatis debet. * ALEX. A. MAXIMO. *<A 224 PP. III NON. MAI. IULIANO ET
CRISPINO CONSS.>
5.62.7
Imperator Alexander Severus . Neque a tutela neque a cura ideo quis excusatur, quod creditor sive debitor eius
est, cui tutor sive curator datus est, sed participem in munere habere debet, ut ( si res exegerit) is qui alieno
auxilio eget defendatur. * ALEX. A. ANTONINO. *<A 224 PP. III ID. IUL. IULIANO ET CRISPINO
CONSS.>
5.62.8
Imperator Alexander Severus . Coloni ( id est conductores) praediorum ad fiscum pertinentium hoc nomine
excusationem a muneribus civilibus non habent ideoque iniunctae tutelae munere fungi debent. * ALEX. A.
MAXIMO. *<A 225 PP. IIII K. FEBR. FUSCO ET DEXTRO CONSS.>
5.62.9
Imperator Alexander Severus . Frater tuus non ideo a tutela vel cura excusari debet, quod oculum amisit. Proinde
intellegis munus susceptum eum deserere non posse * ALEX. A. ROMANO. *<A 228 PP. K. FEBR.
MODESTO ET PROBO CONSS.>
5.62.10
Imperator Alexander Severus . Exactores tributorum tanto tempore, quanto rationem tributariam tractaverunt,
non solum ab oneribus, sed etiam a tutelis vacationem habere dubitare non debuisti. * ALEX. A. CRISPINO.
*<A 229 D. ID. AUG. ALEXANDRO A. III ET DIONE CONSS.>
5.62.11
Imperator Alexander Severus . Testamento tutor datus, ut a bonis his excuseris, quae pupilli tui in alia provincia
quam unde es ubique moraris possident, intra quinquagesimum diem postulare debuisti.
1 . Quod si facere cessasti, excusatio quidem temporis praescriptione submovetur, sed propter late diffusum
patrimonium an tibi adiungi aliquos curatores oporteat, praeses provinciae, si te insufficientem deprehenderit,
aestimabit.* ALEX. A. HYLAE. *<A 231 PP. VIII ID. DEC. POMPEIANO ET PELIGNO CONSS.>
5.62.12
Imperator Gordianus . Voluntaria tutelae munera privilegiis nihil derogant. * GORD. A. VALENTINO. *<A 238
PP. XI K. NOV. PIO ET PONTIANO CONSS.>
5.62.13
Imperator Gordianus . Nec senatorum quidem liberti, nedum ceterorum, propterea, quia patronorum negotia
gerunt, a muneribus civilibus habent immunitatem. Tantummodo etenim unus senatoris libertus, qui patroni
negotia gerit, habet a tutela sive cura vacationem * GORD. A. APOLLINARI. *<A 239 PP. X K. FEBR.
GORDIANO A. ET AVIOLA CONSS.>
5.62.14
276

