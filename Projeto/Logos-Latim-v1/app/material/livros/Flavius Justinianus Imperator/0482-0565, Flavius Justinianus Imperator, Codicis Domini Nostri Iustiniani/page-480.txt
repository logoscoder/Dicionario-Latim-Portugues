2 . Nam illud perspicuum est eos qui hoc criminum genus commiserint pro veterum etiam legum et
constitutionum tenore tamquam ipsius maiestatis violatores ultimo subiugandos esse supplicio. * ZENO A.
BASILIO PP. *<A 486 D.K.IUL.CONSTANTINOPOLI LONGINO VC.CONS.>
9.5.2
[Here there is a Greek text. Sorry, it is not yet in the Library.]
9.6.0. Si reus vel accusator mortuus fuerit.
9.6.2
Imperator Antoninus . Etsi Marcellus qui crimine falsi postulabatur vita functus est ac per hoc crimen in persona
eius sit extinctum, accusatio tamen non est abolita, cum tam uxorem eius quam te eodem crimine postulatos
proponas. * ANT. A. EUTYCHIANO. *<A 215 PP.VII.K.OCT. LAETO II ET CEREALE CONSS.>
9.6.3
Imperator Antoninus . Si is, quem homicidii seu cuiusvis criminis postulasti reum, vita functus est, frustra ob
poenam desertae accusationis conveniris, cum morte eius crimen cum poena eius sit extinctum ac per hoc tibi
adempta est necessitas accusationis. * ANT. A. PROCULO. *<A 216 PP.IIII K.OCT.ROMAE SABINO ET
ANULLINO CONSS.>
9.6.4
Imperator Alexander Severus . Si, ut proponis, causa pecuniaria ad emolumentum tuum spectat, licet annianus,
cui falsi crimen auctor tuus intendebat, vita functus sit, non prohiberis, si quis adversus te instrumento quod in
dubium vocatur uti coeperit, accusationem instituere.
1 . Quamvis enim in persona principalis rei morte subducti iam subsistere non possit , tamen si quis illo uti
voluerit, intellegit se periculo criminis esse subiectum. * ALEX. A. VERONICIANO. *<A 227 PP.VI
K.IAN.ALBINO ET AEMILIANO CONSS.>
9.6.5
Imperator Gordianus . Defunctis reis publicorum criminum, sive ipsi per se ea commiserunt sive aliis
mandaverunt, pendente accusatione, praeterquam si sibi mortem consciverint, bona successoribus eorum non
denegari notissimi iuris est. * GORD. A. RUFO. *<A 238 PP.VII K.NOV.PIO ET PONTIANO CONSS.>
9.6.6
Imperator Gordianus . Si quis, cum capitali poena vel deportatione damnatus esset, appellatione interposita et in
suspenso constituta fati diem functus est, crimen morte finitum est.
1 . Idem observatur et si accusator pendente appellationis tempore ultimum diem obisset.
2 . Sin autem relegationis poenam sustinuit et in parte bonorum damnatus appellatione usus est, etiam post
mortem eius nihilo minus appellationis ratio examinabitur, cum desideretur, utrum valeat nec ne particularis
publicatio. * GORD. A. IULIANO. *<A 239 PP.VI K.AUG.GORDIANO A. ET AVIOLA CONSS.>
9.7.0. Si quis imperatori maledixerit.
9.7.1
Imperatores Theodosius, Arcadius, Honorius . Si quis modestiae nescius et pudoris ignarus improbo petulantique
maledicto nomina nostra crediderit lacessenda ac temulentia turbulentus obtrectator temporum fuerit, eum
poenae nolumus subiugari neque durum aliquid nec asperum sustinere, quoniam, si id ex levitate processit,
contemnendum est, si ex insania, miseratione dignissimum, si ab iniuria, remittendum.
1 . Unde integris omnibus ad nostram scientiam referatur, ut ex personis hominum dicta pensemus et, utrum
praetermitti an exsequi rite debeat, censeamus. * THEODOS. ARCAD. ET HONOR. AAA. RUFINO PP. *<A
393 D.V ID.AUG.CONSTANTINOPOLI THEODOSIO A. III ET ABUNDANTIO CONSS.>
9.8.0. Ad legem Iuliam maiestatis.
9.8.1
Imperator Alexander Severus . Etiam ex aliis causis maiestatis crimina cessant meo saeculo, nedum etiam
admittam te paratum accusare iudicem propterea crimine maiestatis, quod contra constitutionem eius dicis
pronuntiasse. * ALEX. A. PAULINO. *<A 223 PP.III ID.APRIL. MAXIMO II ET AELIANO CONSS.>
480

