2 . Si vero substitutio in secundum casum vel expressa vel compendio non usque ad certam aetatem facta
reperiatur, si quidem infra pubertatem decessit, eos habeat heredes, quos pater ei constituit et adierunt
hereditatem: si vero post pubertatem, te eius successionem obtinente velut ex causa fideicommissi bona, quae
cum moreretur patris eius fuerunt, a te possunt petere. * DIOCL. ET MAXIM. AA. ET CC. PETRONIAE. *<A
293 S.K.IAN.SIRMI AA. CONSS.>
6.26.9
Imperator Justinianus . Humanitatis intuitu parentibus indulgemus, ut, si filium vel nepotem vel pronepotem
cuiuscumque sexus habeant nec alia proles descendentium eis sit, iste tamen filius vel filia vel nepos vel neptis
vel pronepos vel proneptis mente captus vel mente capta perpetuo sit, vel si duo vel plures isti fuerint, nullus
vero eorum saperet, liceat isdem parentibus legitima portione ei vel eis relicta quos voluerint his substituere, ut
occasione huiusmodi substitutionis ad exemplum pupillaris nulla querella contra testamentum eorum oriatur, ita
tamen, ut, si postea resipuerit vel resipuerint, talis substitutio cesset, vel si filii aut alii descendentes ex
huiusmodi mente capta persona sapientes sint, non liceat parenti qui vel quae testatur alios quam ex eo
descendentes unum vel certos vel omnes substituere.
1 . Sin vero etiam alii liberi testatori vel testatrici sint sapientes, ex his vero personis quae mente captae sunt
nullus descendat, ad fratres eorum unum vel certos vel omnes eandem fieri substitutionem oportet. * IUST. A.
MENAE PP. *<A 528 D.III ID.DEC.CONSTANTINOPOLI DN.IUSTI NIANO A. PP. II CONS.>
6.26.10
Imperator Justinianus . Cum quidam duobus impuberibus filiis suis heredibus institutis adiecit, si uterque
impubes decesserit, illum sibi esse heredem, et dubitabatur apud antiquos legum auctores, utrumne tunc voluit
substitutum admitti, cum uterque filius eius in prima aetate decesserit, an alterutro decedente ilico substitutus in
eius partem succedat, placuit Sabino substitutionem tunc locum habere, cum uterque decesserit: cogitasse enim
patrem primo decedente fratrem suum in eius portionem succedere.
1 . Nos eiusdem Sabini veriorem sententiam existimantes non aliter substitutionem admittendam esse censemus,
nisi uterque eorum in prima aetate decesserit. * IUST. A. IOHANNI.PP. *<A 531 D.VI
K.AUG.CONSTINTINOPOLI POST CONSULATUM LAMPADII ET ORESTIS VV.CC.>
6.26.11
Imperator Justinianus . Si quis duobus heredibus institutis filio suo impuberi eos una cum alio tertio substituit et
verba testamenti ita composuerit: " quisquis mihi heres erit, et titius filio meo heres esto", secundum quod apud
Ulpianum invenimus, mortuo impubere filio quaerebatur, quomodo ad substitutionem vocentur tres substituti:
utrumne duo priores, qui et patri heredes fuerant scripti, in dimidiam vocantur et titius in reliquam dimidiam, an
tres substituti unusquisque ex triente ad substitutionem vocantur? alia applicata dubitatione, si quis ita heredem
scripserit: " titius una cum filiis suis et Sempronius heredes mihi sunto". Et in praesente etenim specie
quaerebatur secundum ulpianum voluntas testantis: utrumne titium una cum suis filiis in dimidiam vocat et
Sempronium in aliam dimidiam, an omnes in virilem portionem
1 . Nobis autem in prima quidem specie videtur tres substitutos unumquemque in trientem vocari, in secunda
autem specie, cum et natura pater et filius eadem persona paene intelleguntur, dimidiam quidem partem titio cum
filiis, alteram autem partem Sempronio adsignari. * IUST. A. IOHANNI PP. *<A 531 D. IIII K. AUG.
CONSTANTINOPOLI POST CONSULATUM LAMPADII ET ORESTIS VV. CC.>
6.27.0. De necessariis et servis heredibus instituendis vel substituendis.
6.27.1
Imperator Pertinax . Is, qui solvendo non est, heredem necessarium etiam in fraudem creditorum relinquere
potest. Sed si pignori datus fuisti et in eadem causa permansisti, nec ab eo quidem debitore qui solvendo non fuit
liber et heres necessarius existere potuisti * PERTINAX A. LUCRETIO. *<A 193 PP.XI K.APRIL.FALCONE
ET CLARO CONSS.>
6.27.2
Imperator Antoninus . Cum vos servi constituti sub appellatione libertorum heredes scripti essetis, ea scriptura
benigna interpretatione perinde habenda est, ac si liberi et heredes instituti fuissetis. Quod in legato locum non
habet * ANT. A. AUFIDIO. *<A 196 ACCEPTA VII K.MART.PRISCO ET APOLLINARI CONSS.>
6.27.3
Imperatores Diocletianus, Maximianus . Si tutor ancillam tuam contubernio suo coniunxit ac post heredem
instituit, neque dominium ex huiusmodi facto tibi auferri potuit et, ut eius aditione iussu tuo tibi per hanc
successio quaeratur, iure concessam habes facultatem. * DIOCL. ET MAXIM. AA. ET CC. FELICI. *<A 293
S.XVI K.IAN.SIRMI AA.CONSS.>
6.27.4
314

