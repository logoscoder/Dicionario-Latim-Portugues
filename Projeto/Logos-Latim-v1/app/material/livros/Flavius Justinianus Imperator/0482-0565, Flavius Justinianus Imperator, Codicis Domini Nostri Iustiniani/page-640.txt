Imperatores Theodosius, Valentinianus . Nullum ex primipilaribus, nullum ex principe cohortalis officii vel ad
aliam posse militiam adspirare vel ministeriis sibi contra publicam utilitatem blandiri vel ad quamlibet aliam
dignitatem ad praeiudicium praeteriti status accedere concedimus.
1 . Quod si contra hanc tam saluberrimam formam vel responsa caelestia quaedam militia aut dignitas audacter
eliciatur, pro ingestis haberi, etiamsi speciali adnotatione nostrae indulgentiae eam obtinuisse videatur, nec
adsertionem ei quoquo modo patere, qui se memoratis artibus publicae studet commoditati subtrahere, sed statim
civitatis unde oriundus est curiae tradi praecipimus. * THEODOS. ET VALENTIN. AA. THOMAE PP. *<A
442 ? >
12.57.14
Imperator Leo . Quisquis cohortalibus adhuc obsequiis obligatus vel regimen provinciae vel cingulum cuiuslibet
militiae dignitatisve quoquo modo meruit, ante omnia contra licitum usurpatis impetratisve careat, etiamsi
ultronea nostra liberalitate ius gerendae provinciae vel militiae seu dignitatis cuiuspiam sibi iactaverit fuisse
delatum.
1 . Dehinc universis solaciis condicionis quam spreverat defraudatus, ne quid eorum omnino per se vel
interpositam personam possit adquirere, primipili tantum munus implere cogatur: mox curialibus civitatis, in qua
natus est, in diem vitae suae functionibus inhaesurus, ita scilicet, ut etiam ii, qui post impletam talem militiam
quodlibet militiae dignitatisve genus adfectaverint, curiae patriae suae restituantur. * LEO A. CONSTANTINO
PP. *<A 471 D. VI K. IAN. CONSTANTINOPOLI LEONE A. IIII ET PROBIANO CONSS.>
12.58.0. De apparitoribus praefecti annonae.
12.58.1
Imperatores Valens, Gratianus, Valentinianus . Apparitores urbanae praefecturae annonario officio se non
inserant, sed apparitorum aemulatione secreta ministerio suo annonae praefectura fungatur. * VALENS GRAT.
ET VALENTIN. AAA. RUFINO PU. *<A 376 D. III ID. IUL. VALENTE A. V ET VALENTINIANO
IUNIORE CONSS.>
12.58.2
Imperatores Arcadius, Honorius . Praefectus annonae canonem, qui ad officium suum pertinet, per compulsores
suos exigat, et cum officio suo retineatur obnoxius, qui ad implendum canonem devotionis suae exactionem non
ostenderit. * ARCAD. ET HONOR. AA. MESSALAE PP. *<A 399 ? >
12.59.0. De diversis officiis et apparitoribus iudicum et probatoriis eorum.
12.59.1
Imperatores Valentinianus, Valens, Gratianus . Si quando praefectus praetorio vel vicarius aut rector provinciae
significaverit eum, qui chartis ac ratiociniis publicis invenitur obnoxius, ad praeposituram castri ac militum
transisse, retractus illi adsignetur officio, a quo ad necessitatem praestandi ratiocinii devocatur: in reiecti vero
locum is potissimum destinetur, cui meritorum adstipulentur insignia. * VALENTIN. VALENS ET GRAT.
AAA. AD SEVERUM MAG. MIL. *<A 371 D. X K. IAN. GRATIANO A. II ET PROBO CONSS.>
12.59.2
Imperatores Gratianus, Valentinianus, Theodosius . Nullus ex his, quos claruerit militia resolutos, indebita denuo
sacramenta sine augustis adfatibus suscipiat. Si quis autem id per obreptionem forte meruerit, quinque librarum
auri multetur incommodo * GRAT. VALENTIN. ET THEODOS. AAA. AD EUSIGNIUM PP. *<A 386 D.
PRID. ID. IUL. MEDIOLANI HONORIO NP. ET EUODIO CONSS.>
12.59.3
Imperatores Gratianus, Valentinianus, Theodosius . Nullus apparitor amplitudinis tuae vel de officiis palatinis ad
eam provinciam, ex qua oriundus est vel in qua collocaverit larem, vel qui iam in huiusmodi officio fuerit
commoratus, obtentu publicae necessitatis vel exsecutor privati negotii dirigatur.
1 . Etenim officii celsitudinis tuae primiscrinius tres libras auri fisci utilitatibus sine dilatione persolvet, si statuta
fuerint temerata: apparitor vero qui huic se muneri passus est deputari, militia spoliabitur.
2 . Haec vero poena etiam ceteris inrogata est, ut, si domesticus aut protector, strator vel agens in rebus vel
palatinus utriusque officii vel ad eandem provinciam, in qua natus est, vel ad eam, in qua collocarit larem, cum
huiusmodi usurpatione perrexerit, matriculis quidem exemptus ipse, qui se voluit mitti, auri libram unam fisci
viribus inferre cogetur, adiutores vero officiorum palatinorum ac numerarii comitum illustrium virorum sive
actuarii libram fisci viribus solvant, nisi statuta fuerint custodita. * GRAT. VALENTIN. ET THEODOS. AAA.
AD EUSIGNIUM PP. *<A 386 D. III NON. DEC. MEDIOLANI HONORIO NP. ET EUODIO CONSS.>
640

