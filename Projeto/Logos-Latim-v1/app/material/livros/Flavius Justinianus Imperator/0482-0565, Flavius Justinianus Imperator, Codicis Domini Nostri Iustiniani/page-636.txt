HONOR. ET THEODOS. AAA. ANTHEMIO PP. *<A 407 D. IIII NON. AUG. CONSTANTINOPOLI
HONORIO VII ET THEODOSIO II AA. CONSS.>
12.50.21
Imperatores Theodosius, Valentinianus . Nullus penitus cuiuslibet ordinis seu dignitatis vel sacrosancta ecclesia
vel domus regia tempore expeditionis excusationem angariarum seu parangariarum habeat. * THEODOS. ET
VALENTIN. AA. CYRO PP. *<A 440-441 >
12.50.22.
Imperator Leo . Cursum clavularem ab omni orientali tractu nec non ab his civitatibus aliarum regionum, quarum
instructio tui culminis meminit, tolli amputarique decernimus, ita tamen, ut in transitu fortissimorum militum
( quando nostra serenitas disposuerit ex aliis ad alia eos loca deduci, evectionesque animalium secundum
consuetudinem a nostra fuerint aeternitate consecuti)et in armorum tam confectione quam translatione servata
consuetudine, in profectione quin etiam legatorum animalium dominis, qui ea solent accepta mercede locare,
praebenda pensio arcae tui culminis imputetur.
1 . Tractorias videlicet animalium super memoratis causis nulli alii iudici, cuiuscumque sit dignitatis, nisi tuo
tantummodo culmini faciendi licentiam patere decernimus. * LEO A. PUSAEO PP. *< >
12.50.23
Imperator Anastasius . Iubemus nemini licere cuiuscumque scholae vel officii vel militiae seu condicionis per
totius orientalis tractus partes ob quamcumque causam profiscenti seu redeunti supra unum veredum unumque
paraveredum, cum evectione tamen iudiciali, movere, nisi specialis ei praestita sit nostrae serenitatis quantitatem
animalium continens evectio.
1 . Exceptis procul dubio his, qui pecunias publicas devehunt, cum in hac parte sine nostra quoque speciali
auctoritate tanta convenit animalia moveri, quanta transvehendae pecuniae summa et eius tuitio deposcit.
2 . Quinquaginta librarum auri condemnatione his feriendis, quicumque nostra iussa quolibet modo seu tempore
violaverint seu violare concesserint. * ANASTAS. A. ARMENIO PP. *< >
12.51.0. De tractoriis et stativis.
12.51.1
Imperatores Theodosius, Arcadius, Honorius . Tractoriae cum stativis solitis bidui tantummodo tempus
accipiant.
1 . Nulli vero penitus cum necessariis sibi personis praebeantur, nisi his tantummodo, qui animalia atque equos
sacro usui necessarios prosequuntur: ita tamen, ut his dimissis in tractoriarum corpore quinque dierum numerus
adscribatur, ut nullus ultra hoc temporis spatium ad residendum in quo libitum fuerit loco copiam nanciscatur. *
THEODOS. ARCAD. ET HONOR. AAA. RUFINO PP. *<A 392 D.VII K.SEPT CONSTANTINOPOLI
ARCADIO A.II ET RUFINO CONSS. >
12.52.0. De apparitoribus praefectorum praetorio et privilegiis eorum.
12.52.1
Imperatores Valentinianus, Valens . Praefecturae cornicularios, qui annis singulis exeunt post transactos
corniculos nostram adorare purpuram volumus: quo honore perfunctis, cum iam missionem tenuerint, liberum
otium damus, ut ad susceptionem vel cuiuslibet necessitatis officium minime devocentur. * VALENTIN. ET
VALENS AA. AD MAMERTINUM PP. *<A 365 D. III K.DEC.MEDIOLANI VALENTINIANO ET
VALENTE AA.CONSS.>
12.52.2
Imperatores Valentinianus, Valens . Praefectianos ad perniciem provincialium exactionibus in provinciis vel
potius lucris et quaestibus suis sese immiscere vetamus: praeterea vel horreorum gerere custodiam vel curarum
ius atque arbitrium sibi praesumere his denegamus.
1 . Horum si quis praesentis legis temerator existat, volumus eum competenti motu indignatione percelli. *
VALENTIN. ET VALENS AA. AD ZOSIUM PRAES. EPIRI NOVAE. *<A 373 D.XIIII K.DEC.MEDIOLANI
VALENTINIANO ET VALENTE IIII AA. CONSS.>
12.52.3
Imperatores Theodosius, Valentinianus . Cornicularii et primiscrinii, numerarii insuper, qui in officio tuae
sublimitatis per ordinem obsequiis militiae terminatis desideratam laborum requiem sortiuntur, pro multis erga
rem publicam sudoribus ab omnibus indictionibus tam militarium quam civilium iudicum semper habeantur
immunes, et civilium tantum iudicum , non etiam militarium iurisdictioni subiaceant.
636

