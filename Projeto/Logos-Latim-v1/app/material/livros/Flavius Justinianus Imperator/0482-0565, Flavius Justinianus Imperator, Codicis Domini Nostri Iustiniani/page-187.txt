4.32.8
Imperator Antoninus . Quamvis bassa, cum pecuniam mutuam acciperet, minores usuras menophano spoponderit
et, nisi intra certum tempus eas solvisset, ampliores ( licitas tamen) promiserit, si post tempus cautioni
praefinitum creditor easdem accepit nec maiores dari sibi postulavit ac per hoc non recessisse a minorum
praestatione eum probari potest, eas usuras computari oportet, quarum in exactione creditor perseveravit. * ANT.
A. CLAUDIO DORYPHORO. *<>
4.32.9
Imperator Antoninus . Si per te non stetit quominus intra tempora praefinita pecuniam minorum usurarum
solveres, sed per tutores filiorum creditoris, qui eam accipere noluerunt, idque apud iudicem datum probaveris,
eius temporis, quo per te non stetisse apparuerit, usurae maiores non exigentur. Quod si etiam sortem deposuisti,
exinde, ex quo id factum apparuerit, in usuras non convenieris * ANT. A. CANIO PROBO. *<>
4.32.10
Imperator Antoninus . Usurae per tempora solutae non proficiunt ad dupli computationem. Tunc enim ultra sortis
summam usurae non exiguntur, quotiens tempore solutionis summa usurarum excedit eam computationem *
ANT. A. CRATO ET DONATO MIL. *<>
4.32.11
Imperator Alexander Severus . Frumenti vel hordei mutuo dati accessio etiam ex nudo pacto praestanda est. *
ALEX. A. AURELIO TYRANNO. *<A 223 PP. K. MAI. MAXIMO II ET AELIANO CONSS.>
4.32.12
Imperator Alexander Severus . Ex praedio pignori obligato creditor post oblatam iure sibi pecuniam, quam non
suscepit, si fructum accepit, exonerari sortis debitum certum est. * ALEX. A. POPILIO. *<>
4.32.13
Imperator Alexander Severus . In bonae fidei iudiciis, quale est etiam negotiorum gestorum, usurarum rationem
haberi certum est. Sed si finitum est iudicium sententia, quamvis minoris condemnatio facta est non adiectis
usuris, nec provocatio secuta est, finita retractanda non sunt: nec eius temporis, quod post rem iudicatam fluxit,
usurae ullo iure postulantur nisi ex causa iudicati * ALEX. A. EUSTATHIAE ET ALIIS. *<>
4.32.14
Imperator Alexander Severus . Si ea pactione uxor tua mutuam pecuniam dedit, ut vice usurarum inhabitaret,
pactoque ita ut convenit usa est, non etiam locando domum pensionem redegit, referri quaestionem, quasi plus
domus redigeret, si locaretur, quam usurarum legitimarum ratio colligit, minime oportet. Licet enim uberiore
sorte potuerit contrahi locatio, non ideo tamen illicitum fenus esse contractum, sed vilius conducta habitatio
videtur * ALEX. A. AURELIO ARCASIANI. *<A 234 D. XI K. MAI. MAXIMO ET URBANO CONSS.>
4.32.15
Imperator Gordianus . Cum adleges uxorem tuam ea condicione mille aureorum numero quantitatem sumpsisse,
ut, si intra diem certum debito satis non fecisset, cum poena quadrupli redderet quod accepit, iuris forma non
patitur legem contractus istius ultra poenam legitimarum usurarum posse procedere. * GORD. A. CLAUDIO
PORTORIO. *<A 242 D. NON. M. ATTICO ET PRAETEXTATO CONSS.>
4.32.16
Imperator Gordianus . Cum non frumentum, sed pecuniam fenori te accepisse adleges, ut certa modiatio tritici
praestaretur, ac, nisi is modus sua die fuisset oblatus, mensurarum additamentis in fraudem usurarum
legitimarum gravatum te esse contendis, potes adversus improbam petitionem competente uti defensione. *
GORD. A. FLAVIO SULPICIO. *<PP.>
4.32.17
Imperator Philippus . Si ea lege possessionem mater tua apud creditorem tuum obligavit, ut fructus in vicem
usurarum consequeretur, obtentu maioris percepti emolumenti propter incertum fructuum eventum rescindi
placita non possunt. * PHILIPP. A. ET PHILIPP. C. AURELIO EUXENO. *<>
4.32.18
Imperatores Diocletianus, Maximianus . Indebitas usuras, etiam si ante sortem solutae non fuerint ac propterea
minuere eam non potuerint, licet post sortem redditam creditori fuerint datae, exclusa iuris varietate repeti posse
pensa ratione firmatum est. * DIOCL. ET MAXIM. AA. ET CC. AURELIO CASTORI. *<>
4.32.19
Imperatores Diocletianus, Maximianus . Acceptam mutuo sortem cum usuris licitis creditori post testationem
offer ac, si non suscipiat, consignatam in publico depone, ut cursus usurarum legitimarum inhibeatur.
1 . In hoc autem casu publicum intellegi oportet vel sacratissimas aedes vel ubi competens iudex super ea re
aditus deponi eas disposuerit.
2 . Quo subsecuto etiam periculo debitor liberabitur et ius pignorum tollitur, cum serviana etiam actio manifeste
declarat pignoris inhiberi persecutionem vel solutis pecuniis vel si per creditorem steterit, quominus solvatur.
3 . Quod etiam in traiecticiis servari oportet.
187

