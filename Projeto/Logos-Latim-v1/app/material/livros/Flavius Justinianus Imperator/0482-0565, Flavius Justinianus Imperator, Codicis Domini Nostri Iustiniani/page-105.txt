principale beneficium adlegantes non solum praescriptorum annorum numerum probent, sed etiam testibus
idoneis advocatis morum suorum instituta probitatemque animi et testimonium vitae honestioris edoceant.
1 . Feminas quoque, quas morum honestas mentisque sollertia commendat, cum octavum et decimum annum
egressae fuerint, veniam aetatis impetrare sancimus. Sed eas propter pudorem ac verecundiam feminarum in
coetu publico demonstrari testibus non cogimus, sed percepta aetatis venia annos tantum probare testibus vel
instrumentis, misso procuratore, concedimus, ut etiam ipsae in omnibus negotiis tale ius habeant, quale mares
habere praescripsimus, ita tamen, ut praedia sine decreto non alienent.
2 . Sed senatores quidem clarissimi viri in hac regia urbe commorantes apud sublimitatem tuam, ceteri vero apud
praetorem, in provinciis autem omnes apud earum rectores de suis moribus et honestae perdoceant.
3 . Hi vero, qui contra memoratam dispositionem veniam aetatis impetraverint, sciant eam nullas vires obtinere.
* CONST. A. AD VERINUM PU. *<A 321 PP. III K. IUN. ROMAE CRISPO II ET CONSTANTINO II CC.
CONSS.>
2.44.3
Imperator Justinianus . Eos, qui veniam aetatis principali clementia impetraverunt vel impetraverint, non solum
alienationem, sed etiam hypothecam minime posse sine decreti interpositione rerum suarum immobilium facere
iubemus, in quarum alienatione vel hypotheca decretum illis necessarium est, qui necdum veniam aetatis
meruerunt, ut similis sit in ea parte condicio minorum omnium, sive petita sive non sit aetatis venia. * IUST. A.
MENAE PP. *<A 529 D. VIII ID. APRIL. DECIO VC. CONS.>
2.44.4
Imperator Justinianus . Si quis aliquid dari vel fieri voluerit et legitimae aetatis fecerit mentionem vel sic
absolute dixerit 'perfectae aetatis', illam tantummodo aetatem intellectam esse videri volumus, quae ex viginti
quinque annorum curriculis completur, non ab imperiali beneficio suppletur. Et praecipue quidem in
substitutionibus vel restitutionibus hoc intellegi sancimus: nihilo minus autem et in aliis, nisi specialiter
quisquam addiderit ex venia aetatis velle aliquid procedere. * IUST. A. AD SENATUM. *<A 530 D. XI K.
AUG. CONSTANTINOPOLI LAMPADIO ET ORESTE VV. CC. CONSS.>
2.45.0. Si maior factus ratum habuerit.
2.45.1
Imperatores Diocletianus, Maximianus . Si inter minores quinque et viginti annis vel scriptura interposita vel
sine scriptura facta sine dolo divisio est eamque post legitimam aetatem ratam fecerunt , manere integram debere
convenit. * DIOCL. ET MAXIM. AA. ET CC. EUTYCHIANO. *<A 293 S. VIII K. MAI. AA. CONSS.>
2.45.2
Imperatores Diocletianus, Maximianus . Qui post vicesimum quintum annum aetatis ea quae in minora aetate
gesta sunt rata habuerunt, frustra rescissionem eorum postulant. * DIOCL. ET MAXIM. AA. ET CC. SOTERI.
*<A 294 D. ID. FEBR. CC. CONSS.>
2.46.0. Ubi et apud quem cognitio restitutionis agitanda sit.
2.46.1
Imperator Antoninus . Si quid a procuratore meo iudicatum est, id per in integrum restitutionem praesidis
sententia non potest rescindi. Princeps enim solus contra sententiam procuratorum suorum in integrum restituere
solet. * ANT. A. SEVERO. *<A 215 PP. VI K. DEC. LAETO II ET CEREALE CONSS.>
2.46.2
Imperatores Diocletianus, Maximianus . Quoniam ea, quae in transactione dari placuerat, te tradidisse proponas,
consequens est, si de his repetendis per in integrum restitutionem vel quacumque aliam causam putaveris
agendum, eius adire te provinciae praesidem, in qua domicilium habent quos convenis. * DIOCL. ET MAXIM.
AA. AQUILINAE. *<>
2.46.3
Imperator Justinianus . Cum scimus esse dubitatum de restitutionibus, quae in integrum postulantur, sive
tantummodo apud iudicem, cui aliqua iurisdictio est, examinari eas oportet, sive et apud pedaneos iudices, sive
eas minores viginti quinque annis petierint sive maiores, secundum quod anterioribus sanctionibus vel veteris
iuris vel nostris declaratum est: sancimus non solum apud iudices pro tribunali huiusmodi causae cognitiones
proponi, sed etiam apud eos iudices, quos augusta dederit maiestas aut nostrae rei publicae administratores vel in
hac regia civitate vel in provinciis, ut videatur ipse, qui iudicem destinaverit, utpote pro tribunali cognoscens et
in integrum dare restitutionem et causas eius examinare: sic etenim non difficilis erit causarum examinatio.
105

