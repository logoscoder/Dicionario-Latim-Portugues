33. In quibus servantes ea, quae ab ipsorum sunt statuta pontifice, eos minime in nostra communione recepimus
et ab omni ecclesia catholica esse iussimus alienos, nisi errore damnato doctrinam nostram quantocius sequi
habita regulari professione signaverint.
34. Aequum quippe est, ut, qui nostris minime oboedientiam commodant statutis, ecclesiis habeantur extorres.
35. Sed quia gremium suum numquam redeuntibus claudit ecclesia, obsecro clementiam vestram, ut, si proprio
errore deposito et prava intentione depulsa ad unitatem ecclesiae reverti voluerint, in nostra communione receptis
indignationis vestrae removeatis aculeos et nobis intercedentibus benigni animi gratiam condonate.
36. Deum autem et salvatorem nostrum Ihesum Christum exoramus, quatenus longaevis et pacificis vos dignetur
custodire temporibus in hac vera religione et unitate et veneratione apostolicae sedis, cuius principatum ut
christianissimi et pii conservatis in omnibus.
37. Praeterea, serenissime principum, laudamus legatorum vestrorum personas, Hypatii et Demetrii fratrum et
coepiscoporum nostrorum, quos clementiae vestrae gratos fore ipsa manifestavit electio.
38. Nam tantae causae pondus non nisi perfectis in Christo potuisset iis iniungi, tantae vero pietatis, tantae
reverentiae plenos adfatus nisi per amantes minime dignaremini destinare.
39. Et alia manu: gratia domini nostri Ihesu Christi et caritas dei patris et communicatio spiritus sancti sit semper
vobiscum, piissime fili. Item subscriptio: omnipotens deus regnum et salutem vestram perpetua protectione
custodiat, gloriosissime et clementissime fili imperator Auguste. * GLORIOSISS. ET CLEMENTISS. FIL.
IUSTINIANO A. IOHANNES EP. URB. ROMAE.*<A 534 D. VIII K. APRIL. ROMA DN. IUSTINIANO PP.
A. IIII ET PAULINO IUNIORE VC. CONSS.>
1.2.0. De sacrosanctis ecclesiis et de rebus et privilegiis earum.
1.2.1
Imperator Constantinus . Habeat unusquisque licentiam sanctissimo catholicae venerabilique concilio decedens
bonorum quod optavit relinquere. Non sint cassa iudicia. Nihil est quod magis hominibus debetur, quam ut
supremae voluntatis, post quam iam aliud velle non possunt, liber sit stilus et licitum quod iterum non redit
arbitrium. * CONST. A. AD POP. *<A 321 PP. V NON. IUL. ROMAE CRISPO II ET CONSTANTINO II CC.
CONSS.>
1.2.2
Imperatores Gratianus, Valentinianus, Theodosius . Nemo apostolorum vel martyrum sedem humandis
corporibus existimet esse concessam. * GRAT. VALENTIN. ET THEODOS. AAA. PANCRATIO PU. *<A 381
D. III K. AUG. HERACLIAE EUCHERIO ET SYAGRIO CONSS.>
1.2.3
Imperatores Gratianus, Valentinianus, Theodosius . Nemo martyres distrahat, nemo mercetur. * GRAT.
VALENTIN. ET THEODOS. AAA. CYNEGIO PP. *<A 386 D.IIII K. MART. CONSTANTINOPOLI
HONORIO NP. ET EUODIO CONSS.>
1.2.4
Imperatores Honorius, Theodosius . Non plures quam nongenti quinquaginta decani sacrosanctae huius
amplissimae urbis deputentur ecclesiae nullique his addendi mutandive vel in defuncti locum substituendi pateat
copia: nulli alii corporatorum praeter praedictum numerum per patrocinia immunitate concessa negataque omni
novationis facultate similia vindicandi his, quae in honorem vel necessaria obsequia sacrosanctae ecclesiae
indulta sunt. * HONOR. ET THEODOS. AA. AETIO PU. *<A 409 D. XII K. SEPT. EUDOXIOPOLI
HONORIO VIII ET THEODOSIO III AA. CONSS.>
1.2.5
Imperatores Honorius, Theodosius . Placet rationabilis consilii tenore perpenso destricta moderatione
praescribere, a quibus specialiter necessitatibus ecclesiae urbium singularum habeantur immunes. Prima quippe
illius usurpationis contumelia depellenda est, ne praedia usibus caelestium secretorum dedicata sordidorum
munerum faece vexentur. Nihil extraordinarium ab hac superindicticiumve flagitetur, nulla translationum
sollicitudo gignatur, postremo nihil praeter canonicam illationem, quam adventiciae necessitatis sarcina
repentina depoposcerit, eius functionibus adscribatur. Si quis contra venerit, post debitae ultionis acrimoniam,
quae erga sacrilegos iure promenda est, exilio perpetuae deportationis uratur. * HONOR. ET THEODOS. AA.
MELITIO PP. *<A 412 D. VIII K. IUN. RAVENNA HONORIO VIIII ET THEODOSIO V AA. CONSS.>
1.2.6
Imperatores Honorius, Theodosius . Omni innovatione cessante vetustatem et canones pristinos ecclesiasticos,
qui nunc usque tenuerunt, et per omnes illyrici provincias servari praecipimus, ut, si quid dubietatis emerserit, id
oporteat non absque scientia viri reverentissimi sacrosanctae legis antistitis urbis Constantinopolitanae, quae
Romae veteris praerogativa laetatur, conventui sacerdotali sanctoque iudicio reservari. * HONOR. ET
9

