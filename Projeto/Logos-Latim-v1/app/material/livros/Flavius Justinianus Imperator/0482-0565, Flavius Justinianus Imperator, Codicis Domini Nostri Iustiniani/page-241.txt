15a . Placet itaque nobis eandem observationem non tantum in italicis fundis, sed etiam in provincialibus
extendi. Cum autem hypothecam etiam ex hac lege donavimus, sufficiens habet remedium mulier, et si maritus
fundum alienare voluerit
15b . Sed ne ex consensu mulieris hypothecae eius minuantur, necessarium est et in hac parte mulieribus
subvenire hoc tantummodo addito, ut fundum dotalem non solum hypothecae titulo dare nec consentiente
muliere maritus possit, sed nec alienare, ne fragilitate naturae suae in repentinam deducatur inopiam.
15c . Licet enim anastasiana lex de consentientibus mulieribus vel suo iuri renuntiantibus loquitur, tamen eam
intellegi oportet in res mariti vel dotis quidem, aestimatas autem, in quibus dominium et periculum mariti est: in
fundo autem inaestimato, qui et dotalis proprie nuncupatur, maneat ius intactum, ex lege quidem Iulia
imperfectum, ex nostra autem auctoritate plenum atque in omnibus terris effusum et non tantum italicis et sola
hypotheca conclusum.
16 . Illud etiam generaliter praesenti addere sanctioni necessarium esse duximus, ut, si qua pacta intercesserint
vel pro restitutione dotis vel pro tempore vel pro usuris vel pro alia quacumque causa, quae nec contra leges nec
contra constitutiones sunt, ea observentur.
16a . Sin autem repudio matrimonium fuerit dissolutum, omnia iura, quae ex Theodosiana vel nostra lege
descendunt, immutilata custodiantur.
16b . Simili modo ea, quae Anastasianae legi pro his quae bona gratia separantur enumerata sunt, firma
illibataque permaneant.
16c . Et generaliter quidquid sacratissimis constitutionibus vel libris prudentium cautum est, quod non
contrarium huic legi inveniatur, et hoc in sua maneat firmitate et ex stipulatu actioni adgregetur, licet in re uxoria
tractatum est.
16d . Quae omnia in his tantummodo dotibus locum habere censemus, quae post hanc legem datae fuerint vel
promissae vel etiam sine scriptis habitae: instrumenta enim iam confecta viribus suis carere non patimur, sed
suum expectare eventum. * IUST. A. AD POP. URB. CONSTANTINOPOLITANAE ET UNIVERSOS
PROVINCIALES.*<A 530 D.K.NOV.LAMPADIO ET ORESTE CONSS.>
5.14.0. De pactis conventis tam super dote quam super donatione ante nuptias et paraphernis.
5.14.1
Imperatores Severus, Antoninus . Legem, quam dixisti, cum dotem pro alumna dares, servari oportet, nec obesse
tibi debet, quod dici solet ex pacto actionem non nasci: tunc enim hoc dicimus, cum pactum nudum est: alioquin
cum pecunia datur et aliquid de reddenda ea convenit, utilis est condictio. * SEV. ET ANT. AA. NICAE. *<A
206 PP.VII K. FEBR. ALBINO ET AEMILIANO CONSS.>
5.14.2
Imperator Antoninus . Fructus praediorum in dotem datorum si secundum pactum sumptibus tuis tuorumque
servierunt, repeti non posse ambigere non debes. * ANT. A. THEODOTAE. *<A 213 D. XI K. APRIL
ANTONINO A. IIII ET BALBINO CONSS.>
5.14.3
Imperator Gordianus . Quamvis pater tuus, cum te nuptui collocaret, pactus sit, ut, si maritus tuus superstitibus
filiis communibus in matrimonio decessisset, pars dotis liberorum nomine retineatur, eiusmodi tamen conventio,
quominus actionem integrae dotis habeas, proficere non potest. * GORD. A. TORQUATAE. *<A 239 D. VI ID.
IAN. GORDIANO A. ET AVIOLA CONSS.>
5.14.4
Imperator Gordianus . Pactum dotale, quo matrem convenisse cum patre tuo proponis, ut, si in matrimonio
decessisset, tibi et fratribus tuis dos restitueretur, si stipulatio ex persona vestra, cum in potestate patris constituti
non essetis, legitima minus intercessit, defuncta ea in matrimonio actionem vobis quaerere non potuit. Sed si
obligatione verborum rite intercedente dotis petitionem habere potuisti, maxime si ad vinculum potestatis patriae
non attigeris, petitionem exsequi non prohiberis * GORD. A. AGATHO. *<A 240 PP.V ID. IUN. SABINO ET
VENUSTO CONSS.>
5.14.5
Imperatores Diocletianus, Maximianus . Hereditas extraneis testamento datur. Cum igitur adfirmes dotali
instrumento pactum interpositum esse vice testamenti, ut post mortem mulieris bona eius ad te pertinerent, quae
dotis titulo tibi non sunt obligata, intellegis te nulla actione posse convenire heredes seu successores eius, ut tibi
restituantur, quae nullo modo debentur * DIOCL. ET MAXIM. AA. CLAUDIO. *<A 290 PP. NON. FEBR.
IPSIS IIII ET III AA. CONSS.>
5.14.6
Imperatores Diocletianus, Maximianus . Si convenit, ut in matrimonio uxore defuncta dos penes maritum
remaneret, profecticiae dotis repetitionem huiusmodi pactum inhibuisse explorati iuris est, cum deteriorem
241

