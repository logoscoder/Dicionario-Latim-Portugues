Imperatores Theodosius, Valentinianus . Constitutionis novae capitulum clariore interpretatione sancimus, ut,
quae per filios nepotes pronepotes itemque filias neptes proneptes, quamvis in potestate sint, minime adquiri
decrevimus a marito vel uxore quocumque titulo collata sive ultima voluntate transmissa, nullus ad id quoque
pertinere existimet, quod ab ipso parente datum vel ante nuptias donationis causa pro una ex memoratis personis
praestitum fuerat, ut minime ad eum, si casus tulerit, revertatur ( prospiciendum est enim, ne hac iniecta
formidine parentum circa liberos munificentia retardetur) : sed ut his potestatis iure ad parentes reversis cetera,
quae ex substantia speciali coniugis ad superstitem devenerunt, quamvis idem in sacris sit , fructu tamen solo
atque usu parentibus deputato, dominium ei qui a coniuge vel quae meruit reservetur, parente pro emancipationis
etiam beneficio, si voluerit , sicut in maternis rebus vel quae per eanden lineam veniunt, praemium habituro. *
THEODOS. ET VALENTIN. AA. HIERIO PP. *<A 428 D. X K. MART. FELICE ET TAURO CONSS.>
6.61.3
Imperatores Theodosius, Valentinianus . Quod scitis prioribus continetur nec a filia quae in potestate est
donationem ante nuptias patri nec a filio dotem adquiri, eo addito confirmamus, ut, defunctis his adhuc in
potestate patris, si liberis extantibus moriantur, ad liberos eorum eaedem res iure hereditatis, non ad patres iure
peculii transmittantur nec per nepotes avo videlicet adquirendae.
1 . Sin autem idem nepos superstitibus tam patre quam avo paterno diem suum sine liberis obierit, eorum
dominium, quae ad ipsum ex matre vel ab eius linea pervenerunt, non ad avum, sed ad patrem eius perveniat: usu
fructu videlicet et in huiusmodi casibus avo, dum supererit, servando. * THEODOS. ET VALENTIN. AA.
FLORENTIO PP. *<A 439 D. VII ID. SEPT. CONSTANTINOPOLI THEODOSIO A. XVII ET FESTO
CONSS. >
6.61.4
Imperatores Leo, Anthemius . Quaecumque res ad filium vel filiam, nepotes sive pronepotes utriusque sexus in
potestate constitutos ex priore vel secundo aut tertio seu coniugio numerosiore pervenerint ex dote vel
quacumque donatione seu hereditate legato vel fideicommisso, earum usque in diem vitae suae pater vel avus vel
proavus usum fructum habeant: easdem res quocumque modo alienandi vel pignoris seu hypothecae iure
obligandi facultate eis penitus interdicta, dominio videlicet earum ad filios et nepotes sive pronepotes utriusque
sexus permanente, etiamsi ex eodem matrimonio procreati non sint, ex quo eaedem res ad parentes eorum, qui
quaeve in potestate sunt, fuerint devolutae.
1 . Eo videlicet observando, ut morientium fratrum sororumve portiones, qui quaeve ex eodem matrimonio
progeniti vel progenitae sunt, primo quidem ad liberos eorum , ut dictum est, si tamen fuerint, deinde his non
extantibus ad superstites tantummodo fratres vel sorores eorum perveniant aut ad superstitem, si ex isdem
fratribus sive sororibus unus unave remanserit.
2 . Omnibus autem, qui ex eodem coniugio fuerint procreati, defunctis tunc demum ad eos, qui ex alio
matrimonio sunt editi, easdem res pro virili parte venire statuimus: nullo autem ex memoratis personis existente
parentes eorum eas percipere.
3 . Parentibus vero, quorum sub potestate sunt, usum fructum dumtaxat habituris memoratas res iure potestatis
alienandi vel obligandi licentiam denegamus, non prohibendis isdem liberis, quandoque sui iuris fuerint, nulla
temporali praescriptione obsistente easdem res omnibus modis vindicare, nisi forte, postquam potestate
parentium eos contigerit liberari, tantum temporis effluxerit, ut ex continua et inconcussa tenentis possessione
eorum excludatur intentio. * LEO ET ANTHEM. AA. ERYTHRIO PP. *<A 472 D. V K. MART. MARCIANO
CONS.>
6.61.5
Imperatores Leo, Anthemius . Non sine ratione de negotio, quod inter matrem familias, cuius vestra suggestio
meminit, et germanum eius vertitur, magnitudo tua diversis legibus ex utraque parte prolatis nostram credidit
consulendam esse clementiam, cum mulier diversis iuris lectionibus idem intellegi maritum et sponsum niteretur
probare, germanus mariti nomen illi soli, qui nuptias contraxerit, recitatione constitutionis divorum retro
principum Theodosii et Valentiniani, qua cavetur, quidquid maritus vel uxor in potestate constituti invicem sibi
reliquerint, non patri adquiri, sed ad eorum ius pertinere, imponere.
1 . Quamvis ergo significatione nominis maritus vel uxor post coeptum matrimonium intellegatur, ex quo
videlicet inducta est dubietas, attamen, quia consequens est ambiguas atque legum diversis interpretationibus
titubantes causas benigne atque naturalis iuris moderamine temperare, non piget nos in praesenti quoque negotio,
de quo sublimitas tua suggessit, aequitati convenientem iuliani tantae existimationis viri atque disertissimi iuris
periti opinionem sequi. Qui cum de dotali praedio tractatu proposito idem ius tam de uxore quam de sponsa
observare arbitratus sit, licet lex iulia de uxore tantum loquatur: qua ratione tam spons aliciam donationem quam
hereditatem, quam memoratus sponsus suam sponsam lucrari voluit, non adquiri patri, sed ad eam pervenire
benignum esse perspeximus * LEO ET ANTHEM. AA. NEPOTI MAG. MIL. DALMATIAE. *<A 473
D.K.IUN.LEONE A.V.CONS.>
6.61.6
Imperator Justinianus . Cum oportet similem providentiam tam patribus quam liberis deferri, invenimus autem in
veteris iuris observatione multas esse res, quae extrinsecus ad filios familias veniunt et minime patribus
355

