4a Maxime autem civitates, quae prope clusuras et fines antea tenebantur, cum essent sub Romano imperio
constitutae, auxiliante divina misericordia, cum hostes per partes expelluntur, festinantes comprehendere atque
manere et in illis locis duces et milies per partes accedant, ubi antea fines et clusurae provinciarum erant, quando
integrae Africanae servabantur sub Romano imperio provinciae:
4b Quod deo adnuente, cuius auxilio nobis restitutae sunt, speramus cito nostris provenire temporibus, et ut in
securitate et pace provinciae cum antiquis finibus integrae serventur et vigiliis ac laboribus devotissimorum
militum et cura spectabilium pro tempore ducum custodiantur illaesae, quoniam ita convenit, ut semper custodes
fines provinciae servent, ne detur hostibus licentia incurrendi aut devastandi loca, quae nostri subiecti possident.
5. Quantos autem milites sive pedestres sive equites per unumquemque limitem qui debent ad custodiendas
provincias et civitates, tua magnitudo, prout consideraverit, ordinet et nobis referat, ut, si perviderimus
sufficientem esse ordinationem, confirmemus eam, sin autem perspexerimus et aliquid amplius fieri, ut eam
augmentemus.
6. Quid autem dux stipendiorum nomine pro se suisque hominibus et quid eius officium consequatur, hoc subdita
declaratur notitia.
7. Sicut ergo praedictum est, interim nunc duces ac milites secundum nostram dispositionem in locis seu
civitatibus quibus iussimus sedeant, donec deo auxiliante nobis ac rei publicae nostrae per labores nostros in illis
locis constitui possint, in quibus uniuscuiusque provinciae antiquus limes constitutus erat, quando florente
Romana re publica memoratae provinciae integrae tenebantur.
8. Pro limitaneis vero ordinandis ( quia necessarium nobis esse videtur, ut extra comitatenses milites per castra
milites limitanei constituantur, qui possint et castra et civitates limitis defendere et terras colere, ut alii
provinciales videntes eos per partes ad illa loca se conferant) exemplum fecimus unius numeri limitaneorum, ut
secundum exemplum, quod nos misimus, per castra et loca, quae providerit tua magnitudo, eos ad similitudinem
nostri exempli ordinet, sic tamen ut, si inveneris de provinciis idonea corpora, aut de illis, quos antea milites
habebant, limitaneorum constituas numero in unoquoque limite, ut, si forsitan commotio aliqua fuerit, possint
ipsi limitanei sine comitatensibus militibus una cum ducibus suis adiuvare loca, ubi dispositi fuerint, non longe
limitem exeuntes nec ipsi limitanei nec duces eorum, ut nullum etiam dispendium a ducibus vel ducianis
praedicti limitanei sustineant, nec aliquas sibi consuetudines de eorum stipendiis per fraudes ad suum lucrum
convertant. Haec autem non solum in limitaneos volumus observari, sed etiam in comitatenses milites.
9. Et unumquemque ducem et tribunos eorundem militum iubemus, ut semper milites ad exercitationem
armorum teneant et non concedant eos divagari, ut, si quando necessitas contigerit, possint inimicis resistere: et
nullum audeant duces aut tribuni commeatalem de ipsis dimittere, ne, dum sibi lucrum studeant conficere,
incustoditas nostras relinquant provincias.
9a. Nam si usurpaverint memorati duces vel officia eorum seu tribuni commeatalem de militibus relinquere aut
aliquod lucrum de eorum emolumentis subripere, hoc non solum in quadruplum iubemus publico dependere, sed
etiam dignitate eos privari.
9b. Magis enim debent duces et tribuni supra deputata sibi emolumenta secundum labores suos de nostra
largitate remunerationem sperare et non de commeatis militum aut de eorum stipendiis lucrum sibi adquirere,
quoniam ideo ordinati sunt milites, ut per ipsos provinciae vindicentur: praecipue cum sufficienter et ipsis
ducibus et officiis eorum emolumenta praestitimus et semper providimus unumquemque secundum labores suos
ad meliores gradus et maiores dignitates perducere.
10. Postquam vero deo placuerit et per tuam magnitudinem limes omnis in antiquum statum pervenerit et bene
ordinatus fuerit, tunc, ubicumque necessitas emerserit, viri spectabiles duces invicem sibi, quando usus exegerit,
auxilium praebeant, ut provinciae seu limites eorum vigiliis et laboribus deo iuvante illaesi custodiantur.
11. Sicut autem iubemus audaces et feroces contra inimicos iudices ac milites nostros esse, sic volumus eos
mites et benevolos circa collatores nostros existere et nullum damnum nullamque laesionem in eos efficere. Si
autem quisquam de militibus ausus fuerit quamcumque laesionem tributariis nostris inferre, periculo viri
spectabilis ducis seu tribuni et principis digna vindicta adficiatur et indemnes tributarii nostri custodiantur.
12. Si vero pro quibusdam causis interpellatio apud nostros iudices facta fuerit, iubemus non amplius
sportularum nomine, quam nostris legibus definitum est, exsecutores accipere, poenam eisdem legibus insertam
ex transgressione formidantes.
13. Cum autem deo adiuvante Africanae nostrae provinciae per tuam magnitudinem secundum nostram
dispositionem ordinatae et limites in antiquum statum reducti et omnis Africa sic detenta fuerit, sicut erat, cum
ergo haec omnia deo iuvante, praesente tua magnitudine, disposita et perfecta fuerint et per labores tuos antiquos
fines omnis Africa receperit, et docuerit nos de omni ordinatione totius Africanae dioeceseos, id est quanti et qui
milites in quibus locis vel civitatibus constituti sunt et quanti limitanei in quibus locis vel limitibus constituti
sunt, tunc iubemus tuam magnitudinem ad nostram clementiam remeare.
14. Interea vero si aliquas civitates seu castella per limitem constituta perviderit tua magnitudo nimiae esse
magnitudinis et propter hoc non posse bene custodiri, ad talem modum eas construi disponat, ut possint per
paucos bene servari.
53

