postea iterum vel saepius ei eandem rem per legatum vel fideicommissum dederit, post talia autem verba
testamenti Sempronio eundem agrum vel aliam rem legaverit, ut saepius quidem titii fuisset mentio, semel autem
Sempronii, quid statuendum est, et quid iuris sit, si coniunctim an separatim eis relinquatur, sive in legato hoc
consistat sive in hereditate
2a . Huiusmodi igitur decidentes antiquam controversiam sancimus, cuicumque fuerit vel hereditas vel ager in
memoratis casibus sive coniunctim sive soli sive saepius eidem relictus, aequa lance et hereditatem et agrum et
aliam quamcumque rem dividi et ad dimidiam partem unumquemque vocari, nisi specialiter expresserit et dixerit
testator tantas quidem partes velle unum, tantas autem alterum habere. In omnibus etenim testatoris voluntatem,
quae legitima est, dominari censemus * IUST. A. IULIANO PP. *<A 530 D. XV K. DEC. LAMPADIO ET
ORESTE VV. CC. CONSS.>
6.37.24
Imperator Justinianus . Cum quidam suum filium familias impuberem exheredatum fecit aliis heredibus scriptis,
eidem autem pupillo alium substitutum reliquit, maximam scilicet ostendens ad filium suum adfectionem, cui
nihil quidem emolumenti reliquit, sed post exheredationis iniuriam etiam substitutionem ei addidit et a substituto
legatum reliquit, quaerebatur, si huiusmodi legatum vel fideicommissum potest valere.
1 . Sed et si legatum eidem exheredato filio pater reliquerit et substituerit ei exheredato facto aliquem extraneum,
iterum certabatur, si saltem per eundem modum fideicommissum potest relinquere.
2 . Cum igitur antiquitas quidem haec diverse tractare maluit, nobis autem huiusmodi iurgia supervacua esse
videntur, sancimus nullo legato nullo fideicommisso huiusmodi substitutum qui exheredato pupillo datus est
praegravari, nec si ipsam rem quam pupillo legavit a substituto eius vel legare vel fideicommittere voluit. *
IUST. A. IOHANNI PP. *<A 531 D. II K. MAI. CONSTANTINOPOLI POST CONSULATUM LAMPADII
ET ORESTIS VV. CC.>
6.37.25
Imperator Justinianus . Si legatarius celaverit testamentum et postea hoc in lucem emerserit, an possit legatum
sibi derelictum is qui celaverit ex eo testamento vindicare, dubitabatur.
1 . Quod omnimodo inhibendum esse censemus, ut non accipiat fructum suae calliditatis, qui heredem voluit
hereditate defraudare: sed huiusmodi legatum illi quidem auferatur, maneat autem quasi pro non scripto apud
heredem, ut, qui alii nocendum esse existimavit, ipse suam sentiat iacturam, quemadmodum, si legatarius, cui
propter tutelam gerendam aliquid derelictum sit, non subierit tutelam, ei quidem legatum aufertur, pupillo autem
adsignatur, cui ille utilis esse noluit. * IUST. A. IOHANNI PP. *<A 531 D. K. NOV. CONSTANTINOPOLI
POST CONSULATUM LAMPADII ET ORESTIS VV. CC.>
6.37.26
Imperator Justinianus . Illud, quod de legatis vel fideicommissis temporalibus utpote irritis a legum conditoribus
definitum est, emendare prospeximus sancientes et talem legatorum vel fideicommissorum speciem valere et
firmitatem habere.
1 . Cum enim iam constitutum est fieri posse temporales donationes et contractus, consequens est etiam legata
vel fideicommissa, quae ad tempus relicta sunt, ad eandem similitudinem confirmari: post completum videlicet
tempus ad heredem isdem legatis vel fideicommissis remeantibus, necessitatem habente legatario vel
fideicommissario cautionem in personam heredis exponere, ut post transactum tempus res non culpa eius
deterior facta restituatur. * IUST. A. IOHANNI PP. *<A 532 D. XV K. NOV. CONSTANTINOPOLI POST
CONSULATUM LAMPADII ET ORESTIS VV. CC. ANNO SECUNDO.>
6.38.0. De verborum et rerum significatione.
6.38.1
Imperator Antoninus . Praediis instructis legatis, quamvis ex fructibus oleum et vinum in eodem fundo habuerit,
tamen si id venale fuit, item ea, quae ad tempus propter incursionem latronum tutelae causa in praedium translata
sunt, legato non cedere iuris auctoribus placuit.
1 . Vinum vero, quod in apothecis fuit, si ideo illic habuit, ut, cum in praedium venisset mater familias, eo
uteretur, legato cedere ignorare non debes. * ANT. A. ANTIPATRAE. *<A 213 PP. VI ID. AUG. ANTONINO
A. IIII ET BALBINO CONSS.>
6.38.2
Imperatores Diocletianus, Maximianus . Fundo " sicut instructus est" legato sive per fideicommissum relicto
vilicum hominesque et omnia, quae vel, ut ipse pater familias, cum ibi ageret, vel fundus esset instructus, non
temporis causa habuit in eo, relicta esse iuris auctoritate definitum est: ea etiam, quae tam fructuum
colligendorum quam servandorum.
329

