* 12.59.0. De diversis officiis et apparitoribus iudicum et probatoriis eorum.
* 12.60.0. De exsecutoribus et exactoribus.
* 12.61.0. De lucris advocatorum et concussionibus officiorum sive apparitorum.
* 12.62.0. De primipilo.
* 12.63.0. Publicae laetitiae vel consulum nuntiatores vel insinuatores constitutionum (..)
12.1.0. De dignitatibus.
12.1.1
Imperator Alexander Severus . Si, ut proponitis, et avum consularem et patrem praetorium virum habuistis, et
non privatae condicionis hominibus, sed clarissimis nupseritis, claritatem generis retinetis. * ALEX. A.
SEVERIANAE. *<A XXX SINE DIE ET CONSULE >
12.1.2
Imperator Constantinus . Neque famosis et notatis et quos scelus aut vitae turpitudo inquinat et quos infamia ab
honestorum coetu segregat, dignitatis portae patebunt. * CONST. A. VOLUSIANO PP. *<A 313-315 >
12.1.3
Imperator Constantinus . Maior dignitatis nulli debet circa prioris dignitatis seu militiae privilegia praeiudicium
facere. * CONST. A. AD RUFINUM PP. *<A 319 D.V K.MAI.SIRMIO CONSTANTINO A.V ET LICINIO
C.CONSS.>
12.1.4
Imperatores Constantius, Constans . Senatorum substantias, quas in diversis locis et provinciis possident, et
homines eorum tam a temonariis oneribus conferendis quam a ceteris praestationibus, quas iudices describunt,
nec non etiam ab omnibus sordidis extraordinariisque et vilioribus muneribus liberos esse praecipimus nullaque
sorte constringi functionis indignae. * CONSTANTIUS ET CONSTANS AA. PHILIPPO PP. *<A 346-349 >
12.1.5
Imperator Constantius . Nemo praefectus urbis citra praeceptionem vel scientiam nostram ulli muneri subiuget
senatorem: nemo curiam nostram immani pulset iniuria.
1 . Si quid enim senatoria praeditis dignitate fuerit forte mandandum, nostro est iudicio reservandum: sit namque
dignitas, si nobis iubentibus sustinetur. * CONSTANTIUS A. AD CLEARCHUM PU. *<A XXX>
12.1.6
Imperator Constantius . Ne quis ex ultimis negotiatoribus vel monetariis abiectisque officiis vel deformis
ministerii stationariis omnique officiorum faece diversisque pastis turpibus lucris aliqua frui dignitate pertemptet.
Sed et si quis meruerit, repellatur: repulsos autem etiam propriis reddi consortiis oportebit * CONSTANTIUS A.
AD ORFITUM. *<A 357-360 >
12.1.7
Imperator Constantius . Quoniam diversi iudices nonnulla opera in quibusdam aestimant urbibus extruenda, ad
huiusmodi necessitatem senatorum substantia non vocetur. * CONSTANTIUS A. AD SENATUM. *<A 361
D.V NON.MAI.TAURO ET FLORENTIO CONSS.>
12.1.8
Imperator Julianus . Ius senatorum et auctoritatem eius ordinis, in quo nos quoque ipsos numeramus, necesse est
ab omni iniuria defendere. * IUL. A. SALLUSTIO PP. *<A 362 D.NON.FEBR.CONSTANTINOPOLI
MAMERTINO ET NEVITTA CONSS.>
12.1.9
Imperatores Valentinianus, Valens . Libertorum filios adipisci clarissimam dignitatem non prohibemus. *
VALENTIN. ET VALENS AA. AD SYMMACHUM PU. *<A 364-365>
12.1.10
Imperatores Valens, Gratianus, Valentinianus . Severam indagationem per tormenta quaerendi a clarissimo
nomine submovemus. * VALENS GRAT. ET VALENTIN. AAA. AD GRACCHUM PU. *<A 377
D.PRID.NON.IAN.TREVIRIS GRATIANO A.IIII ET MEROBAUDE CONSS. >
12.1.11
Imperatores Valens, Gratianus, Valentinianus . Senator vel alius clarissimus privatos habeat filios, editos quippe,
antequam susciperet dignitatem: quod non solum circa masculos dignoscitur constitutum, verum etiam circa
filias simili condicione servandum.
1 . Cum autem paternos honores invidere filiis non oportet, a senatore vel solo clarissimo susceptum in
clarissimatus sciendum est dignitate mansurum. * VALENS GRAT. ET VALENTIN. AAA. AD PROCOPIUM.
*<A 377 D.XVIII K... HIERAPOLI GRATIANO A.IIII ET MEROBAUDE CONSS. >
12.1.12
597

