2.4.41
Imperatores Arcadius, Honorius . Si quis maior annis adversus pacta vel transactiones nullo cogentis imperio
libero arbitrio et voluntate confecta putaverit esse veniendum vel interpellando iudicem vel supplicando
principibus vel non implendo promissa, eas autem invocato dei omnipotentis nomine eo auctore solidaverit, non
solum inuratur infamia, verum etiam actione privatus, restituta poena quae pactis probatur inserta, et rerum
proprietate careat et emolumento, quod ex pacto vel transactione illa fuerit consecututs: itaque omnia eorum mox
commodo deputabuntur, qui intemerata pacti iura servaverint.
1 . Eos etiam huius legis vel iactura dignos iubemus esse vel munere, qui nomina nostra placitis inserentes
salutem principum confirmationem initarum esse iuraverint pactionum. * ARCAD. ET HONOR. AA. RUFINO
PP. *<A 395 D. V ID. OCT. CONSTANTINOPOLI OLYBRIO ET PROBINO CONSS.>
2.4.42
Imperatores Leo, Anthemius . Si ex falsis instrumentis transactiones vel pactiones initae fuerint, quamvis
iusiurandum his interpositum sit, etiam civiliter falso revelato eas retractari praecipimus: ita demum ut, si de
plurimis causis vel capitulis eaedem pactiones initae fuerint, illa tantummodo causa vel pars retractetur, quae ex
falso instrumento composita convicta fuerit, aliis capitulis firmis manentibus: nisi forte etiam de eo, quod falsum
dicitur, controversia orta decisa sopiatur. * LEO ET ANTHEM. AA. ERYTHRIO PP. *<A 472 D. K. IUL.
CONSTANTINOPOLI MARCIANO CONS.>
2.4.43
Imperator Anastasius . Iubemus in omnibus litigiis iam motis et pendentibus seu postea super servili vel
adscripticia condicione movendis transactiones celebrandas vel iam celebratas , si non alio iuri cognito modo eas
vacillare contigerit, vires suas obtinere nec ob hoc videri tenorem earum titubare, quod pro condicione servili vel
adscripticia confectae sint. * ANASTAS. A. THOMAE PP. ILLYRICI. *<A 500 D. XV K. DEC. PATRICIO
ET HYPATIO CONSS.>
2.5.0. De calculi errore.
2.5.1
Imperatores Diocletianus, Maximianus . Errorem calculi, sive ex uno contractu sive ex pluribus emerserit,
veritati non adferre praeiudicium saepe constitutum est: unde rationes etiam saepe computatas denuo retractari
posse, si res iudicatae non sunt vel transactio non intervenit, explorati iuris et. Sed et si per errorem calculi velut
debitam quantitatem, cum esset indebita, promisisti, condictio liberationis tibi competit * DIOCL. ET MAXIM.
AA. ET CC. AURELIO QUARTO. *<A 293 D. VI K. MART. AA. CONSS.>
2.6.0. De postulando.
2.6.1
Imperator Antoninus . Cum a praefecto Aegypti perpetuo causas agere prohibitus non appellaveris, placitis
obtempera. * ANT. A. ARTEMIDORO. *<A 216 PP. III. K. AUG. SABINO II ET ANULLINO CONSS.>
2.6.2
Imperator Alexander Severus . Nec ceterorum liberti, nedum mei quidem, si ita sunt litteris eruditi, ut patrocinia
desiderantibus praestare possint, prohibentur hoc facere. * ALEX. A. POLYDORO. *<A 224 PP. NON MART.
IULIANO ET CRISPINO CONSS.>
2.6.3
Imperator Gordianus . Si sub specie honorarii, quod advocato usque ad certum modum deberi potuisset, eam
quantitatem, quam desiderio complecteris, te daturum cavisti et, quasi mutuam pecuniam accepisses, eam te
redditurum promisisti nec temporis spatio gesto negotio consensum ac fidem accommodasti, competenti
exceptione non numeratae pecuniae tutus es et ex hac causa cautionem interpositam usitato more potes
condicere. * GORD. A. FLAVIANO. *<A 240 PP. V ID. IUN. SABINO II ET VENUSTO CONSS.>
2.6.4
Imperatores Diocletianus, Maximianus . Velamento absentiae patroni causae rursum ad finitas quaestiones redire
quis frustra conatur. * DIOCL. ET MAXIM. AA. ET CC. THEODOTIANO. *<A 294 S. IIII K. IAN.
NICOMEDIAE CC. CONSS.>
2.6.5
Imperator Constantinus . Si qui advocatorum existimationi suae immensa atque illicita compendia praetulisse
sub nomine honorariorum ex ipsis negotiis quae tuenda susceperint emolumentum sibi certae partis cum gravi
damno litigatoris et depraedatione poscentes fuerint inventi, placuit, ut omnes, qui in huiusmodi scaevitate
79

