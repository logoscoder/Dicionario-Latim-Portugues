4.49.2
Imperatores Valerianus, Gallienus . Venditi actionem ad recipiendum residuum pretium intendere adversario tuo
poteris.
1 . Nec quod in compensationem venerit, quasi et tu invicem deberes, id obesse tibi poterit, si in bonae fidei
contractu, in quo maiores etiam viginti quinque annis officio iudicis in iis quae dolo commissa sunt adiuvantur,
iusto errore te ductum vel fraude adversarii captum, quasi debitum id esset, quod re vera non debebatur,
pepigisse monstraveris.
2 . Fructus quoque perceptos ante venditionem contractam, quos, cum venditioni non accessissent, eundem
emptorem invasisse proponis, eodem iudicio reposces. * VALER. ET GALLIEN. AA. ET VALER. C. FLAVIO
DOMITIANO. *<A 259 PP. ID. MART. AEMILIANO ET BASSO CONSS.>
4.49.3
Imperatores Diocletianus, Maximianus . Ex arrali pacto personalis dumtaxat paciscentibus actio praeparatur. *
DIOCL. ET MAXIM. AA. SERAPODORO. *<A 290 PP. IIII ID. IUL. IPSIS IIII ET III AA. CONSS.>
4.49.4
Imperatores Diocletianus, Maximianus . Si traditio rei venditae iuxta emptionis contractum procacia venditoris
non fiat , quanti interesse compleri emptionem fuerit arbitratus praeses provinciae, tantum in condemnationis
taxationem deducere curabit. * DIOCL. ET MAXIM. AA. MUCIANO. *<A 290 PP. VIII ID. SEPT. IPSIS IIII
ET III AA. CONSS.>
4.49.5
Imperatores Diocletianus, Maximianus . Curabit praeses provinciae compellere emptorem, qui nactus
possessionem fructus percepit, partem pretii quam penes se habet cum usuris restituere, quas et perceptorum
fructuum ratio et minoris aetatis favor, licet nulla mora intercesserit, generavit. * DIOCL. ET MAXIM. AA. ET
CC. DECIMO CAPLUSIO. *<A 290 PP. XII K. OCT. IPSIS IIII ET III AA. CONSS.>
4.49.6
Imperatores Diocletianus, Maximianus . Venditi actio, si non ab initio aliud convenit, non facile ad
rescindendam perfectam venditionem, sed ad pretium exigendum competit. * DIOCL. ET MAXIM. AA. ET CC.
NERATIO. *<A 293 S. VI ID. APRIL. BYZANTII AA. CONSS.>
4.49.7
Imperatores Diocletianus, Maximianus . Si servos distraxisti ac pretium de peculio eorum, quod ad te pertinebat,
nesciens unde solveretur accepisti, consequens est integram te pretii actionem habere, cum proprii venditoris
nummi soluti non praestant emptori liberationem. * DIOCL. ET MAXIM. AA. ET CC. DIODORO. *<A 293 S.
XVII K. MAI. MELANTHIADE AA. CONSS.>
4.49.8
Imperatores Diocletianus, Maximianus . Si pater tuus venum portionem suam dedit nec induxit in vacuam
possessionem praedii, ius omne penes se eum retinuisse certum est. Neque enim velut traditionis factae vectigal
exsolutum, si simulatum factum intercessit, veritatem mutare potuit
1 . Quapropter aditus praeses provinciae, si animadverterit in vacuam possessionem neque patrem tuum neque
successores eius emptorem vel heredes ipsius quocumque loco factos induxisse, non dubitabit nihil esse
translatum pronuntiare. Et si te ex empto ad inducendum in vacuam possessionem perspexerit conveniri,
aestimabit, an pretium sit exsolutum: ac si reppererit non esse satis pretio factum, hoc restitui tibi providebit *
DIOCL. ET MAXIM. AA. ET CC. AURELIO EUSEBIO. *<A 293 S. V K. MAI. AA. CONSS.>
4.49.9
Imperatores Diocletianus, Maximianus . Si minor a venditore sive sciente sive ignorante dicebatur capitatio
praedii venditi et maior inventa sit, in tantum convenitur, quanto, si scisset emptor ab initio, minus daret pretii.
Sin vero huiusmodi onus et gravamen functionis cognovisset, nullam adversus venditorem habet actionem *
DIOCL. ET MAXIM. AA. ET CC. AURELIAE ZANIAE ANTIPATRAE. *<A 293 S. XV K. IUN.
PHILIPPOPOLI AA. CONSS.>
4.49.10
Imperatores Diocletianus, Maximianus . Cum venditorem carnis fide conventionis rupta tempore placito hanc
non exhibuisse proponas, empti actione eum quanti interest tua tunc tibi praestitam fuisse apud praesidem
provinciae convenire potes. * DIOCL. ET MAXIM. AA. ET CC. TITIO ATTALO. *<A 293 S. XVII K. IAN.
AA. CONSS.>
4.49.11
Imperatores Diocletianus, Maximianus . Si ancillam tibi ex causa venditionis traditam venditor manumisit,
libertatem alienae factae praestare non potuit. Quod si post venditionem ante traditionem manumisit, pleno iure
dominus constitutus civem romanam facere non prohibebatur: tibi personali propter ruptam fidem contra
venditorem actione competente * DIOCL. ET MAXIM. AA. ET CC. FLAVIAE EUCARPIAE. *<A 293 S. X K.
IAN. AA. CONSS.>
4.49.12
202

