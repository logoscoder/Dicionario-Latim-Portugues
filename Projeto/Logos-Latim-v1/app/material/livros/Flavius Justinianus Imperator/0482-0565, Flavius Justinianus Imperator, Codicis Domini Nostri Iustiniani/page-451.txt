2 . Sin autem amplius quam sex mensuum tempus ab initio constitutum est, tunc, quanticumque temporis
curricula data sunt, tamen post lapsum eorum semenstres tantum habere eum indutias, intra quas sit ei licentia
personam et non pecunias reddere.
3 . Sin autem et secunda adiectio temporis excedat, tunc omnimodo poenam pecuniariam persolvat.
4 . Sed si quidem post statutum ab initio tempus completum maluerit reum pro quo convenitur defendere, licere
ei hoc facere, nisi pacti tenor ad hoc reclamaverit, si forsitan sine defensione facienda pro eo fideiussit: sed si
defensionem subierit, eam usque ad finem adimplere, nulla ei licentia concedenda in medio personam tradere et
pecuniarium dationem effugere.
5 . Sin autem et secundum tempus effluxerit, nullo modo ei licentia concedatur nec ad defensionis venire
praesidium, sed omnimodo poenam conferat, nisi intra primum tempus quod statutum est reus principalis ab hac
luce fuerit subtractus: tunc enim penitus ab exactione poenae liberum eum custodiri oportet.
6 . Quod si secundo tempore instante mortuus fuerit, nihilo minus poena iam commissa a fideiussore exigatur.
7 . Omnibus, quae in fideiussores, quando tali poenae fuerint illigati, statuimus, et in heredes pro utilitate eorum
obtinentibus. * IUST. A. IULIANO PP. *<A 530 D. VI K. APRIL. CONSTANTINOPOLI LAMPADIO ET
ORESTE VV. CC. CONSS.>
8.40.27
Imperator Justinianus . Si fideiussor nullam quidem cautionem faciat ostendens se fideiussorem extitisse ,
praesentibus autem tabulariis hoc confessus est, quod in fide sua eum suscepit , dubitabatur a palaestina
advocatione, utrumne post duos menses liberatur quasi sine scriptis fideiussione facta, secundum generalia edicta
sublimissimae praetorianae sedis, an utpote scriptura interveniente teneatur: et divisio alia introducebatur, si id
iuris esse debet tam in publicis causis quam in privatis.
1 . Sancimus itaque, nisi confessio litteris exposita fuerit a fideiussoribus ex repraesentatione personarum, licet
attestatio super hoc praecesserit, attamen adhuc sine scriptis esse fideiussionem, videlicet in causis privatis,
existimari et duobus mensibus effluentibus ab huiusmodi nexu fideiussores liberari, nisi in tempus certum data
est fideiussio: tunc enim in tantum eam extendi, in quantum etiam attestatio fuerit expressa.
2 . Sin autem publica causa interveniat, tunc omnimodo attestationem pro scriptura haberi. Multis etenim
privilegiis propter publicas necessitates publico iuri praestitis non ab re est et nos huiusmodi praerogativam ei
condonare. * IUST. A. IULIANO PP. *<A 531 D. X K. MART. CONSTANTINOPOLI POST CONSULATUM
LAMPADII ET ORESTIS VV. CC.>
8.40.28
Imperator Justinianus . Generaliter sancimus, quemadmodum in mandatoribus statutum est, ut contestatione
contra unum ex his facta alter non liberetur, ita et in fideiussoribus observari.
1 . Invenimus enim et in fideiussorum cautionibus plerumque ex pacto huiusmodi causae esse prospectum, et
ideo generali lege sancimus nullo modo electione unius ex fideiussoribus vel ipsius rei alterum liberari, vel
ipsum reum fideiussoribus vel uno ex his electo liberationem mereri, nisi satisfiat creditori, sed manere ius
integrum, donec in solidum ei pecuniae persolvantur vel alio modo satis ei fiat.
2 . Idemque in duobus reis promittendi constituimus, ex unius rei electione praeiudicium creditori adversus alium
fieri non concedentes, sed remanere et ipsi creditori actiones integras et personales et hypothecarias, donec per
omnia ei satisfiat.
3 . Si enim pactis conventis hoc fieri conceditur et in usu quotidiano semper hoc versari adspicimus, quare non
ipsa legis auctoritate hoc permittatur, ut nec simplicitas suscipientium contractus ex quacumque parte possit ius
creditoris mutilare? * IUST. A. IOHANNI PP. *<A 531 D. XV K. NOV. CONSTANTINOPOLI POST
CONSULATUM LAMPADII ET ORESTIS VV. CC.>
8.41.0. De novationibus et delegationibus.
8.41.1
Imperator Alexander Severus . Delegatio debiti nisi consentiente et stipulanti promittente debitore iure perfici
non potest: nominis autem venditio et ignorante vel invito eo, adversus quem actiones mandantur, contrahi solet.
* ALEX. A. QUINTIANO ET TIMOTHEO. *<A 223 PP. V ID. FEBR. MAXIMO II ET AELIANO CONSS.>
8.41.2
Imperator Gordianus . Ex contractu pecuniae creditae actio inefficax dirigitur, si delegatione personae rite facta
iure novationis vetustior contractus evanuit. * GORD. A. FIRMINO. *<A 238 PP. K. SEPT. PIO ET
PONTIANO CONSS.>
8.41.3
Imperator Gordianus . Si delegatio non est interposita debitoris tui ac propterea actiones apud te remanserunt,
quamvis creditori tuo adversus eum solutionis causa mandaveris actiones, tamen, antequam lis contestetur vel
451

