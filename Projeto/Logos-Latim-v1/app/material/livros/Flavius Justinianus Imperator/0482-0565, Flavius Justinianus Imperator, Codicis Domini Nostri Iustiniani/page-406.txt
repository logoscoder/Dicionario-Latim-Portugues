Imperatores Diocletianus, Maximianus . Cives et incolae, manifestas etiam excusationes habentes, si sub iusta
nominatione non appellaverint, ad probationem earum non admittuntur. * DIOCL. ET MAXIM. AA. ET CC.
AURELIO. *<A XVII K. IAN.>
7.62.12
Imperator Constantinus . Minime fas est, ut in civili negotio libellis appellatoriis oblatis aut carceris cruciatus aut
cuiuslibet iniuriae genus seu tormenta vel etiam contumelias perferat appellator, absque his criminalibus causis,
in quibus, etiamsi possunt provocare, eum tamen statum debent obtinere, ut post provocationem in custodia, si
fideiussoris idonei copiam non habeant, perseverent. * CONST. A. AD CATULLINUM. *<A 314 D. III NON.
NOV. TREVIRIS. ACC. XV K. MAI. HADRUMETO VOLUSIANO ET ANNIANO CONSS.>
7.62.13
Imperator Constantinus . Ex illo tempore, quo in civilibus causis, quae inter privatos moventur, consultaturum
vel relaturum te esse promiseris vel appellationis a te interpositae sollemnia completa fuerint, nihil posthac tibi
quodlibet speciale ac requisitum vel quibuscumque modis favoris gratiam praeferens audiendum est, sed
observandum, ut iuxta priora statuta sollemnitatis more expleto gesta ad comitatum omnia dirigantur. * CONST.
A. PETRONIO PROBIANO SUO SALUTEM. *<A 316 D. ID. AUG. ARELATO. PP. ID. OCT. THEVESTE
SABINO ET RUFINO CONSS.>
7.62.14
Imperator Constantinus . Litigatoribus copia est etiam non conscriptis libellis ilico appellare voce, cum res
poposcerit iudicata, tam in civilibus quam in criminalibus causis. * CONST. A. AD BASSUM PU. *<A 317 D.
VIII ID. IUN. SIRMIO GALLICANO ET BASSO CONSS.>
7.62.15
Imperator Constantinus . Ne causas, quae in nostram venerint scientiam, rursus transferri ad iudicia necesse sit,
instructiones necessarias plene actis inseri praecipimus. Nam cogimur a proferenda sententia temperare, quoniam
verendum est, ne lis incognito negotio dirimatur, adempta copia conquerendi. Quare perennibus inuretur iudex
notis, si cuncta, quae litigatores instructionis probationisque causa recitaverint, indita actis vel subiecta non
potuerint invenir * CONST. A. AD SEVERUM VIC. *<A 319 D. X K. IUL. AQUILEIAE CONSTANTINO A.
V ET LICINIO C. CONSS.>
7.62.16
Imperator Constantinus . Etiam eos, qui imaginem principalis disceptationis accipiunt, appellationum adminicula
necesse est accipere. * CONST. A. AD MAXIMUM. *<A 321 D. PRID. ID. IAN. SIRMIO CRISPIO II ET
CONSTANTINO II CC. CONSS. >
7.62.17
Imperator Constantinus . Si apud utrumque praetorem, dum quaestio ventilatur, ab aliqua parte auxilium
provocationis fuerit obiectum, praefecturae urbis iudicium sacrum appellator observet. * CONST. A. AD
IULIANUM PU. *<A XXX >
7.62.18
Imperator Constantinus . Quoniam nonnulli fisci debitores, cum iussi fuerint debitam summam exsolvere,
interposito provocationis auxilio vim exsecutionis eludunt nec iam opinionis exemplum nec refutatorias preces
curant petere vel offerre, placuit, ut, si intra dies sollemnitatibus praestitutos ad facienda haec appellatoris cura
defuerit, deserta ab eo provocatio aestimetur moxque debitum exigatur. * CONSTANT. A. VICTORI
RATIONALI URB. ROMAE. *<A 327 D. PRID. K. AUG. CONSTANTINO ET MAXIMO CONSS.>
7.62.19
Imperator Constantinus . A proconsulibus et comitibus et his qui vice praefectorum cognoscunt, sive ex
appellatione sive ex delegato sive ex ordine iudicaverint, provocari permittimus, ita ut appellanti iudex praebeat
opinionis exemplum et acta cum refutatoriis partium suisque litteris ad nos dirigat. A praefectis autem praetorio
provocare non sinimus.
1 . Quod si victus oblatam nec receptam ab iudice appellationem adfirmet, praefectos adeat, ut apud eos de
integro litiget tamquam appellatione suscepta. Superatus enim si iniuste appellare videbitur, lite perdita notatus
abscedet: aut si vicerit, contra eum iudicem, qui appellationem non receperit, ad nos referre necesse est, ut digno
supplicio puniatur. * CONST. A. AD UNIVERSOS PROVINCIALES. *<A 331 D. K. AUG. PP. K. SEPT.
CONSTANTINOPOLI BASSO ET ABLABIO CONSS.>
7.62.20
Imperator Constantius . Et in maioribus et in minoribus negotiis appellandi facultas est. Nec enim iudicem
oportet iniuriam sibi fieri existimare eo, quod litigator ad provocationis auxilium convolavit * CONSTANTIUS
A. ALBINO. *<A 341 D. VII ID. APRIL. MARCELLINO ET PROBINO CONSS.>
7.62.21
Imperator Constantius . Quoniam iudices ordinarii provocationes aestimant respuendas, placet, ut, si quis
appellationem suscipere recusaverit, quae non contra exsecutionem, sed adversus sententiam iurgium
terminantem fuerit interposita, triginta auri pondo cogatur largitionibus nostris inferre: triginta alia officio eius
itidem soluturo, nisi ei pertinaciter restiterit atque actis contradixerit et, quid iure sit constitutum, ostenderit. *
406

