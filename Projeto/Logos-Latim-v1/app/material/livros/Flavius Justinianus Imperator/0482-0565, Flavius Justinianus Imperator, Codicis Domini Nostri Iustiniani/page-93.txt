iudicio familiae herciscundae, si non est inter vos redditum, eam quantitatem adsequeris. * SEV. ET ANT. AA.
HADRIANO. *<A 199 PP. VIII K. FEBR. ANULLINO ET FRONTONE CONSS.>
2.18.4
Imperatores Severus, Antoninus . Qui pupillae negotia tutoris mandato suscepit, pro tutore negotia non videtur
gessisse, sed negotiorum gestorum actione pupillae tenebitur. * SEV. ET ANT. AA. CLAUDIO. *<A 201 PP. III
NON. DEC. FABIANO ET MUCIANO CONSS.>
2.18.5
Imperatores Severus, Antoninus . Officio nec minus obsequio liberti functus negotiorum gestorum actionem
contra patroni filias pupillas habere non potes. * SEV. ET ANT. AA. TROPHIMO . *<A 203 PP. XIII K. IUL.
GETA ET PLAUTIANO CONSS.>
2.18.6
Imperatores Severus, Antoninus . Curatorem tibi quidem patris testamento datum dicis: quod non potest videri
iure factum. Quod si, ut proponis, administrationi se miscuit, negotiorum gestorum actio tam adversus eum quam
contra heredes eius tibi competit. * SEV. ET ANT. AA. GALLO. *<A 207 PP. APRO ET MAXIMO CONSS.>
2.18.7
Imperator Antoninus . Si ab eo, qui negotia tua gessit, heres ex duabus unciis institutus es, etiamsi adeas
hereditatem, in reliquis decem unciis adversus coheredem competit tibi petitio, si quam adversus defunctum
habuisti actionem. * ANT. A. EUPHRATAE. *<A 216 PP. VI ID. MART. ROMAE SABINO II ET
ANULLINO CONSS.>
2.18.8
Imperator Antoninus . Adversus eos, qui negotia tua gesserunt, negotiorum gestorum iudicio civiliter consiste:
nec tibi oberit, si propter occupationes militares eam litem tardius fuisses exsecutus, cum hoc genus actionis
longi temporis praescriptione excludi non possit. * ANT. A. SEVERO. *<A 218 PP. VI K. AUG. ANTONINO
A. ET ADVENTO CONSS.>
2.18.9
Imperator Antoninus . Si pecuniam a debitore tuo iulianus exegit eamque solutionem ratam habuisti, habes
adversus eum negotiorum gestorum actionem. * ANT. A. SALLUSTIO. *<A 217 PP. VIII K. MART.
PRAESENTE ET EXTRICATO CONSS.>
2.18.10
Imperator Alexander Severus . Si servum alienum non inutilem domino constitutum aegrum curastis et negotium
utiliter gessistis, competenti vobis actione sumptus recuperare potestis. * ALEX. A. SECUNDO ET ALIIS. *<A
222 PP. XII K. DEC. ALEXANDRO A. CONS.>
2.18.11
Imperator Alexander Severus . Alimenta quidem, quae filiis tuis praestitisti, reddi tibi non iusta ratione postulas,
cum id exigente materna pietate feceris. Si quid autem in rebus eorum utiliter et probabili more impendisti, si
non et hoc materna liberalitate, sed recipiendi animo fecisse ostenderis, id negotiorum gestorum actione consequi
potes. * ALEX. A. HERENNIAE. *<A 227 PP. XII K. FEBR. ALBINO ET MAXIMO CONSS.>
2.18.12
Imperator Alexander Severus . Si filius pro patre suo debitum solvit, nullam actionem ob eam solutionem habet,
sive in potestate patris, cum solveret, fuit, sive sui iuris constitutus donandi animo pecuniam dedit. Si igitur pater
tuus sui iuris constitutus pro patre suo negotium gerens non praecedente mandato debitum eius solvit,
negotiorum gestorum agere cum patruis tuis potes. * ALEX. A. THEOPHILO. *<A 230 PP. K. AUG.
AGRICOLA ET CLEMENTE CONSS.>
2.18.13
Imperator Alexander Severus . Quod in uxorem tuam aegram erogasti, non a socero repetere, sed adfectioni tuae
debes expendere. In funus sane eius si quid eo nomine quasi recepturus erogasti, patrem, ad quem dos rediit, iure
convenis. * ALEX. A. AQUILAE. *<A 230 PP. VIII K. NOV. AGRICOLA ET CLEMENTE CONSS.>
2.18.14
Imperator Alexander Severus . Si mandatum solius mariti secutus tam ipsius quam uxoris eius negotia gessisti,
tam tibi quam mulieri invicem negotiorum gestorum competit actio. Ipsi sane qui mandavit adversus te mandati
actio est: sed et tibi adversus eum contraria, si quid forte supererogasti. * ALEX. A. RUFO. *<A 234 PP. X K.
MART. MAXIMO II ET URBANO CONSS.>
2.18.15
Imperator Gordianus . Si paterna adfectu privignas tuas aluisti seu mercedes pro his aliquas magistris expendisti,
eius erogationis tibi nulla repetitio est. Quod si ut repetiturus ea, quae in sumptum misisti, aliquid erogasti,
negotiorum tibi gestorum intendenda actio est. * GORD. A. MUCIANO. *<A 239 PP. VI ID. IUL. GORDIANO
A. ET AVIOLA CONSS.>
2.18.16
93

