Imperator Antoninus . Militem nec pro patre vel matre vel uxore nec ex sacro rescripto procuratorio nomine
experiri oportet, cum neque defensionem alienam suscipere vel redimere negotia vel quasi suffragatorem
accedere utilitate publica permittatur. * ANT. A. MACRINO MIL. *<A 223 PP. VIII ID. MART. MAXIMO II
ET AELIANO CONSS.>
2.12.8
Imperator Antoninus . Quod quis sibi debitum exigere tibi mandavit, ante litis contestationem tu alii petendum
mandare non potes. * ANT. A. MANSUETO. *<A 223 PP. VIII K. SEPT. MAXIMO II ET AELIANO
CONSS.>
2.12.9
Imperator Antoninus . Qui stipendia merent, suis negotiis superesse inoffensa disciplina possunt: nec potest dici
eum, qui honesta et verecunda praecedente causa mandatas sibi actiones exercuerit, alieno negotio fungi, cum,
licet intentio ex persona alterius bona fide sumatur, hunc tamen rem suam gerere non ambigitur. Quod militibus
meis interdici non modo absurdum, verum etiam iniquum est * ANT. A. AUFIDIO. *< SINE DIE ET
CONSULE.>
2.12.10
Imperator Antoninus . Si procurator ad unam speciem constitutus officium mandati egressus est, id quod gessit
nullum domino praeiudicium facere potuit. Quod si plenam potestatem agendi habuit, rem iudicatam rescindi
non oportet, cum, si quid fraude vel dolo egit, convenire eum more iudiciorum non prohiberis. * ANT. A.
CASTRICIAE. *<A 227 PP. III K. MART. ALBINO ET MAXIMO CONSS.>
2.12.11
Imperator Antoninus . Neque tutores neque curatores ex sua persona in re pupilli vel adulescentis procuratorem
facere possunt, sed actorem constituere debent.
1 . Pupillus autem vel pupilla vel adultus vel adulta tam ad agendum quam ad defendendum tutore seu curatore
interveniente procuratorem ordinare possunt.
2 . Ipsi autem tutores et curatores post litis contestationem a se factam ad exemplum procuratorum, qui litem
contestati sunt, dare procuratores non prohibentur. * ANT. A. SEBASTIANO. *<A 229 PP. PRID. ID. MAI.
ALEXANDRO A. III ET DIONE CONSS.>
2.12.12
Imperator Antoninus . Exigendi a filio tuo mandati, qui se defensioni tuae offerebat, duplici ratione necessitas
non fuit, aut quod defendere quis sive libertus sive extraneus sine mandato potest ( satisdatione tamen pro
defensione praestita et alia procul dubio observatione subiecta), aut quod filius, etiamsi ultro actionem patris
nomine dirigat, mandatum probare non cogitur.
1 . Sane quod necdum legitimam aetatem idem filius tuus compleverat, ob hoc quidem depellere procuratione
eum iudex non iniuste potuit. Sed multo iustius fuit vel huiusmodi defensorem audire, quam absentem quasi
contumacem et indefensum gravi condemnatione adficere * ANT. A. FRONTINO MIL. *<A 230 V K. OCT.
AGRICOLA ET CLEMENTINO CONSS.>
2.12.13
Imperator Gordianus . Ita demum super lite persequenda, quam tibi mater mandavit, actionem intendere potes, si,
cum primo litem contestareris, non est tibi eo nomine opposita praescriptio militiae: quod nec, cum appellatio
agitur, tibi obici poterit. Nam si integra res est, ratio perpetui edicti acceptam tibi non permittit alieno nomine
actionem intendere. * GORD. A. VICIANO MIL. *<A 239 III ID. IAN. GORDIANO A. ET AVIOLA
CONSS.>
2.12.14
Imperator Gordianus . Non hoc minus sententia adversus te lata iuris substiti, quod adversaria tua minor viginti
quinque annis constituta causam suam marito sine curatore agendam mandavit. Minoribus etenim aetas in
damnis subvenire, non in rebus prospere gestis obesse consuevit. * GORD. A. SABINIANO. *<A 241 PP. III
NON. OCT. GORDIANO A. II ET POMPEIANO CONSS.>
2.12.15
Imperatores Diocletianus, Maximianus . Litem te redemisse contra bonos mores precibus manifeste professus es,
cum procurationem quidem suscipere ( quod officium gratuitum esse debet) non sit res illicita, huiusmodi autem
officia non sine reprehensione suscipiantur. * DIOCL. ET MAXIM. AA. ET CC. CORNIFICIO. *<A 293 PP.
III NON. APRIL. AA. CONSS.>
2.12.16
Imperatores Diocletianus, Maximianus . Procuratorem vel actorem praedii, si non specialiter distrahendi
mandatum accepit, ius rerum dominii vendendi non habere certum ac manifestum est. Unde si non ex voluntate
domini vendentibus his fundum comparasti, pervides improbum tuum desiderium esse dominium ex huiusmodi
emptione tibi concedi desiderantis. * DIOCL. ET MAXIM. AA. ET CC. PACONIAE. *<A 293 S. NON.
APRIL. BYZANTII AA. CONSS.>
2.12.17
89

