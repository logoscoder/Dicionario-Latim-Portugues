1 . Ipse etenim domino, dum superest, damus licentiam quomodo voluerit uti tam ancilla sua quam etiam ex ea
progenita subole et in suo ultimo elogio quidquid voluerit contra eos disponere, id est sive quasi servos eos aliis
legare sive in servitute heredum nominatim relinquere. Sin autem taciturnitate eos praeterierit, tunc post mortem
eius ad libertatem eripiantur, ut sit domini mors libertatis eorum exordium
2 . Omnibus etenim uxores habentibus concubinas vel liberas vel ancillas habere nec antiqua iure nec nostra
concedunt. * IUST. A. IOHANNI PP. *<A 531 D. K. NOV. CONSTANTINOPOLI POST CONSULATUM
LAMPADII ET ORESTIS VV. CC.>

7.16.0. De liberali causa.
7.16.1
Imperator Antoninus . Rem quidem illicitam et inhonestam admisisse confiteris, quia proponis filios ingenuos a
te venumdatos. Sed quia factum tuum filiis obesse non debet, adi competentem iudicem, si vis, ut causa agatur
secundum ordinem iuris * ANT. A. SATURNINAE. *<PP. V ID. FEBR.>
7.16.2
Imperator Antoninus . Si hi, quos servos tuos esse dicis, liberi esse a diversa parte dicuntur, de statu eorum more
solito quaeri oportet: nec enim res iudicata, qua de proprietate eorum pronuntiatum est, opponi causae liberali
potest. * ANT. A. VERENIANO. *<A 214 D. NON. FEBR. ROMAE MESSALA ET SABINO CONSS.>
7.16.3
Imperator Alexander Severus . Si liber homo alienae ancillae contubernium sequatur, licet ei fuerit denuntiatum,
ut se abstineret, servus domini mulieris non fit. * ALEX. A. QUIRINO. *<A 225 PP. NON. FEBR. FUSCO ET
DEXTRO CONSS. >
7.16.4
Imperator Alexander Severus . Si is, quem in servitutem petebas, liber quamvis absente te causa cognita
pronuntiatus est, secunda in servitutem petitio eius dari tibi non debet. Sed si, posteaquam cognovisti de
sententia iudicis, appellasti, an iure lata sit, in auditorio quaeretur * ALEX. A. IUCUNDO. *<>
7.16.5
Imperator Alexander Severus . Non ideo minus in libertatem proclamare potest ea, quam ancillam tuam esse
dicis , quia eam vendente fisco comparasti.
1 . Sed nec hoc ad praescriptionem operatur, quod venditionis tempore maior viginti annis fuit, cum aetatis
adlegatio non alias possit praescriptionem adversus civem romanum accommodare, quam si participandi pretii
gratia consensum servituti dedisse probetur.
2 . Probationis sane onus, cum ex servitute in libertatem adseritur, ad se recipit. Qui si adfirmationem suam non
impleat, inconcussum possessionis ius obtinebis * ALEX. A. SABINO. *<>
7.16.6
Imperatores Valerianus, Gallienus. Nec si volens scripsisses servum te esse, non liberum, praeiudicium iuri tuo
aliquid comparasses: quanto nunc magis, cum eam scripturam dare compulsum te esse testaris? * VALER. ET
GALLIEN. AA. ET VALER. NOBIL. C. VAUSUMETIO.*<>
7.16.7
Imperator Aurelianus . Si ab eo cuius servus fuisti manumissus es, frustra libertatis controversiam sustines,
maxime ab herede eius qui manumisit, cum, etsi iure libertas non processit, respectu tamen aditae hereditatis
voluntatem defuncti suo consensu firmare debuit. * AUREL. A. SECUNDO. *<>
7.16.8
Imperatores Diocletianus, Maximianus . Cum adfirmes placuisse quondam domino tuo, ut pro te et filia tua dato
nummo certae quantitatis vos manumitteret, et te tantummodo liberaverit, aditus rector provinciae hortabitur eum
salva reverentia, quam patrono liberti solent exhibere, placito suo stare. * DIOCL. ET MAXIM. AA.
VENERIAE. *<A 286 PP. PRID.... SEPT. MAXIMO II ET AQUILINO CONSS.>
7.16.9
Imperatores Diocletianus, Maximianus . Cum precum tuarum conceptio, licet eum contra quem supplicas ex
ancilla natum esse expresserit, tamen nomini cognomen, quo liberi dumtaxat nuncupantur, addiderit et non
servum esse, sed servili macula adspersum comprehenderit, contra eum qui servus non est supplicasse te
intellegitur. * DIOCL. ET MAXIM. AA. ET CC. PROCULO. *<A 293 >
7.16.10
Imperatores Diocletianus, Maximianus . Liberos privatis pactis vel actus quacumque administrati ratione non
posse mutata condicione servos fieri certi iuris est. * DIOCL. ET MAXIM. AA. ET CC. STRATIO. *<A 293 D.
IIII NON.>
7.16.11
374

