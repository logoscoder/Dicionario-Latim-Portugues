Imperator Gordianus . Si, cum pater tuus te in sua potestate esse minimeque emancipationem a se factam valere
diceret, pro consule super causa cognoscens te eius potestati subiectam pronuntiaverit, cum adversus eam
sententiam in integrum restitui postules, is qui provinciam regit in impertienda cognitione suas partes secundum
leges exhibebit. * GORD. A. SERENAE. *<A 238 PP. XV K. DEC. PIO ET PONTIANO CONSS.>
2.26.3
Imperator Philippus . Adversus sententiam eius, qui tunc vice principis iudicavit, in integrum restitutionis
auxilium apud praetorem seu praesidem provinciae clarissimum virum flagitare nequaquam potes: nam adversus
eius sententiam, qui vice principis cognovit, solus princeps restituet. * PHILIPP. A. ET PHILIPP. C.
AELIANAE. *<A 245 PP. XVIII K. NOV. PHILIPPO A. ET TITIANO CONSS.>
2.26.4
Imperatores Diocletianus, Maximianus . Cum et minores vos esse adfirmetis et indefensos, nullum vobis
praeiudicium fieri praeses provinciae pro sua gravitate curabit. Nam si iusta defensione tutorum vel curatorum
vobis adsistente aliquid statutum est, intellegitis in integrum restitutionis auxilium vobis esse necessarium:
eodem obtinente etiam, si per procuratorem vestrum legitime ordinatum lis agitata est. * DIOCL. ET MAXIM.
AA. URBANO. *<A 286 D. XVI K. MAI. MAXIMO ET AQUILINO CONSS.>
2.26.5
Imperatores Diocletianus, Maximianus . In rem pupilli vel adulti contra tutores seu curatores a praeside lata
sententia restitutionis auxilium non minus, quam si quid adversus eos fuisset statutum, implorare minores posse
constat. * DIOCL. ET MAXIM. AA. ET CC. MARCIANO. *<A 294 D. K. NOV. NICOMEDIAE CC.
CONSS.>
2.27.0. Si adversus venditionem.
2.27.1
Imperator Alexander Severus . Si minor annis viginti quinque emptori praedii cavisti nullam de cetero te esse
controversiam facturum, idque etiam iureiurando corporaliter praestito servare confirmasti, neque perfidiae
neque periurii me auctorem futurum sperare tibi debuisti. * ALEX. A. FLORENTINO MIL. *<D. VI K. SEPT.>
2.27.2
Imperator Constantinus . In integrum restitutione minoribus adversus commenticias venditiones et adversus
tutorum seu curatorum insidias sanctionum praesidio cautum esse non dubium est. * CONST. A. AD POP. *<A
326 D. ID. MART. SIRMI IPSO A. VII ET C. CONSS.>
2.28.0. Si adversus venditionem pignoris.
2.28.1
Imperatores Diocletianus, Maximianus . Etiam adversus venditiones pignorum, quae a creditoribus fiunt,
minoribus subveniri, si tamen magno detrimento adficiantur, iam pridem placuit. Si igitur pignori captis praediis
ac distractis enorme damnum ex huiusmodi venditione passos vos ostenderitis, praesertim cum hodieque vos
minores esse adfirmetis, auxilium restitutionis vobis impertietur. * DIOCL. ET MAXIM. AA. SABINAE ET
ALIIS. *<A 290 D. X K. DEC. SIRMI IPSIS IIII ET III AA. CONSS.>
2.28.2
Imperatores Diocletianus, Maximianus . Rem, quam a patre vestro quondam creditor eius obligatam sibi
distraxit, per aetatem vestram postulantium revocari desiderium non habet rationem.
1 . Quod iuris est et si extraneo successistis: nam si creditor non bona fide versatus est, ipsum magis vel tutores
sive curatores vestros, qui hanc venumdari passi sunt, convenite. * DIOCL. ET MAXIM. AA. ET CC.
SEVERAE ET CLEMENTIANAE. *<A 294 D. XIII K. MAI. SIRMI CC. CONSS.>
2.29.0. Si adversus donationem.
2.29.1
Imperatores Diocletianus, Maximianus . Si quae res ante nuptias congruenti moderatione a minore annis marito
sponsaliorum tempore, etiam curatore praesente, tibi donatae sunt, obtentu aetatis non revocabuntur. * DIOCL.
ET MAXIM. AA. THEODOTAE. *<A 285 S. III NON. NOV. DIOCLETIANO A. ET ARISTOBULO
CONSS.>
99

