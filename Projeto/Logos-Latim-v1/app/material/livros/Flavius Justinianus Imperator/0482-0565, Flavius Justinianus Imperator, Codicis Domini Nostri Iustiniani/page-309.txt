1 . Sin autem forsitan ex morbi acerbitate vel litterarum imperitia hoc facere minime poterit, testibus testamenti
praesentibus nomen vel nomina heredis vel heredum ab eo nuncupari, ut omnimodo sciant testes, si non ipse
subscribere potest, qui sunt scripti heredes, et ita certo heredis nomine successio procedat.
2 . Si enim talis est testator, qui neque scribere neque articulate loqui potest, mortuo similis est et falsitas in
elogiis committitur, quam, ut exul fiat a re publica nostra, maxime in testamentorum confectione cupientes hanc
edictalem legem in orbem terrarum ponimus.
3 . Quod si non fuerit observatum et nomen heredis vel heredum non fuerit manu testatoris scriptum vel voce
coram testibus nuncupatum, hoc testamentum stare minime patimur vel in totum, si tota heredum nomina fuerint
praetermissa, vel in eius heredis institutionem, cuius nomen neque lingua neque manus testatoris significavit.
4 . Sed ne aliqua forsitan oblivio testium animis incumbat pluribus interdum nominibus heredum expressis, ipsi
testes in suis subscriptionibus, cum testator non haec scripserit, sed nuncupaverit, eorum nomina scribere non
differant ad aeternam rei memoriam.
5 . Sin vero ipse testator in qualicumque parte testamenti nomina heredum ( sicut dictum est) scripserit,
supervacuum est testes in sua subscriptione hoc exprimere , cum forsitan nescire eos testator suos heredes voluit
et semel causa ex ipsius testatoris scriptura appareat.
6 . Oportet enim omnimodo vel ex litteris testatoris vel ex voce quidem testatoris, litteris autem testium, qui ad
elogium conficiendum fuerint convocati, nomina manifestari heredum. Quemadmodum enim in elogio, quod
sine scriptura conficitur, necesse est testatorem voce exprimere nomen vel nomina heredum, ita oportet et in
testamentis per scripturam conficiendis, cum ipse testator manu sua scribere heredes vel noluerit vel minime
potuerit, voce tamen eius eos manifestari
7 . Quae in posterum tantummodo observari censemus, ut, quae testamenta post hanc novellam nostri numinis
legem conficiuntur, haec cum tali observatione procedant: quid enim antiquitas peccavit, quae praesentis legis
inscia pristinam secuta est observationem? scituris et tabellionibus et his qui conficienda testamenta procurant,
quod, si aliter facere ausi fuerint, poenam falsitatis non evitabunt, quasi dolose in tam necessaria causa versati. *
IUST. A. IULIANO PP. *<A 531 D. K. MART. CONSTANTINOPOLI POST CONSULATUM LAMPADII
ET ORESTIS VV. CC.>
6.23.30
Imperator Justinianus . Nostram provisionem, maxime circa ultima elogia defunctorum, nunc etiam extendi
properamus. Unde cum invenimus quasdam controversias veteribus iuris interpretatoribus exortas propter
testamentum, quod legitimo modo conditum est septemque testium signa habens, postea fortuito casu vel per
ipsius testatoris operam lino toto vel plurima eius parte incisa in ambiguitatem inciderit, solitum ei praebemus
remedium sancientes, si quidem testator linum vel signacula inciderit vel abstulerit utpote voluntate eius mutata,
testamentum non valere: sin autem ex alia quacumque causa hoc contigerit, durante testamento scriptos ad
hereditatem vocari, maxime cum nostra constitutio, quam super tuitione testamentorum promulgavimus,
testatorem disposuit vel sua manu nomen heredis scribere vel, si imper itia litterarum vel adversa valitudine seu
alio modo hoc facere non potest, testes ipsos audito nomine heredis sub praesentia ipsius testatoris nomen
heredis suis subscriptionibus declarare * IUST. A. IOHANNI PP. *<A 531 D. XV K. NOV.
CONSTANTINOPOLI POST CONSULATUM LAMPADII ET ORESTIS VV. CC.>
6.23.31
Imperator Justinianus . Et ab antiquis legibus et a diversis retro principibus semper rusticitati consultum est et in
multis legum subtilitatibus stricta observatio eis remissa est, quod ex ipsis rerum invenimus documentis. Cum
enim testamentorum ordinatio sub certa definitione legum instituta est, homines rustici et quibus non est
litterarum peritia quomodo possunt tantam legum subtilitatem custodire in ultimis suis voluntatibus? ideo ad dei
humanitatem respicientes necessarium duximus per hanc legem eorum simplicitati subvenire
1 . Sancimus itaque in omnibus quidem civitatibus et in castris orbis romani, ubi et leges nostrae manifestae sunt
et litterarum viget scientia, omnia, quae etiam libris nostrorum digestorum seu institutionum et imperialibus
sanctionibus nostrisque dispositionibus in condendis testamentis cauta sunt, observari nullamque ex praesenti
lege fieri innovationem.
2 . In illis vero locis, in quibus raro inveniuntur homines litterati, per praesentem legem rusticanis concedimus
antiquam eorum consuetudinem legis vicem obtinere, ita tamen, ut, ubi scientes litteras inventi fuerint, septem
testes, quos ad testimonium vocari necesse est, adhibeantur et unusquisque pro sua persona subscribat: ubi autem
non inveniuntur litterati, septem testes et sine scriptura testimonium adhibentes admitti.
3 . Si autem in illo loco minime inventi fuerint septem testes, usque ad quinque modis omnibus testes adhiberi
iubemus: minus autem nullo modo concedimus.
4 . Si vero unus aut duo vel plures scierint litteras, liceat his pro ignorantibus litteras, praesentibus tamen,
subscriptionem suam imponere, sic tamen, ut ipsi testes cognoscant testatoris voluntatem et maxime quem vel
quos heredes sibi relinquere voluerit, et hoc post mortem testatoris iurati deponant.
309

