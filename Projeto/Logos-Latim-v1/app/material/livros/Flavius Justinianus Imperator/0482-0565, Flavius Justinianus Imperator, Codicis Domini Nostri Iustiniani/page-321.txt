legatarii interea venerint, et eis satisfaciant ex hereditate defuncti vel ex ipsis rebus vel ex earum forsitan
venditione
5 . Sin vero creditores, qui ex post emensum patrimonium necdum completi sunt, superveniant, neque ipsum
heredem inquietare concedantur neque eos qui ab eo comparaverunt res, quarum pretia in legata vel
fideicommissa vel alios creditores processerunt: licentia creditoribus non deneganda adversus legatarios venire et
vel hypothecis vel indebiti condictione uti et haec quae acceperint recuperare, cum satis absurdum est
creditoribus quidem suum ius persequentibus legitimum auxilium denegari, legatariis vero, qui pro lucro certant,
suas partes legem accomodare.
6 . Sin vero heredes res hereditarias creditoribus hereditariis pro debito dederint in solutum vel per dationem
pecuniarum satis eis fecerint, liceat aliis creditoribus, qui ex anterioribus veniunt hypothecis, adversus eos venire
et a posterioribus creditoribus secundum leges eas abstrahere vel per hypothecariam actionem vel per
condictionem ex lege, nisi voluerint debitum eis offerre.
7 . Contra ipsum tamen heredem, secundum quod saepius dictum est, qui quantitatem rerum hereditarium
expenderit, nulla actio extendatur.
8 . Sed nec adversus emptores rerum hereditariarum, quas ipse vendidit pro solvendis debitis vel legatis, venire
alii concedatur, cum satis anterioribus creditoribus a nobis provisum est vel ad posteriores creditores vel ad
legatarios pervenientibus et suum ius persequentibus.
9 . In computatione autem patrimonii damus ei excipere et retinere, quidquid in funus expendit vel in testamenti
insinuationem vel inventarii confectionem vel in alias necessarias causas hereditatis approbaverit sese
persolvisse. Sin vero et ipse aliquas contra defunctum habebat actiones, non eae confundantur, sed similem aliis
creditoribus per omnia habeat fortunam, temporum tamen praerogativa inter creditores servanda
10 . Licentia danda creditoribus seu legatariis vel fideicommissariis, si maiorem putaverint esse substantiam a
defuncto derelictam, quam heres in inventario scripsit, quibus voluerint legitimis modis quod superfluum est
approbare, vel per tormenta forsitan servorum hereditariorum secundum anteriorem nostram legem, quae de
quaestione servorum loquitur, vel per sacramentum illius, si aliae probationes defecerint, ut undique veritate
exquisita neque lucrum neque damnum aliquod heres ex huiusmodi sentiat hereditate: illo videlicet observando,
ut, si ex hereditate aliquid heredes subripuerint vel celaverint vel amovendum curaverint, postquam fuerint
convicti, in duplum hoc restituere vel hereditatis quantitati computare compellantur.
11 . Donec tamen inventarium conscribitur, vel si res praesto sint, intra tres menses , vel si afuerint, intra annale
spatium secundum anteriorem distinctionem, nulla erit licentia neque creditoribus neque legatariis vel
fideicommissariis eos inquietare vel ad iudicium vocare vel res hereditarias quasi ex hypothecarum auctoritate
vindicare, sed sit hoc spatium ipso iure pro deliberatione heredibus concessum, nullo scilicet ex hoc intervallo
creditoribus hereditariis circa temporalem praescriptionem praeiudicio generando.
12 . Sin vero, postquam adierint vel sese immiscuerint, praesentes vel absentes inventarium facere distulerint, et
datum iam a nobis tempus ad inventarii confectionem effluxerit, tunc ex eo ipso, quod inventarium secundum
formam praesentis constitutionis non fecerunt, et heredes esse omnimodo intellegantur et debitis hereditariis in
solidum teneantur nec legis nostrae beneficio perfruantur, quam contemnendam esse censuerunt.
13 . Et haec quidem de his sancimus, qui deliberationem nullam petendam curaverint, quam putamus quidem
penitus post hanc legem esse supervacuam et debere ei derogari: cum enim liceat et adire hereditatem et sine
damno ab ea discedere ex praesentis legis auctoritate, quis locus deliberationi relinquitur?
13a . Sed quia quidam vel vana formidine vel callida machinatione pro deliberando nobis supplicandum esse
necessarium existimant, quatenus eis liceat annale tempus tergiversari et hereditatem inspicere et alias contra
eam machinationes excogitare et eandem deliberationem flebilibus adsertionibus repetita prece saepius accipere:
ne quis nos putaverit antiquitatis penitus esse contemptores, indulgemus quidem eis petere deliberationem vel a
nobis vel a nostris iudicibus, non tamen amplius ab imperiali quidem culmine uno anno, a nostris vero iudicibus
novem mensibus, ut neque ex imperiali largitate aliud tempus eis indulgeatur, sed et, si fuerit datum, pro nihilo
habeatur: semel enim et non saepius eam peti concedimus.
14 . Sin autem hoc aliquis fecerit et inventarium conscripserit ( necesse enim est omnimodo deliberantes
inventarium cum omni subtilitate facere), non liceat ei post tempus praestitutum, si non recusaverit hereditatem,
sed adire maluerit, nostrae legis uti beneficio, sed in solidum secundum antiqua iura omnibus creditoribus
teneatur.
14a . Cum enim gemini tramites inventi sunt, unus quidem ex anterioribus, qui deliberationem dederunt, alter
autem rudis et novus a nostro numine repertus, per quem et adeuntes sine damno conservantur, electionem ei
damus vel nostram constitutionem eligere et beneficium eius sentire vel, si eam aspernandam existimaverit et ad
deliberationis auxilium convolaverit, eius effectum habere: et si non intra datum tempus recusaverit hereditatem,
omnibus in solidum debitis hereditariis teneatur et non secundum modum parimonii, sed etsi exiguus sit census
hereditatis, tamen quasi heredem eum in totum obligari, et sibi imputet, qui pro novo bene ficio vetus elegit
gravamen.
321

