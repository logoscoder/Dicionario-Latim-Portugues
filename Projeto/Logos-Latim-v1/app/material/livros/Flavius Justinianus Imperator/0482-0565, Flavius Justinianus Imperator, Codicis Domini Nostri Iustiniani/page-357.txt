constitutus vel constituta, habeat huiusmodi res omni adquisitione absolutas et nemini eas adquirat neque earum
usum fructum pater vel avus vel proavus sibi vindicet, sed ad similitudinem castrensis peculii omnem facultatem
in eas filii vel filiae familias habeant.
2 . Ut enim imperialis fortuna omnes supereminet alias, ita oportet et principales liberalitates culmen habere
praecipuum. * IUST. A. IULIANO PP. *<A 530 D. PROPOSIT. XII K. APRIL. CONSTANTINOPOLI
LAMPADIO ET ORESTE VV. CC. CONSS.>
6.61.8
Imperator Justinianus . Cum non solum in maternis rebus, quae filiis familias deferuntur, sed etiam de aliis
omnibus, quae adquisitionem effugiunt, et maxime post novellam nostri numinis legem, quae omnia, quae
extrinsecus ad filios familias perveniunt et non ex paterna substantia, non esse adquirenda patribus statuit nisi
tantummodo ad usum fructum, variae altercationes exortae sunt et varios eventus variosque continent tractatus et
semper in iudiciis versantur, necesse est utiliter et apertissime omnia dirimere.
1 . Sancimus itaque in omnibus rebus, quae fugiunt quidem dominii adquisitionem, sed usus fructus tantummodo
patri offertur vel aliis parentibus a filio familias cuiuscumque gradus vel sexus, sive pater adire filium familias
integrae aetatis compellit et ille reclamandum existimat, sive filius familias adire cupit et pater in contrarium
inclinat, liberam habere licentiam et patrem ipsum sibi adire hereditatem recusante filio et omne sive damnum
sive lucrum in suam habere fortunam, nullo ex hoc praeiudicio filio generando: sive e contrario patre recusante
filius adire hereditatem voluerit, nullam adquisitionem nec usum fructum patri offerri, sed ipsum filium sibi
imputare, si quid ex hoc contigerit: nulla actione neque contra patrem danda, ubi adversus eius voluntatem filius
hereditatem vel legatum vel fideicommissum vel aliud quidquid ex quocumque titulo sive donat ionis sive
contractus sibi adquirere maluerit, neque adversus filium simili modo actione extendenda, ubi recusante eo pater
sua auctoritate haec sibi vindicet, huiusmodi aditionis tramite ex praesenti lege patri competente.
1a . Sed habeat et pater omnem licentiam et actiones movere et ab aliis pulsari, ubi ad eum totum commodum
pervenit, et filius simili modo in agendo et pulsando solus habeat et detrimentum et commodum, necessitate per
officium patri imponenda tantummodo filio consentire vel agenti vel fugienti, ne iudicium sine patria voluntate
videatur consistere. Et haec quidem, si plenae aetatis filius est, qui paternam voluntatem sequi non patitur
1b . Sin autem in secunda aetate adhuc filius est et hereditate ei delata pater consentire adeunti hereditatem
noluerit vel patre volente ipse reclamaverit, si quidem recusaverit filius, licentiam damus patri simili modo
hereditatem adire et eam pleno iure habere, his omnibus quae superius diximus locum habentibus.
1c . Sin autem patre recusante filius adire maluerit, damus quidem licentiam ei hoc facere, patre autem nolente
res filii gubernare propter causae necessitatem habeat facultatem filius adire competentem iudicem et ex eo
petere curatorem hereditati dari, per quem gubernatio rerum in eum delatarum procedat: in utroque casu in
integrum restitutionis auxilio minime ei denegando.
2 . Similique modo et in milite filio familias, qui recusaverit aditionem hereditatis, quae ei ex castrensibus
occasionibus perveniat, patri danda licentia adire hereditatem, ut ad ipsum perveniat pleno iure tam per usum
fructum quam per dominium eandem hereditatem possessurum, quasi ipse pater ab initio fuisset heres institutus:
eo videlicet subiacente omnibus oneribus hereditariis et omnia commoda habituro et ad filium nullo periculo
redundante, et haec quidem in his casibus observanda sunt, quibus discordia inter patrem et filium vertitur.
3 . Ubi autem in unum voluntas eorum concurrit, et pater usum fructum et filius habeat proprietatem, et in
agentibus et in fugientibus pater quidem suscipiat actiones et moveat, cuiuscumque aetatis filius inveniatur,
adhibeatur autem etiam filiorum consensus, nisi adhuc in prima sunt aetate constituti vel longe absunt, sumptibus
videlicet a patre propter rerum incrementa faciendis. Cum enim nuda proprietas apud filium invenitur, ex qua
substantia possibile est eum sumptus litis dependere
4 . Sin autem aes alienum ex defuncti persona descendit, cum etiam apud veteres haec esse substantia
intellegitur, quae post detractum aes alienum supersederit, habeat pater licentiam ex rebus hereditariis primum
quidem mobilibus, sin autem non sufficiunt, et immobilibus sufficientem partem filii nomine venumdare, ut ilico
reddatur aes alienum et non usurarum onere praegravetur.
4a . Quod si pater hoc facere supersederit, ipse usuras vel ex reditibus vel ex sua substantia omnimodo dare
compelletur.
4b . Sin autem legata vel fideicommissa sive annalia sive semel relicta imminent huiusmodi personis, si quidem
tales reditus sunt, qui sufficiunt ad annalia legata, pater ex huiusmodi reditibus haec dependere compelletur.
4c . Sin autem non habet substantia sufficientem reditum ad legatorum vel fideicommissorum praestationem vel
minime reditus vel alias accessiones contineat, sint tamen res mobiles vel immobiles, steriles quidem, non tamen
inutiles, veluti domus in provinciis pretiosae vel ubicumque posita suburbana, ex quibus huiusmodi legata
possunt explicari, licentia dabitur patri sufficientem partem eorum similiter filii nomine vendere et satisfacere
legatis.
4d . Hoc procul dubio observando, ut et mancipia ipse usufructuarius aleret et omnia circa usum fructum faceret,
quae nullo modo proprietatem possint deteriorem facere, paterna reverentia eum excusante et a ratiociniis et a
cautionibus et ab aliis omnibus, quae usufructuarii extranei a legibus exiguntur, secundum nostrae constitutionis
tenorem, quam iam super huiusmodi casibus tulimus. Ipsum autem filium vel filios vel filias et deinceps alere
357

