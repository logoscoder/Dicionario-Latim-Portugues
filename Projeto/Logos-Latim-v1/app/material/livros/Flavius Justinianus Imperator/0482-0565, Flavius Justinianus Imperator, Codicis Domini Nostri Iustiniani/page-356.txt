adquiruntur, quemadmodum in maternis bonis vel quae ex maritali lucro ad eos perveniunt, ita et in his, quae ex
aliis causis filiis familias adquiruntur, certam introducimus definitionem.
1 . Si quis itaque filius familias vel patris sui vel avi vel proavi in potestate constitutus aliquid sibi adquisierit
non ex eius substantia, cuius in potestate sit, sed ab aliis quibuscumque causis, quae ex liberalitate fortunae vel
laboribus suis ad eum perveniant, ea suis parentibus non in plenum, sicut antea erat sancitum, sed usque ad
solum usum fructum adquirat, et eorum usus fructus quidem apud patrem vel avum vel proavum, quorum in
sacris sit constitutus, permaneat, dominium autem filiis familias inhaereat ad exemplum tam maternarum quam
ex nuptialibus causis filiis familias adquisitarum rerum.
1a . Sic etenim et parenti nihil derogabitur usum fructum rerum possidenti et filii non lugebunt, quae ex suis
laboribus sibi possessa sunt, ad alios transferenda adspicientes vel extraneos vel ad fratres suos, quod etiam
gravius multis esse videtur.
1b . Exceptis castrensibus peculiis, quorum nec usum fructum patrem vel avum vel proavum habere veteres leges
concedunt: in his enim nihil novamus, sed vetera iura intacta servamus. Eodem observando etiam in his peculiis,
quae quasi castrensia peculia ad instar castrensis peculii accesserunt.
1c . Sub hac tamen definitione hunc legis articulum inducimus, ut in successione quidem earum rerum, quae
extrinsecus filiis familias adquiruntur, iura eadem observentur, quae in maternis et nuptialibus rebus statuta sunt.
2 . Non autem hypothecam filii familias adversus res patris viventis adhuc seu iam mortui sperare audeant nec
ratiocinia eis super administratione inferre, sed tantummodo alienatione vel hypotheca suo nomine patribus
denegata rerum, habeat parens plenissimam potestatem uti fruique his rebus, quae per filios familias secundum
praedictum modum adquiruntur.
2a . Et gubernatio earum sit penitus impunita et nullo modo audeat filius familias vel filia vel deinceps personae
vetare eum, cuius in potestate sunt, easdem res tenere aut quomodo voluerit gubernare, vel si hoc fecerint, patria
potestas in eos exercenda est: sed habeat pater vel aliae personae, quae superius enumeratae sunt, plenissimam
potestatem uti frui gubernareque res praedicto modo adquisitas.
2b . Et si quid ex usu earum pater avus vel proavus collegerit, habeat licentiam quemadmodum cupit hoc
disponere et in alios heredes transmittere, vel si ex earum rerum fructibus res mobiles vel immobiles vel se
moventes comparaverit, eas etiam quomodo voluerit habeat et transmittat et in alios transferat sive extraneos sive
liberos suos seu quamlibet personam.
2c . Sin autem res sibi memorato modo adquisitas parens noluerit tenere, sed apud filium vel filiam vel deinceps
personas reliquerit, nullam post obitum eius licentiam habeant heredes alii patris avi vel proavi eundem usum vel
quod ex hoc ad filios familias pervenit utpote patri debitum sibi vindicare, sed quasi diurna donatione in filium
celebranda, qui usum fructum detinuit, quem patrem habere oportuerat, ita causa intellegatur et eundem usum
fructum post obitum patris ipse lucretur, parente ius exactionis quasi sibi debitae a filio, qui usum fructum
consensu eius possidebat, suae posteritati vel successioni minime transmittente, quatenus in omni pace inter se
successio eius permaneat nec altercationis cuiu sdam maxime inter fratres oriatur occasio.
3 . Cum autem Constantiniana lege cautum erat, si filii familias ab his, qui eos in potestate habent, nexu paterno
per emancipationem liberentur, debere patrem tertiam partem bonorum, quae adquiri non solent, quasi
remunerationis gratia a filio accipere vel retinere, et ex hac causa iterum pars non minima substantiae liberorum
adimebatur, sancimus huiusmodi casu interveniente et emancipatione liberis imposita non tertiam partem
dominii rerum minime adquisitarum, sed dimidiam usus fructus apud maiores qui emancipationem donant
residere: exceptis et in hoc casu castrensibus et quasi castrensibus tantummodo peculiis, quibus nihil nec ex hac
causa diminuitur. Sic enim nec liberis cuiuscumque sexus aliquid dominii auferetur et patribus amplioris
patrimonii usus fructus adsignabitur.
3a . Hoc obtinente et si in emancipatione sibi parentes hoc minime servaverint: sed nisi specialiter vel in
emancipatione huic praemio renuntiaverint vel donatione facta sese et ab huiusmodi beneficio alienaverint et in
liberos hoc transtulerint, manere ad eos etiam tacentes ius et beneficium usus fructus retinendi, ut post obitum
eorum et usus fructus in omnibus memoratis causis ad eos perveniat, quorum dominium est, scilicet secundum,
quod iam diximus, in successionibus eorum omnibus servandis, quae de maternis et nuptialibus bonis
consultissimis legibus definita sunt.
4 . Sed cum tacitas hypothecas tam veteres leges in quibusdam certis casibus introduxerunt quam nos in maternis
ceterisque, quas servare necesse est, et dubitabatur, ex quo hypothecas competere oportet, utrumne ab initio an
ex eo tempore, ex quo male aliquid gestum est, compendiosa narratione interpretamur initium gerendae vel
deserendae administrationis vel observationis esse spectandum et non tempus, ex quo male aliquid fuerit gestum.
* IUST. A. DEMOSTHENI PP. *<A 529 RECITATA SEPTIMO MILIARIO IN NOVO CONSISTORIO
PALATII DN.IUSTINIANI. D.III K. NOV. DECIO VC. CONS. >
6.61.7
Imperator Justinianus . Cum multa privilegia imperialibus donationibus iam praestita sunt, dignum incrementum
et his offerre nostra dignata est clementia.
1 . Si quis igitur a serenissimo principe vel a piissima augusta sive masculus sive femina donationem sit
consecutus vel consecuta sive mobilium sive immobilium seu se moventium rerum, in filiis familias tamen
356

