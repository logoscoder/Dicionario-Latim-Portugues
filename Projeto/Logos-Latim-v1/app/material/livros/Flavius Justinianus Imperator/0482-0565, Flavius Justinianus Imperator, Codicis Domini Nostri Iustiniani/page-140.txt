Imperatores Diocletianus, Maximianus . Morae litis causam possessoris non instruunt ad inducendam longae
possessionis praescriptionem, quae post litem contestatam in praeteritum aestimatur. * DIOCL. ET MAXIM.
AA. ET CC. HELIODORO. *<A 294 D. X ID. DEC. CC. CONSS.>
3.32.27
Imperatores Diocletianus, Maximianus . Servum emptor non traditum sibi praesentem vindicare non potest. *
DIOCL. ET MAXIM. AA. ET CC. PHILADELPHO. *<A 294 D. XVIII K. IAN. NICOMEDIAE CC.
CONSS.>
3.32.28
Imperatores Diocletianus, Maximianus . Res alienas possidens, licet iustam causam nullam habeat tenendi, non
nisi suam intentionem implenti restituere cogitur. * DIOCL. ET MAXIM. AA. ET CC. SOPATRO. *<A 294 D.
VIII K. IAN. CC. CONSS.>
3.33.0. De usu fructu et habitatione et ministerio servorum.
3.33.1
Imperatores Severus, Antoninus . Si usus fructus omnium bonorum testamento uxoris marito relictus est,
quamvis cautionem a te prohibuerat exigi, tamen non aliter a debitoribus solutam pecuniam accipere poteris
quam oblata secundum formam senatus consulti cautione. * SEV. ET ANT. AA. POSIDONIO. *<A 199 PP. VI
K. OCT. ANULLINO ET FRONTONE CONSS.>
3.33.2
Imperatores Severus, Antoninus . Verbis testamenti, quae precibus inseruisti, usum fructum legatum tibi
animadvertimus. Quae res non impedit proprietatis dominum obligare creditori proprietatem, manente scilicet
integro usu fructu tui iuris * SEV. ET ANT. AA. FELICI. *<A 205 PP. VI ID. MAI. ANTONINO II ET GETA
II CONSS.>
3.33.3
Imperator Antoninus . Si patri tuo usus fructus legatus est, defuncto eo nihil ad te pertinet, cum morte eius, cui
fuerat legatus usus fructus vel alio modo adquisitus, ad proprietatem regredi solet.
1 . Usufructuario autem superstite licet dominus proprietatis rebus humanis eximatur , ius utendi fruendi non
tollitur. * ANT. A. ANTONIANO. *<A 213 PP. III K. AUG. ANTONINO A. IIII ET BALBINO CONSS.>
3.33.4
Imperator Alexander Severus . Usu fructu constituto consequens est, ut satisdatio boni viri arbitrio praebeatur ab
eo, apud quem id commodum pervenit, quod nullam laesionem ex usu proprietati adferat. Nec interest, sive ex
testamento sive ex voluntario contractu usus fructus constitutus est * ALEX. A. VERBICIO. *<A 226 PP. VI ID.
MART. ALEXANDRO A. II ET MARCELLO CONSS.>
3.33.5
Imperator Alexander Severus . Si pater usum fructum praediorum in tempus vestrae pubertatis matri vestrae
reliquit, finito usu fructu postquam vos adolevistis, posterioris temporis fructus perceptos ab ea repetere potestis,
quos nulla ratione sciens de alieno percepit. * ALEX. A. .. EVOCATO ET ALIIS.*<A 226 PP. K. APRIL.
ALEXANDRO A. II ET MARCELLO CONSS.>
3.33.6
Imperator Alexander Severus . Interest, usum fructum solum maritus tuus in dotem acceperit, an proprietas
quidem doti data sit, verum pactum intercessit, ut moriente eo tibi eadem possessio redderetur. Nam
usufructuarius quidem proprietatem pignorare non potuit: qui autem proprietatem aestimatam in dotem accepit,
non ideo minus obligare eam potuit, quoniam soluto matrimonio restituenda tibi aestimatio eius fuit * ALEX. A.
STRATONICAE. *<A 230 PP. K. IUL. AGRICOLA ET CLEMENTE CONSS.>
3.33.7
Imperator Gordianus . Eum, ad quem usus fructus pertinet, sarta tecta suis sumptibus praestare debere explorati
iuris est. Proinde si quid ultra quam impendi debeat erogatum potes docere, sollemniter reposces * GORD. A.
ULPIANO MIL. *<A 243 PP. K. FEBR. ARRIANO ET PAPO CONSS.>
3.33.8
Imperatores Diocletianus, Maximianus . Neque fructuarium ad obtinendam proprietatem rerum, quarum usum
fructum habet, neque successores eius ulla temporis ex ea causa tenentes praescriptio munit. * DIOCL. ET
MAXIM. AA. ET CC. HIERONI. *<A 293 VI K. IUL. AA. CONSS.>
3.33.9
Imperatores Diocletianus, Maximianus . Usu fructu matri tuae praediorum et mancipiorum relicto tam alienatio
quam manumissio interdicta est. Sane mancipia, quorum testamento ministerium matri relictum est, cum in his
dominium non habet, nec tradendo cuiquam nec manumittendo ad testatoris heredem pertinentia quicquam facit
* DIOCL. ET MAXIM. AA. ET CC. AUXANUSAE. *<A 293 D. K. DEC. AA. CONSS.>
140

