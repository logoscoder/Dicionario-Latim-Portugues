8. Sciant autem universi iudices, apud quos vel administrationis iure vel ex praecepto amplissimae tuae sedis
huiusmodi controversiae civiliter vel criminaliter ventilantur, intra viginti dierum spatium debere se praefata
litigia, postquam orta fuerint, terminare. Nam si supersederint, ipsos quidem decem librarum auri
condemnationem subire censemus, accusationem vero seu civilem intentionem semel in iudicium deductam
praefato modo legitime terminari. * ZENO A. SEBASTIANO PP. *<A 479 D. V ID. OCT.
CONSTANTINOPOLI ZENONE A. II CONS.>
1.50.0. De officio eius qui vicem alicuius iudicis obtinet.
1.50.1
Imperator Gordianus . In causa quae spectat ad utilitatem rei publicae eum qui vice praesidis provinciae
administrat potuisse cognoscere in dubium non venit. Sane si in aliquo captum est ius rei publicae, iuxta scita
divorum principum defensores rei publicae ( si modo adesse fiduciam negotio putant) restitutionis auxilium
possunt flagitare. * GORD. A.DOMITIO PP. *<A 240 D. III NON. NOV. SABINO II ET VENUSTO CONSS.>
1.50.2
Imperatores Theodosius, Valentinianus . Suggerente magnificentia vestra docta imperialis aeternitas debere eos,
qui praeceptione principali seu vestrae sedis amplissimae tueri locum rectorum provinciarum noscuntur,
auctoritatem habere tutores seu curatores petentibus dare, decretum etiam interponere ad alienandas minorum
similiumque eis personarum seu curalium facultates, emancipationes quoque legibus celebrare et omnia quae ad
iurisdictionem rectoris provinciae pertinent actitare, praecipere dignata est pro dispositione vestrae celsitudinis
praefatas huiusmodi sollicitudines peragendi habere licentiam. * THEODOS. ET VALENTIN. AA. MANDATA
AD ANTIOCHUM PP. PER REFERENDARIUM, QUAE SIC HABENT:*<A 427 D. PRID. ID. OCT.
CONSTANTINOPOLI HIERIO ET ARDABURE CONSS.>
1.51.0. De adsessoribus et domesticis et cancellariis iudicum.
1.51.1
Imperatores Diocletianus, Maximianus . Studiorum labor meretur, ut hi, qui in publicis administrationibus
constitui sociari sibi consiliorum participes cupiunt, spe praemiorum atque honorificentia sua provocent eos,
quorum prudentiam sibi putant esse necessariam, non metu terribili et necessitate incongrua libertati. * DIOCL.
ET MAXIM. AA. PAULINO. *<A 286 D. PRID. ID. IUL. TIBERIADE MAXIMO II ET AQUILINO
CONSS.>
1.51.2
Imperator Constantinus . Praesides non per adsessores, sed per se subscribant libellis. Quod si quis adsessori
subscriptionem inconsultis nobis permiserit, mox adsessor qui subscripsit exilio puniatur: praesidis vero nomen
ad nos referri iubemus, ut in eum severius vindicetur. * CONST. A. AD BASSUM PP. *<A 320 D. XV K.
SEPT. CONSTANTINO A. VI ET CONSTANTINO C. CONSS.>
1.51.3
Imperatores Arcadius, Honorius . Consiliarios iudicum et cancellarios et eos, qui domesticorum funguntur
officio, post depositam administrationem quinquaginta dies in provincia residere praecipimus.
1. Pro confesso autem tenebitur, qui accusatus huiusmodi personam subtraxerit: eaque in quadruplum restitui
iubemus, quae desiderantur ablata, ut duplum spoliatus accipiat, duplum noster fiscus adquirat. * ARCAD. ET
HONOR. AA. MESSALAE PP. *<A 399 D. VI K. IAN. MEDIOLANI THEODORO CONS.>
1.51.4
Imperatores Arcadius, Honorius . Domesticus iudicis a publicis actibus arceatur. Quod si necessitatibus publicis
sese convictus fuerit miscuisse, statim eum ad maioris potestatis examen deduci oportet, ut competens in eo
vindicta promatur. * ARCAD. ET HONOR. AA. ET THEODOS. A. AD CAELICIANUM VIC. *<A 404 D. VI
ID. APRIL. HONORIO A. VI ET ARISTAENETO CONSS.>
1.51.5
Imperatores Honorius, Theodosius . Nemo in provinciis, qui semel domestici vel cancellarii ministerium
gesserit, ad eandem observationem aliqua ambitione iterum remeare concedatur. * HONOR. ET THEODOS.
AA. SELEUCO PP. *<A 415 D. III ID. DEC. RAVENNAE AA. X ET VI CONSS.>
1.51.6
Imperatores Honorius, Theodosius . Nemo de domesticis ducum vel comitum militarium, officiis eorum
connumeratus, post completum sui temporis actum ad eandem rursus sollicitudinem audeat adspirare: decem auri
librarum condemnatione proposita, si quis hanc violare voluerit sanctionem: eadem poena officio quoque
64

