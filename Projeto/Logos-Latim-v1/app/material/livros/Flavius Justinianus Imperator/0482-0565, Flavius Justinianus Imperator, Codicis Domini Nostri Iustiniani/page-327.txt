6.37.0. De legatis.
6.37.1
Imperator Antoninus . Quamvis verbis his:" ut quoad cum claudio iusto morati essetis", alimenta vobis et
vestiarium legatum sit, tamen hanc fuisse defuncti cogitationem interpretor, ut et post mortem iusti eadem vobis
praestari voluerit. * ANT. A. PIUS LIBERTIS SEXTIAE BASILIAE.*<A SINE DIE ET CONSULE >
6.37.2
Imperatores Severus, Antoninus . Quamvis heres institutus hereditatem vendiderit, tamen legata et
fideicommissa ab eo peti possunt et quod eo nomine datum fuerit, venditor ab emptore vel fideiussoribus eius
petere poterit. * SEV. ET ANT. AA. SABINIANO. *<A 197 PP.X K.SEPT.LATERANO ET RUFINO
CONSS.>
6.37.3
Imperatores Severus, Antoninus . Qui post testamentum factum praedia quae legavit pignori vel hypothecae
dedit, mutasse voluntatem circa legatariorum personam non videtur: et ideo, etiam si in personam actio electa
est, recte placuit ab herede praedia liberari. * SEV. ET ANT. AA. VICTORINO. *<A 211 PP.VI
K.MAI.GENTIANO ET BASSO CONSS.>
6.37.4
Imperator Antoninus . Servis testamento dominorum non data libertate legatum seu fideicommissum relictum
non valet nec convalescere potest, licet post mortem testatoris libertatem aliqua ratione consecuti sunt. * ANT.
A. SULPICIO. *<A 213 PP.V K.IUL.ANTONINO A.IIII ET BALBINO CONSS.>
6.37.5
Imperator Antoninus . Non est dubium denegari actionem legatorum ei pro portione competenti in his rebus,
quas subtraxisse eum de hereditate apparuerit. * ANT. A. DONATO. *<A 213 PP.V ID.SEPT.ANTONINO A.
IIII ET BALBINO CONSS.>
6.37.6
Imperator Antoninus . Si legata relicta primus legatarius agnovit, substitutio eorum in personam pontianae facta
evanuit. * ANT. A. IULIO. *<A 215 PP.VIII K.MAI.ROMAE LAETO II ET CEREALE CONSS.>
6.37.7
Imperator Antoninus . Si fortidianum fundum primo pater tuus fratribus per praeceptionem ac mox tibi legavit,
concursu dominium eius tibi quoque quaeritur.
1 . Error autem nominum in scriptura factus, si modo de mancipiis vel de possessionibus legatis non ambigitur,
ius legati dati non minuit. * ANT. A. FAUSTO. *<A 215 PP.V ID.IUL.LAETO II ET CEREALE CONSS.>
6.37.8
Imperator Antoninus . Ab administratione tutelae religio sacramenti marcellum, quem vobis a patre tutorem
datum testamento proponitis, eripit. Quae res, quominus legatum consequatur , non impedit: nec enim iuste ab ea
petitione repellitur, cum, etiam si vellet, tutelam administrare prohibeatur * ANT. A. DEMETRIO. *<A 216
PP.VIII ID.MART.ROMAE SABINO II ET ANULLINO CONSS.>
6.37.9
Imperator Alexander Severus . Si in fraudem eorum quae testamento relicta sunt admissus est accusator, qui
testamentum falsum diceret, praeses provinciae secundum iurisdictionis formam solvi legata iubebit, interposita
cautione, si evicta fuerit hereditas, ea restituturum, quamvis alias cautioni tunc locus sit, cum sine controversia
legata solvantur. * ALEX. A. ANTIOCHO. *<A 223 PP.VII ID.FEBR.MAXIMO II ET AELIANO CONSS.>
6.37.10
Imperator Alexander Severus . Cum alienam rem quis reliquerit, si quidem sciens, tam ex legato quam ex
fideicommisso ab eo qui legatum seu fideicommissum meruit peti potest. Quod si suam esse putavit, non aliter
valet relictum, nisi proximae personae vel uxori vel alii tali personae datum sit, cui legaturus esset, et si scisset
rem alienam esse * ALEX. A. INGENUAE. *<A 227 PP.V K.FEBR.ALBINO ET MAXIMO CONSS.>
6.37.11
Imperator Alexander Severus . Filia legatorum non habet actionem, si ea, quae ei testamento reliquit, pater vivus
postea in dotem dedit. * ALEX. A. ALBINIANO. *<A 231 PP.V NON.MART.POMPEIANO ET PELIGNO
CONSS.>
6.37.12
Imperator Alexander Severus . Cum responso viri prudentissimi papiniani, quod precibus insertum est,
praeceptionis legatum et omissa parte hereditatis vindicari posse declaratur, intellegis desiderio tuo iuxta iuris
formam esse consultum.
1 . Verba vero responsi haec sunt: filiae mater praedium ita legavit: " praecipito sumito extra partem hereditatis":
cum hereditati matris filia renuntiasset, nihilo minus eam recte legatum vindicare visum est. * ALEX. A.
MUCIANO. *<A 240 PP.CONSTITUTIO V ID.IUL.SABINO II ET VENUSTO CONSS.>
327

