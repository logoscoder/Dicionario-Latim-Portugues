usucapionem, licet ante militiam suppleta sit , non patitur te dispendio rei familiaris adfligi. * GORD. A.
MUCIANO MIL. *<A 238 D. VIIII K. NOV. PIO ET PONTIANO CONSS.>
2.52.4
Imperatores Diocletianus, Maximianus . Ex persona fratrum, si tibi eorum quaesita successio est, potes contra
quem supplicas agere, non ignorans, quod, si minores quinque et viginti annis militaverunt fratres tui atque in
militia diem functi sunt, in integrum restitutionis eis tempus non cesserit, sed omne ad successorem
transmiserint. * DIOCL. ET MAXIM. AA. ET CC. DIONYSIO. *<A 294 S. VIII K. IAN. PHILIPPOPOLI CC.
CONSS.>
2.52.5
Imperator Constantinus . Ea, quae de temporibus in integrum restitutionum legibus cauta sunt, custodiri
convenit, et si forte quis beneficio nostro aetatis veniam fuerit consecutus, ex eo die, quo indulgentia nostra in
iudicio competenti fuerit intimata eique administratio rei propriae permissa, ut ad persequendas in integrum
restitutionum finiendasque causas iure tempus habeat praestitutum, ita tamen, ut numquam minoribus viginti
quinque annis constitutis de his, quae ante impetratam veniam aetatis gesserunt, auxilium in integrum
restitutionis denegetur.
1 . Si quando sane in minoris iura successerit minor, minime prohibeatur, cum quintum et vicesimum aetatis suae
annum transierit, in integrum restitutionis beneficio uti tempore illibato.
2 . Quod si maioris fuerit minor iura nactus, quantum ad eas pertinet causas, quas ex persona maioris fuerit
consecutus, tantum temporis ad exponendas in integrum restitutionis decidendasque causas accipere debebit,
quantum defuncto, cuius heres aut bonorum possessor docebitur extitisse, reliquum fuerat.
3 . Cum vero maior successionem fuerit adeptus minoris, si quidem civili iure ab intestato vel ex testamento
successerit, mox cum fuerit adita hereditas, si vero honorario iure, ex quo bonorum possessio fuerit accepta,
examinando in integrum restitutionis negotio solida sine ulla diminutione tempora supputentur. * CONST. A.
AD BASSUM. *<A 312 D. NON. OCT. ROMAE CONSTANTINO A. ET LICINIO UTRISQUE II CONSS.>
2.52.6
Imperator Constantinus . Petendae in integrum restitutionis temporibus observatis, si dilatio ab actore petatur,
quae intra metas restitutionis valet artari, eandem quocumque flagitante causis cognitis tribui oportebit. Sin vero
eiusmodi postulantur curricula, quae intra spatium receptum angustari non queunt ( quippe si in confinio legitimi
temporis petantur, et eius terminos prorogabunt), dilationem petitori denegari conveniet: in eius enim arbitrio
fuerat tunc inferre litigium, cum petitae dilationis mora spatio superstite posset includi.
1 . Quod si defensio rei dilationis suffragium postulaverit, eandem adserta causa citra obstaculum temporis
deferri sancimus, quia nequaquam in ipsius steterat potestate, quando litigio pulsaretur. Dari igitur debet, etsi
impetrata dimensio sese ultra temporis definitionem proferat. Qua dilatione, si a reo impetretur, etiam actor in
requirendis probationibus uti minime prohibetur. * CONST. A. AD IULIANUM PU. *<A 327 D. XIIII K. AUG.
PP. ROMAE AD SENATUM CONSTANTIO ET MAXIMO CONSS.>
2.52.7
Imperator Justinianus . Supervacuam differentiam utilis anni in integrum restitutionis a nostra re publica
separantes sancimus et in antique Roma et in hac alma urbe et in Italia et in aliis provinciis quadriennium
continuum tantummodo numerari ex die, ex quo annus utilis currebat, et id tempus totius loci esse commune: ex
differentia enim locorum aliquod induci discrimen satis nobis absurdum esse visum est.
1 . Quod non solum in minorum restitutionibus, quibus utilis annus incipit currere, ex quo vicesimi sexti anni
dies illuxerit, sed etiam in maiorum hoc idem adhiberi sancimus, ut et hic pro utili anno memorata continuatio
temporis observetur ad interponendam contestationem finiendamque litem.
2 . Et quemadmodum omnis minor aetas excipitur in minorum restitutionibus, ita et in maiorum tempus, in quo
rei publicae causa afuerint vel aliis legitimis causis, quae veteribus legibus enumeratae sunt, fuerint occupati,
omne praecipiatur, et sit non absimilis in hac parte minorum et maiorum restitutio. * IUST. A. IOHANNI PP.
*<A 531 D. K. SEPT. CONSTANTINOPOLI POST CONSULATUM LAMPADII ET ORESTAE VV. CC.>
2.53.0. Quibus ex causis maiores in integrum restituuntur.
2.53.1
Imperator Antoninus . Si propter officium legationis ad me bona fide factae absens et indefensus condemnatus
es, instaurationem iudicii iure desideras, ut ex integro defensionibus tuis utaris. Nam eos quoque, qui legationis
officio funguntur, in eo privilegio esse, quo sunt qui rei publicae causa absunt, receptum est. * ANT. A.
AEMILIANO. *<A 212 PP. V NON. MART. DUOBUS ASPRIS CONSS.>
2.53.2
108

