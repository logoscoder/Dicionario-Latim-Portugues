fide possessorem furti nomine, quod passus est, noxalem actionem contra dominum habere posse, quando servus
sub domini sui fuerit constitutus possessione: et pro his rebus posse eum adversus dominum habere actionem,
non solum quas servus subtraxerit iam apud eum constitutus, sed et pro his quas furatus est, quando fugit quidem
a bona fide possessore, adhuc autem nondum sub domini sui manibus fuerit constitutus.
2 . Quam interpretationem prisca quidem iura per coniecturam introducebant: nos autem altius et verius ad eam
respicientes generalem regulam sic ab initio esse prolatam accipimus.
3 . Cum igitur bona fide possessor domini cogitatione furem possidet, merito, donec apud eum constitutus est, et
aliis tenetur noxali actione, si extranei furtum a servo fuerint passi, et ipse adversus verum dominum non habet
actionem secundum regulam dicentem: qui habet adversus alium furti actionem, ipse ea teneri non potest. Sin
autem desinat in servi retentione et ille apud verum dominum fuerit inventus, tunc ipse quidem noxali furti
actione minime potest teneri, adversus verum autem dominum habet ipse furti noxalem actionem, id est pro
rebus, quas vel nunc furatus est, cum est apud verum dominum, vel antea, postquam bona fide possessoris
retentionem excesserit necdum apud verum dominum factus
4 . Et sic iterum regulae generali casus evenit consentaneus: qui enim habet tunc furti actionem adversus
dominum, ipse aliis teneri furti actione non potest. Sic ex tempore omnibus discretis vetustissima dubitatio
nostro foedere conquiescat et bona fide possessor in parte certa temporis et habeat actionem et non teneatur, et
ipse dominus in alio tempore non teneatur actione et in alio sub actione constituatur
5 . De eo autem, qui liber constitutus ab alio bona fide tenetur, si furtum commiserit, recte et sine aliqua
dubitatione dicitur posse eum, qui liber est cognitus, et ab ipso qui bona fide eum detinet pro furto conveniri, et
bona fide possessorem, si ab extraneo furtum liber commiserit, non posse conveniri, sed ipsum pro suo furto
respondere, quia generalis regula de servo prolata est, et pro eo, qui non servus, sed liber et suae potestatis est,
noxalem moveri actionem impossibile nostrisque legibus incognitum est. * IUST. A. IULIANO PP. *<A 530 D.
K. OCT. CONSTANTINOPOLI LAMPADIO ET ORESTE VV. CC. CONSS.>
6.2.22
Imperator Justinianus . Manifestissimi quidem iuris est furto perpetrato ei competere furti actionem, cuius
interest, ne furtum committatur.
1 . Sed quaerebatur apud antiquos legum interpretes, si quis commodavit alii rem ad se pertinentem et ipsa res
subtracta est, an furti actio adversus furem institui possit ab eo qui rem utendam accepit, idoneo scilicet
constituto, quia et ipse commodati actione a domino pro ea re conveniri potest.
1a . Et hoc quidem paene iam fuerat concessum, ut habeat ipse actionem, nisi inopia noscitur laborare: tunc enim
furti actionem domino competere dicebant.
1b . Sed ea satis increbuit dubitatio, si tempore quo furtum committebatur idoneus erat is qui rem commodandam
accepit, postea autem ad inopiam pervenit, antequam moveatur actio quae ei antea competebat, an debeat actio
quae semel ei adquisita est firmiter apud eum manere vel ad dominum reverti, cum et hoc quaerebatur, an in hoc
casu furti actio ambulatoria sit nec ne.
1c . Sed omnem talem tractatum alia sequitur subdivisio, si ex parte solvendo sit is qui rem utendam accepit, ut
possit non in totum, sed particularem solutionem ei facere, an habeat furti actionem vel non.
1d . Tales itaque ambiguitates veterum, immo magis, quod melius dicendum est, ambages nobis decidentibus in
tanta rerum difficultate simplicior sententia placuit, ut in domini sit voluntate, sive commodati actionem
adversus res accipientem movere desiderat sive furti adversus eum qui rem subripuit, et alterutra earum electa
dominum non posse ex paenitentia ad alteram venire.
1e . Sed si quidem furem elegerit, illum qui rem utendam accepit penitus liberari: sin autem quasi commodator
veniat adversus eum qui rem utendam accepit, ipsi quidem nullo modo competere posse adversus furem furti
actionem, eum autem, qui pro re commodata convenitur, posse adversus furem furti habere actionem, ita tamen,
si dominus sciens rem esse subreptam adversus eum qui eam accepit perveniat.
2 . Sin autem nescius et dubitans rem non esse apud eum commodati actionem instituit , postea autem re
comperta voluit remittere quidem commodati actionem, ad furti autem pervenire, tunc licentia ei concedatur et
adversus furem venire, nullo obstaculo ei opponendo, quoniam incertus constitutus movit adversus eum qui rem
utendam accepit commodati actionem, ( nisi domino ab eo satisfactum est: tunc etenim omnimodo furem a
domino quidem furti actione liberari, suppositum autem esse ei, qui pro re sibi commodata domino satisfecit),
cum manifestissimum est, etiam si ab initio dominus actionem instituit commodati ignarus rei subreptae, postea
autem hoc ei cognito adversus furem transivit, omnimodo liberari eum qui rem commodatam suscepit,
quemcumque causae exitum dominus adversus furem habuerit: eadem definitione obtinente, sive in partem sive
in solidum solvendo sit is qui rem commodatam accepit.
3 . Sed cum in secunda dubitatione incidebat, quid statuendum sit, si quis rem commodatam habuerit, quam
aliquis furto subtraxerat et lite pulsatus condemnationem passus fuerat non tantum in rem furtivam, sed etiam in
poenam furti, et postea dominus rei venerit omnem condemnationem accipere desiderans utpote ex suae rei
occasione ortam, alia dubitatio incidit veteribus, utrumne rem tantummodo suam vel eius aestimationem
consequatur, an etiam summam poenalem.
290

