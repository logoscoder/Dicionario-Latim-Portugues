praeside provinciae probare, ut fidem susceptam is adversus quem supplicas compellatur agnoscere. * DIOCL.
ET MAXIM. AA. ET CC. AULUZANO. *<A 293 S. PRID. NON. NOV. IPSIS AA. CONSS.>
4.23.3
Imperatores Diocletianus, Maximianus . De restituendis rebus, quas obligandas pro se dederas, postquam
debitum fuerit extenuatum, commodati actionem etiam adversus heredes eius exercere potes. * DIOCL. ET
MAXIM. AA. ET CC. SOTERAE. *<A 294 D. III ID. APRIL. SIRMI CC. CONSS.>
4.23.4
Imperatores Diocletianus, Maximianus . Praetextu debiti restitutio commodati non probabiliter recusatur. *
DIOCL. ET MAXIM. AA. ET CC. FAUSTINAE. *<A 294 D. XII K. DEC. IPSIS CC. CONSS.>
4.24.0. De actione pigneraticia.
4.24.1
[Here there is a Greek text. Sorry, it is not yet in the Library.]
4.24.2
Imperator Alexander Severus . Quod ex operis ancillae vel ex pensionibus domus, quam pignori detineri dicis,
perceptum est, debiti quantitatem relevabit. * ALEX. A. DEMETRIO. *<A 222 PP. K. OCT. ANTONINO IIII
ET ALEXANDRO CONSS.>
4.24.3
Imperator Alexander Severus . Creditor, qui praedium pignori sibi nexum detinuit, fructus quos percepit vel
percipere debuit in rationem exonerandi debiti computare necesse habet et, si agrum deteriorem constituit, eo
quoque nomine pigneraticia actione obligatur. * ALEX. A. VICTORI. *<A 222 PP. VI ID. DEC. ANTONINO
IIII ET ALEXANDRO CONSS.>
4.24.4
Imperator Alexander Severus . Pactum vulgare, quod proposuistis, ut, si intra certum tempus pecunia soluta non
fuisset, praedia pignori vel hypothecae data vendere liceret, non adimit debitori adversus creditorem
pigneraticiam actionem. * ALEX. A. HERMAEO ET MAXIMILLAE. *<A 223 PP. XII K. MAI. MAXIMO II
ET AELIANO CONSS.>
4.24.5
Imperator Alexander Severus . Si creditor sine vitio suo argentum pignori datum perdidit restituere id non
cogitur: sed si culpae reus deprehenditur vel non probat manifestis rationibus se perdidisse, quanti debitoris
interest condemnari debet. * ALEX. A. DIOSCORIDAE. *<A 224 PP. XIII K. MAI. IULIANO ET CRISPINO
CONSS.>
4.24.6
Imperator Alexander Severus . Quae fortuitis casibus accidunt, cum praevideri non potuerant, in quibus etiam
adgressura latronum est, nullo bonae fidei iudicio praestantur: et ideo creditor pignora, quae huiusmodi causa
interierunt, praestare non compellitur nec a petitione debiti submovetur nisi inter contrahentes placuerit, ut
amissio pignorum liberet debitorem. * ALEX. A. TROPHIMAE. *<A 225 PP. ID. APRIL. FUSCO ET
DEXTRO CONSS.>
4.24.7
Imperator Alexander Severus . Creditor, qui fundos et domos pignori vel hypothecae accepit, damnum in
decidendis arboribus domibusque destruendis ab eo datum in rationem deducere cogitur et , si dolo vel culpa rem
suppositam deteriorem fecerit, eo quoque nomine pigneraticia actione tenebitur, ut talem restituat, qualis fuerat
tempore obligationis.
1 . Creditor autem necessarios sumptus, quos circa res pigneraticias fecit, exigere non prohibetur. * ALEX. A.
IULIANO. *<A 241 PP. XIII K. AUG. GORDIANO A. II ET POMPEIANO CONSS.>
4.24.8
Imperator Philippus . Si nulla culpa seu segnitia creditori imputari potest, pignorum amissorum dispendium ad
periculum eius minime pertinet. Sane si simulata amissione etiam nunc eadem pignora, ut adseveras, a parte
diversa possidentur, adversus eum experiri potes * PHILIPP. A. ET PHILIPP. C. SATURNINO. *<A 246 PP.
VIII K. MART. PRAESENTE ET ALBINO CONSS.>
4.24.9
Imperatores Diocletianus, Maximianus . Pignus in bonis debitoris permanere ideoque ipsi perire in dubium non
venit. Cum igitur adseveres in horreis pignora deposita, consequens est secundum ius perpetuum, pignoribus
debitori pereuntibus, si tamen in horreis, quibus et alii solebant publice uti, res depositae sunt, personalem
actionem debiti reposcendi causa integram te habere * DIOCL. ET MAXIM. AA. ET CC. GEORGIO. *<A 293
PP. VI NON. MAI. MEDIOLANI AA. CONSS.>
175

