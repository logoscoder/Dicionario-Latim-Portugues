Imperatores Gratianus, Valentinianus, Theodosius . Curator adulescenti ordinatus post inchoatam litem non
potest sub praetextu specialis curatoris a se nominati aut litem contestatam deserere aut ab administratione se
subtrahere. * GRAT. VALENTIN. ET THEODOS. AAA. EUTROPIO PP. *<A 381 D. IIII K. OCT.
CONSTANTINOPOLI EUCHER ET SYAGRIO CONSS.>
5.34.13
Imperatores Honorius, Theodosius . Ne magistratuum ulterius procedat licentia, plenius designamus, ne
patrimonialem colonum sive alium, qui privilegio ab hac nuncupatione defenditur, tutelae muneris adstringat
officium. * HONOR. ET THEODOS. AA. MONAXIO PU. *<A 409 D.......... HONORIO VIII ET
THEODOSIO III AA. CONSS.>
5.35.0. Quando mulier tutelae officio fungi potest.
5.35.1
Imperator Alexander Severus . Tutelam administrare virile munus est, et ultra sexum femineae infirmitatis tale
officium est. * ALEX. A. OTACILIAE. *<A 224 PP. X K. OCT. IULIANO ET CRISPINO CONSS.>
5.35.2
Imperatores Valentinianus, Theodosius, Arcadius . Matres, quae amissis viris tutelam administrandorum
negotiorum in liberos postulant, priusquam confirmatio officii talis in eas iure veniat, fateantur actis sacramento
praestito ad alias se nuptias non venire.
1 . Sane in optione huiuscemodi nulla cogitur, sed libera in condiciones quas praestituimus voluntate descendat:
nam si malunt alia optare matrimonia, tutelas filiorum administrare non debent.
2 . Sed ne sit facilis in eas post tutelam iure susceptam inruptio, bona eius primitus, qui tutelam gerentis
adfectaverit nuptias, in obligationem venire et teneri abnoxia rationibus parvulorum praecipimus, ne quid
incuria, ne quid fraude depereat.
3 . His illud adiungimus, ut mulier, si aetate maior est, tunc demum petendae tutelae ius habeat, cum tutor
testamentarius vel legitimus defuerit vel privilegio a tutela excusetur vel suspecti genere submoveatur vel ne suis
quidem per animi aut corporis valetudinem administrandis facultatibus idoneus inveniatur.
4 . Quod si feminae tutelas refugerint et praeoptaverint nuptias, tunc demum vir illustris praefectus urbis adscito
praetore, qui impertiendis tutoribus praesidet, sive iudices, qui in provinciis iura restituunt, de alio ordine per
inquisitionem dari minoribus defensores iubebunt. * VALENTIN. THEODOS. ET ARCAD. AAA. TATIANO
PP. *<A 390 D. XII K. FEBR. MEDIOLANO VALENTINIANO A. IIII ET NEOTERIO CONSS.>
5.35.3
Imperator Justinianus . Si pater secundum nostram constitutionem naturalibus liberis in his rebus, quae ab eo in
eos profectae sunt, tutorem non reliquerit, mater autem voluerit eorum, sive masculi sunt sive feminae, subire
tutelam, ad exemplum legitimae subolis liceat ei hoc facere, quatenus actis sub competenti iudice
intervenientibus iuramentum antea praestet, quod ad nuptias non perveniat, sed pudicitiam suam intactam
conservet et renuntiet senatus consulti Velleiani praesidio omnique alio legitimo auxilio suamque substantiam
supponat.
1 . Et ita filiorum suorum vel filiarum naturalium tutricem eam existere sancimus: omnibus, quae pro matribus et
liberis earum ex legitimo matrimonio progenitis divalibus constitutionibus cauta sunt, in huiusmodi matribus
observandis.
2 . Si enim in filiis iustis, in quibus et testamentariae et legitimae sunt tutelae, tamen matribus ( his deficientibus)
ad providentiam filiorum suorum venire conceditur, multo magis in huiusmodi casibus, ubi legitima tutela
evanescit, saltem alias eis dari humanissimum est. * IUST. A. IULIANO PP. *<A 530 D. XV K. APRIL.
CONSTANTINOPOLI LAMPADIO ET ORESTE VV. CC. CONSS.>
5.36.0. In quibus causis tutorem habenti tutor vel curator dari potest.
5.36.1
Imperator Antoninus . Si in locum eius tutoris ad tempus dati estis, qui rei publicae causa aberat, isque iam finito
munere quod ei iniunctum est abesse desiit, quin ad eius officium curamque pertineant negotia pupillae,
ambigere non debetis.
1 . Sed consultius feceritis, si praesidem provinciae virum clarissimum adieritis, ut is ad administrationem tutelae
compellatur. * ANT. A. TIBERIANO ET RUFO. *<A 213 PP. VIII K. AUG. ANTONINO A. IIII ET
BALBINO CONSS.>
260

