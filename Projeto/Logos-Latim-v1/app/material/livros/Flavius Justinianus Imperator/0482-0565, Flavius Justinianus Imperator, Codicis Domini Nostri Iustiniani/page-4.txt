DE EMENDATIONE CODICIS IUSTINIANI ET SECUNDA EIUS EDITIONE
(December 29, AD 534)
(P. Krueger, Corpus Iuris Civilis, II, Berlin, 1954).

IN NOMINE DOMINI NOSTRI IHESU CHRISTI IMPERATOR CAESAR FLAVIUS IUSTINIANUS
ALAMANNICUS GOTHICUS FRANCICUS GERMANICUS ANTICUS ALANICUS VVANDALICUS
AFRICANUS PIUS FELIX INCLITUS VICTOR AC TRIUMPHATOR SEMPER AUGUSTUS SENATUI
URBIS CONSTANTINOPOLITANAE S
Cordi nobis est, patres conscripti, semper nostri animi curas rebus omnibus avidissime impendere, ut nihil a
nobis coeptum imperfectum relinquatur. igitur in primordio nostri imperii sacratissimas constitutiones, quae in
diversa volumina fuerant dispersae et quam plurima similitudine nec non diversitate vacillabant, in unum corpus
colligere omnique vitio purgare proposuimus. et hoc iam per viros excelsos et facundissimos perfectum est et a
nobis postea confirmatum: quod geminae constitutiones nostrae quae ante positae sunt ostendunt. 1. Postea vero,
cum vetus ius considerandum recepimus, tam quinquaginta decisiones fecimus quam alias ad commodum
propositi operis pertinentes plurimas constitutiones promulgavimus, quibus maximus antiquarum rerum articulus
emendatus et coartatus est omneque ius antiquum supervacua prolixitate liberum atque enucleatum in nostris
institutionibus et digestis reddidimus. 2. Sed cum novellae nostrae tam decisiones quam constitutiones, quae post
nostri codicis confectionem latae sunt, extra corpus eiusdem codicis divagabantur et nostram providentiam
nostrumque consilium exigere videbantur, quippe cum earum quaedam ex emersis postea factis aliquam meliore
consilio permutationem vel emendationem desiderabant, necessarium nobis visum est per Tribonianum virum
excelsum magistrum ex quaestore et ex consule, legitimi operis nostri ministrum, nec non virum magnificium
quaestorium et Beryti legum doctorem Dorotheum, Menam insuper et Constantinum et Iohannem viros
eloquentissimos togatos fori amplissimae sedis easdem constitutiones nostras decerpere et in singula discretas
capitula ad perfectarum constitutionum soliditatem competentibus supponere titulis et prioribus constitutionibus
eas adgregare. 3. Supra dictis itaque magnificis et prudentissimis viris permisimus haec omnia facere et, si qua
emendatione opus fieret, hanc facere non titubante animo, sed nostra auctoritate fretos, constitutiones vero
superfluas vel ex posterioribus sanctionibus nostris iam vacuatas, vel si quae similes vel contrariae invenirentur,
circumducere et a prioris codicis congregatione separare et tam imperfectas replere quam nocte obscuritatis
obductas nova elimationis luce retegere, ut undique non solum institutionum et digestorum via dilucida et aperta
pateret, sed etiam constitutionum nostri codicis plenum iubar omnibus clareat, nulla penitus nec simili nec
diversa nec inusitata relicta, cum nemini venit in dubium, quod repetita praelectio probavit, hoc satis validum
satisque esse formosum. in antiquis etenim libris non solum primas editiones, sed etiam secundas, quas repetitae
praelectionis veteres nominabant, subsecutas esse invenimus, quod ex libris Ulpiani viri prudentissimi ad
Sabinum scriptis promptum erat quaerentibus reperire. 4. His igitur omnibus ex nostra confectis sententia, cum
memoratus Iustinianus codex a praedictis gloriosissimis et facundissimis viris purgatus et candidus factus
omnibus ex nostra iussione et circumductis et additis et repletis nec non transformatis nobis oblatus est, iussimus
in secundo eum ex integro conscribi non ex priore compositione, sed ex repetita praelectione, et eum nostri
numinis auctoritate nitentem in omnibus iudiciis solum, quantum ad divales constitutiones pertinet, frequentari
ex die quarto kalendarum Ianuariarum quarti nostri felicissimi consulatus et Paulini viri clarissimi, nulla alia
extra corpus eiusdem codicis constitutione legenda, nisi postea varia rerum natura aliquid novum creaverit, quod
nostra sanctione indigeat. hoc etenim nemini dubium est, quod, si quid in posterum melius inveniatur et ad
constitutionem necessario sit redigendum, hoc a nobis et constituatur et in aliam congregationem referatur, quae
novellarum nomine constitutionum significetur. 5. Repetita itaque iussione nemini in posterum concedimus vel
ex decisionibus nostris vel ex aliis constitutionibus, quas antea fecimus, vel ex prima Iustiniani codicis editione
aliquid recitare: sed quod in praesenti purgato et renovato codice nostro scriptum inveniatur, hoc tantummodo in
omnibus rebus et indiciis et obtineat et recitetur. cuius scripturam ad similitudinem nostrarum institutionum et
digestorum sine ulla signorum dubietate conscribi iussimus, ut omne, quod a nobis compositum est, hoc et in
scriptura et in ipsa sanctione purum atque dilucidum clareat, licet ex hac causa in ampliorem numerum summa
huius codicis redacta est. 6. Ut igitur, sanctissimi atque florentissimi patres, nostri labores vobis manifesti fiant et
per omne tempus obtineant, hanc praesentem legem ad frequentissimum ordinem vestrum duximus destinandam.
D. XVI k. Dec. Constantinopoli dn. Iustiniano pp. A. IIII et Paulino vc. conss. [a. 534]

4

