Imperatores Severus, Antoninus . Prius est, ut criminibus, quae tibi ut graviora ab adversario tuo obiciuntur,
caedis atque vulnerum respondeas, et tunc ex eventu causae iudex aestimabit, an tibi permittendum sit eundem
accusare, tametsi prior inscriptionem deposuisti. * SEV. ET ANT. AA. SILVANO. *<A 195 PP. V ID. MART.
TERTULLO ET CLEMENTE CONSS.>
9.1.2
Imperator Antoninus . Si cautiones, quibus secundinus solutam ingenuo pecuniam probare se dicit, tutores vel
curatores tui suspectas ut falsas habent, proprio nomine, cum non liceat alieno, non prohibentur in crimine falsi
subscribere.
1 . Nec enim facile tutores vel curatores, qui officio et periculo suo res pupillorum vel adulescentium
administrant, sententia notantur, nisi evidens eorum calumnia iudicanti apparebit. * ANT. A. INGENUO. *<A
205 PP. XII K. OCT. ANTONINO ET GETA CONSS.>
9.1.3
Imperator Alexander Severus . Qui crimen publicum instituere properant, non aliter ad hoc admittantur, nisi
prius inscriptionum pagina processerit et fideiussor de exercenda lite adhibitus fuerit.
1 . Sin vero post satisdationem praesentes non fuerint, edicto admonendi sunt, ut veniant ad causam agendam, et
si non adfuerint, non solum extra ordinem puniendi sunt, sed etiam sumptus, quos in eam rem et circa ipsum iter
ad litem vocati fecerunt, dependere cogentur. * ALEX. A. RUFO. *<A 222 PP. III NON. FEBR. ALEXANDRO
A. CONS.>
9.1.4
Imperator Alexander Severus . Uxor tua, si consobrini sui necem vindicandam existimat, adeat praesidem
provinciae. * ALEX. A. DIONYSIO. *<A 222 PP. XVI K. IUL. ALEXANDRO A. CONS.>
9.1.5
Imperator Alexander Severus . Senatus consulto permissum non est mulieri legis corneliae crimine reum facere,
nisi res ad eam pertineat. Cum igitur filii tui tutores et curatores habent, ipsi deliberare debent, an instrumenta, ex
quibus adversarium filiorum tuorum obtinuisse dicis, falsa esse accusare debeant * ALEX. A. MARCELLINAE.
*<A 222 PP. K. OCT. ALEXANDRO A. CONS.>
9.1.6
Imperator Alexander Severus . Accusationem, a qua discedere te professus es, repetere non debes. * ALEX. A.
PROBO. *<A 224 PP. V NON. MAI. IULIANO ET CRISPINO CONSS.>
9.1.7
Imperator Alexander Severus . Si ea quae crimen intendit cognitionem moratur, certa perferendae accusationi
tempora iudex competens praestet, intra quae si agere supersederit, renuntiasse causae intellegitur. * ALEX. A.
FELICI. *<A 230 PP. XV K. SEPT. AGRICOLA ET CLEMENTE CONSS.>
9.1.8
Imperator Gordianus . Non prohibentur milites actiones quae iudicii publici instar obtineant intendere , si suas
suorumque iniurias exsequantur. Ideoque consobrini tui necem defendere tibi permittimus * GORD. A. GAIO
MIL. *<A 238 PP. XVII K. AUG. PIO ET PONTIANO CONSS.>
9.1.9
Imperator Gordianus . Non ignorat competens iudex eam, quae ultionem et mortem filii persequi adlegat, non
temere ad accusationem esse admittendam, nisi prius matrem se esse probaverit. * GORD. A. SEVERIANO.
*<A 239 PP. VI NON. MART. GORDIANO A. ET AVIOLA CONSS.>
9.1.10
Imperator Gordianus . Si crimen ad tuam tuorumque iniuriam pertinens exsequeris, sollemnibus te
inscriptionibus adstringe, ut praesidem provinciae habere iudicem possis. * GORD. A. MUCATRAULO MIL.
*<A 239 PP. K. AUG. GORDIANO A. ET AVIOLA CONSS.>
9.1.11
Imperator Philippus . Data opera partis adversae res vestras incendio exarsas esse adseverantes crimen corneliae
de sicariis exsequi potestis. * PHILIPP. A. ET PHILIPP. C. SATURNINO. *<A 244 PP. XIII K. IUL.
PEREGRINO ET AEMILIANO CONSS.>
9.1.12
Imperatores Diocletianus, Maximianus . De crimine quod publicorum fuerit iudiciorum mulieri accusare non
permittitur nisi certis ex causis, id est si suam suorumque iniuriam persequatur, secundum antiquitus statuta
tantum de quibus specialiter eis concessum est non exacta subscriptione.
1 . Unde aditus praeses provinciae in primis examinabit, an tale sit crimen, cuius accusationem mulier subire non
prohibetur. * DIOCL. ET MAXIM. AA. ET CC. CORINTHIAE. *<A 293 S. V K. MAI. AA. CONSS.>
9.1.13
Imperatores Diocletianus, Maximianus . Si magnum et capitale crimen ac non leve frater contra fratrem suum
instituerit, non solum audiendus non est, sed etiam exilii poena plectendus. * DIOCL. ET MAXIM. AA. ET CC.
AD ASCLEPIUM. *<A 294 D. X K. FEBR. CC. CONSS.>
9.1.14
475

