7.10.3
Imperator Alexander Severus . Qui tibi hereditatem vendidit, antequam res hereditarias traderet, dominus earum
perseveravit et ideo manumittendo libertatem servo hereditario praestitit. * ALEX. A. POMPEIO MIL. *<A 230
PP. VI K. AUG. AGRICOLA ET CLEMENTE CONSS.>
7.10.4
Imperatores Valerianus, Gallienus . Si non proprietatem donaveras, sed ministerium ancillae dederas, libertatem
mancipio dando ea, quae precarium usum haberet, dominio tuo nihil praeiudicavit. Nemo enim alienum servum,
quamvis ut proprium manumittat, ad libertatem producere potest * VALER. ET GALLIEN. AA. ZOILO. *<A
260 PP. X K. AUG. SAECULARE ET DONATO CONSS.>
7.10.5
Imperatores Diocletianus, Maximianus . Si tradita sunt ex donatione mancipia, ius manumittendi donatrix non
habuit. * DIOCL. ET MAXIM. AA. MARCELLINAE. *<A 286 PP. V K. MAI. MAXIMO ET AQUILINO
CONSS.>
7.10.6
Imperatores Diocletianus, Maximianus . Si pater servum vestrum, licet vobis minoribus viginti annis
consentientibus, manumisit, ei libertatem praestare non potuit. * DIOCL. ET MAXIM. AA. ET CC. MIDO. *<A
294 S.NON.MART.CC.CONSS.>
7.10.7
Imperator Constantinus . Si non a dominis libertas detur mancipio alieno, si quidem ab his iudicibus
impetrabitur, quibus dandi ius est, sine ulla trepidatione poenae facilis dissolutio est.
1 . Si vero iubentibus nobis quicquam lege actum esse doceatur et non dominus, ut alienum mancipium
manumitteretur, petisse probetur, tunc eodem, qui in conspectu nostro libertatem monstrabitur consecutus, ei
protinus ad cuius proprietatem pertinet restituto is, qui mancipium alienum fallendo principis conscientiam
manumisit, mancipia duo cogatur domino eius dare, cuiusmodi sexus aetatis atque artis constiterit esse
manumissum, et alia tria fisco eadem ratione similia.
2 . Quae multa non semper imponitur, sed potius conquiescit, si forte manumissus inferentem sibi quaestionem
status obiecta legitima praescriptione potuerit excludere, cum sibi amissi mancipii damna debeat imputare, qui in
perniciem suam gesta taciturnitate firmaverit. * CONST. A. AD BASSUM. *<A 319 PP. ID. IUL.
CONSTANTINO A. V ET LICINIO C. CONSS.>
7.11.0. Qui manumittere non possunt et ne in fraudem creditorum manumittatur.
7.11.1
Imperator Alexander Severus . Certum ius est non alias directas libertates per legem aeliam sentiam, quae sunt in
fraudem creditorum manumissorum, revocari, nisi et consilium fraudis hoc animo manumittentis et eventus
damni suum recipere volentium sequatur. Inter creditores autem etiam eos numerandos esse, quibus
fideicommissum debetur, olim placuit * ALEX. A. ANTIOCHO. *<A 223 PP. III ID. NOV. MAXIMO II ET
AELIANO CONSS.>
7.11.2
Imperator Alexander Severus . Servos meos nec per interpositam personam ad libertatem producere homines
peculii sui posse mandatis comprehenditur. * ALEX. A. NATALIANO. *<>
7.11.3
Imperator Alexander Severus . Divo Marco auctore amplissimus ordo censuit, ne quis spectaculo, quod edatur,
actorem suum alienumve servum manumitteret et, si factum esset, pro infecto haberetur. * ALEX. A.
IUSTINAE. *<>
7.11.4
Imperator Alexander Severus . Si minor annis viginti ad libertatem praestandam homines tradidisti, senatus
consulto quod gestum est irritum constituitur. * ALEX. A. FELIC. *<A 224 PP. III ID. MAI. IULIANO ET
CRISPINO CONSS.>
7.11.5
Imperator Alexander Severus . Si in fraudem eorum quae fisco debebantur probari potest libertas data, non valet.
Sed si pecuniam is, quem patrem tuum appellas, emptori dederit et ab eo redemptus ad libertatem productus est,
nihil videtur bonis defuisse eius, qui fisci debitor dicitur * ALEX. A. PRISCO. *<A XXX >
7.11.6
Imperatores Diocletianus, Maximianus . Nec fideicommissariam libertatem a pupilla sua servis debitam tutorem
posse praestare certi iuris est. Unde si hos, quos tu rogata manumittere fueras certo aetatis tuae tempore, ad
libertatem non produxisti, sed tutor manumisit, remanserunt in servitute * DIOCL. ET MAXIM. AA. ET CC.
OLYMPIO. *<A XXX >
370

