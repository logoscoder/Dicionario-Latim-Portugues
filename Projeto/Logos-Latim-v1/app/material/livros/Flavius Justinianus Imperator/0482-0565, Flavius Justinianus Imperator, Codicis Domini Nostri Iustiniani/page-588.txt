1 . Illud quoque ius, in quibus coluit praediis, quod aut ex successione aut ex comparatione privata aut nostri
numinis liberalitate aut quocumque modo possedit, sciat inlibatum intemeratumque servari: licentia eis
concedenda etiam libertates mancipiis ex fundis patrimonialibus atque emphyteuticariis, cum fundorum sunt
domini, praestare. * THEODOS. ET VALENTIN. AA. TAURO PP.ET PATRICIO. *<A 434 D.XIIII
K.IUL.CONSTANTINOPOLI ARIOBINDO ET ASPARE CONSS.>
11.62.13
Imperatores Theodosius, Valentinianus . Nulli iam in posterum licere praecipimus patrimoniales seu
limitotrophos vel saltuenses fundos, qui per tractum orientis positi sunt, ad ius transferre privatum, sive dempto
sive salvo canone iuris fundorum immutatio postuletur: legis temeratores quinquaginta librarum auri poena
coercentes tam videlicet petitorem quam officium, quod petitionem concedit admitti, licet adnotatio nostra, licet
divina pragmatica contra vetitum proferatur. * THEODOS. ET VALENTIN. AA. AD FLORENTIUM PP. *<A
439 D.VI ID.IUN.CONSTANTINOPOLI THEODOSIO A.XVII ET FESTO CONSS.>
11.62.14
Imperator Anastasius . Iubemus omnes, qui in quacumque dioecesi in quacumque provincia vel quolibet saltu
fundos patrimoniales vel templorum aut agonothetici seu relevatorum iugorum vel cuiuscumque iuris per
quadraginta iugiter annos ( possessione scilicet non solum eorum qui nunc detinent, verum etiam eorum quoque
qui antea possederant computanda) ex quocumque titulo vel etiam sine titulo hactenus possederunt vel postea per
memoratum quadraginta annorum spatium possederint, nullam penitus super dominio memoratorum omnium
fundorum vel locorum vel domorum a publico actionem vel molestiam aut quamlibet inquietudinem formidare.
1 . Sed impositum canonem pro qualitate iuris, cuius praedia sunt vel loca, per singulos annos solventes pro certo
habeant suum esse quod possident vel postea possederint, ita ut omnibus ad excludendam omnem quolibet modo
e publico movendam quaestionem nudae et ex quocumque titulo vel etiam sine titulo corporalis quadraginta
annorum iugis possessionis exceptio possit sufficere.
2 . Hoc etiam adiciendo, ut illi quoque, qui dempto canone huiusmodi fundos ab initio principali iussione datos
sibi fuisse confirmant, si per quadragesimos annos adempti canonis beneficium iugiter possederunt, nec
canonem, cuius ademptionem quadraginta, sicut dictum est, annorum possessio testatur, possint penitus
profligari, eo quod nostrae pietati placuit in utroque casu, id est tam salvo quam dempto canone, possessorum
iura nostrorum in eo statu, in quo per quadragesimos, sicut dictum est, iugiter annos manserunt, absque ulla
innovatione durare. * ANASTAS. A. MATRONIANO PP. *<A 491 D. III K. AUG. CONSTANTINOPOLI
OLYBRIO VC. CONS.>
11.63.0. De mancipiis et colonis patrimonialium et saltuensium et emphyteuticariorum fundorum.
11.63.1
Imperator Constantinus . Emphyteuticarios gravant coloni agros praeter consuetudinem usurpantes, quos nullis
culturis erudierunt, cum sollemnitas id eos attractare permittat, quod eorum labore vel olivetis est obsitum vel
vinetis. Sed et inriguas fontium aquas usurpare conantur, quarum fructus solis emphyteuticariis debentur.
1 . Ideoque placuit, ut deinceps aquarum ius potestatesque penes emphyteuticarios permaneant, tantumque ex eis
colonis impertiatur, quantum culturis eorum agrorum sufficere manifestum est, quos ipsi colunt.
2 . Pro modo autem superfluae inrigationis, quam ultra culturas suas usurpaverint, emphyteuticariis
possessoribus pensiones accessionesque praebeant. * CONST. A. *<A 319 PP. VII ID. MART. CARTHAGINE
CONSTANTINO A. V ET LICINIO C. CONSS.>
11.63.2
Imperatores Valentinianus, Valens . Libertates, quas mancipiis ex fundis patrimonialibus atque emphyteuticis qui
fundorum non sunt domini praestiterunt, rationales huiusmodi praecepti auctoritate rescindant. * VALENTIN.
ET VALENS AA. AD GERMANIANUM COM. SACR. LARG. *<A 367 PP. XIII K. MAI. LUPICINO ET
IOVINO CONSS.>
11.63.3
Imperatores Gratianus, Valentinianus, Theodosius . Cognovimus a nonnullis, qui patrimoniales fundos
meruerunt, colonos antiquissimos proturbari atque in eorum locum vel servos proprios vel alios colonos
subrogari. Edicti itaque huius auctoritate sancimus eos, qui deinceps huiusmodi aliquid crediderint
attemptandum, isdem possessionibus esse privandos * GRAT. VALENTIN. ET THEODOS. AAA.
POSTUMIANO PP. *<A 383 ?>
11.63.4
Imperatores Gratianus, Valentinianus, Theodosius . Super patrimonialium refectione fundorum dudum nostris est
legibus constitutum, ut ii, qui eos colentes solum eorum verterant, nunc alia loca deligentes, nunc ad militiam
convolantes, ad avitas condiciones et propria iura revocentur.
588

