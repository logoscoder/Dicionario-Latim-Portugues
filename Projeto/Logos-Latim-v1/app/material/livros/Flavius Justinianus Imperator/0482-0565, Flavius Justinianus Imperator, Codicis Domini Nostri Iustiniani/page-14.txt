2. Quod si clandestinis artibus putaverint inrependum, duas concedant liberis aut, si proles defuerit, propinquis e
propria substantia portiones tertiam sibimet retenturi: si vero propinquorum necessitudo defuerit, geminae
portiones officiis in quibus militant relinquantur, portione tertia tantummodo retenta. * CONSTANTIUS A. AD
TAURUM PP. *<A 361 D. IIII K. SEPT. TAURO ET FLORENTIO CONSS.>
1.3.5
Imperator iovianus . Si quis non dicam rapere, sed attemptare tantum matrimonii iungendi causa sacratissimas
virgines ausus fuerit, capitali poena ferietur. * IOVIANUS A. SECUNDO PP. *<A 364 D. XI K. MART.
ANTIOCHIAE IOVIANO A. ET VARRONIANO CONSS.>
1.3.6
Imperatores Valens, Gratianus, Valentinianus . Presbyteros diaconos subdiaconos atque exorcistas et lectores,
ostiarios etiam personalium munerum expertes esse praecipimus. * VALENS GRAT. ET VALENTIN. AAA.
AD CATAPHRONIUM. *<A 377 D. III NON. MART. GRATIANO A. IIII ET MEROBAUDE CONSS.>
1.3.7
Imperatores Gratianus, Valentinianus, Theodosius . Nec honore nec legibus episcopus ad testimonium flagitatur.
Item dixit: episcopum ad testimonium dicendum admitti non decet: nam et persona oneratur et dignitas
sacerdotis excepta confunditur. * GRAT. VALENTIN. ET THEODOS. AAA. PARS ACT. HAB. IN S.
CONSIST.*<381 SYAGRII ET EUCHERII VV. CLARISS. CONSS. DIE IV K IUL. CONSTANTINOPOLI.>
1.3.8
Imperatores Gratianus, Valentinianus, Theodosius . Presbyteri citra iniuriam quaestionis testimonium dicant, ita
tamen, ut falsa non simulent. Ceteri vero clerici, qui eorum gradum vel ordinem sequuntur, si ad testimonium
dicendum petiti fuerint, prout leges praecipiunt, audiantur.
1. Salva tamen sit litigatoribus falsi actio, si forte presbyteri, qui sub nomine superioris loci testimonium dicere
citra aliquam corporalem iniuriam sunt praecepti, hoc ipso, quod nihil metuant, vera suppresserint. Multo magis
etenim poena sunt digni, quibus cum plurimum honoris per nostram iussionem delatum est, occulto inveniuntur
in crimine. * GRAT. VALENTIN. ET THEODOS. AAA. PAULINO PRAEF. AUGUSTALI.*<A 385 D. VIII
K. AUG. ARCADIO A. ET BAUTONE CONSS.>
1.3.9
Imperatores Valentinianus, Theodosius, Arcadius . Nulla nisi emensis sexaginta annis secundum praeceptum
apostoli ad diaconissarum consortium transferatur. * VALENTIN. THEODOS. ET ARCAD. AAA. TATIANO
PP. *<A 390 D. XI K. IUL. MEDIOLANO VALENTINIANO A. IIII ET NEOTERIO CONSS.>
1.3.10
Imperatores Arcadius, Honorius . Si quis in hoc genus sacrilegii proruperit, ut in ecclesias catholicas inruens,
sacerdotibus et ministris vel ipso cultu locoque importet iniuriae, quod geritur, a provinciae rectoribus
animadvertatur.
1. Atque ita provinciae moderator sacerdotum et catholicae ecclesiae ministrorum, loci quoque ipsius et divini
cultus iniuriam capitali in convictos sive confessos reos sententia noverit vindicandum nec expectet, ut episcopus
iniuriae propriae ultionem deposcat, cui sanctitas ignoscendi gloriam dereliquit: sitque cunctis laudabile factas
atroces sacerdotibus aut ministris iniurias veluti publicum crimen persequi ac de talibus reis ultionem mereri.
2. Quod si multitudo violenta civilis apparitionis exsecutione et adminiculo ordinum possessorumve non potuerit
praesentari, quod se armis aut locorum difficultate tueatur, praesides provinciarum etiam militari auxilio per
publicas litteras appetito competentem vindicatam tali excessui imponere non morentur. * ARCAD. ET
HONOR. AA. THEODORO PP. *<A 398 D. VI K. MAI. MEDIOLANO HONORIO A. IIII ET EUTYCHIANO
CONSS.>
1.3.11
Imperatores Arcadius, Honorius . Ecclesiis, quae in possessionibus, ut adsolet, diversorum, vicis etiam vel
quibuslibet locis sunt constitutae, clerici non ex alia possessione vel vico, sed ex eo, ubi ecclesiam esse
constiterit, ordinentur, ut propriae capitationis onus ac sarcinam recognoscant: ita ut pro magnitudine vel
celebritate uniuscuiusque vici ecclesiis certus iudicio episcopi clericorum numerus ordinetur. * ARCAD. ET
HONOR. AA. EUTYCHIANO PP. *<A 398 D. VI K. AUG. MNIZO HONORIO A. IIII ET EUTYCHIANO
CONSS.>
1.3.12
Imperatores Arcadius, Honorius . Si quis curialis clericus fuerit ordinatus nec statim conventione praemissa
pristinae condicioni reddatur, is vigore et sollertia iudicantium ad pristinam sortem velut manu mox iniecta
revocetur. Clericis enim ulterius legem prodesse non patimur, quae cessione patrimonii subsecuta decuriones
clericos esse non vetabat * ARCAD. ET HONOR. AA. EUTYCHIANO PP. *<A 398 D. VI K. AUG. MNIZO
HONORIO A. IIII ET EUTYCHIANO CONSS.>
1.3.13
Imperatores Arcadius, Honorius . Si ecclesiae venerabilis privilegia cuiusquam fuerint vel temeritate violata vel
dissimulatione neglecta, commissum quinque librarum auri condemnatione plectetur. * ARCAD. ET HONOR.
AA. SAPIDIANO VIC. AFRICAE. *<A 399 D. VII K. IUL. BRIXIAE THEODORO CONS.>
14

