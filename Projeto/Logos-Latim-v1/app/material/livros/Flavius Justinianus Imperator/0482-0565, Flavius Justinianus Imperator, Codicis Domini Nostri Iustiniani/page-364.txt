7.4.2
Imperator Antoninus . Quamvis codicilli, quibus avunculo defunctae legatus esse videaris, falsi pronuntiati sunt,
tamen si ante motam criminis quaestionem iustam libertatem es a legatario consecutus, posterior eventus non
infirmat ita datam libertatem. Plane secundum divi hadriani constitutionem datur heredi viginti aureorum
repetitio * ANT. A. VALERIO. *<A D. XVIII K. AUG. EODEM ANTONIO A........... CONSS.>
7.4.3
Imperator Alexander Severus . Cum libertatem mulieribus sub condicione datam proponas, quid dubium est eos,
qui ex his ante impletam eam eduntur, servos nasci et pertinere ad heredes iure dominii? his enim demum
succursum est, qui post moram praestandae libertatis progeniti sunt, ut liberi et ingenui viderentur. * ALEX. A.
LUCIO. *<A 222? >
7.4.4
Imperator Alexander Severus . Si voluntate domini in libertate morata est, cui fideicommissaria libertas debita
fuerit, secundum senatus consultum et constitutiones ad id pertinentes civis Romana facta ingenuos peperit. Sed
si numquam ab ea libertas petita est, sibimet imputare debet, cum interea ex ea progeniti servi sint * ALEX. A.
ARRIANO. *<A 222? >
7.4.5
Imperator Alexander Severus . Minor annis lege definitis nec per fideicommissum libertatem supremis suis
relinquere potest nisi his, quorum causam probare potest. * ALEX. A. DIONYSIO. *<A 222? >
7.4.6
Imperator Alexander Severus . Deberi etiam alienae ancillae fideicommissariam libertatem placuit: nec deficit
hoc debitum, si interim domina, si modo nihil ex iudicio eius, qui quaeve reliquit libertatem, percepit, noluit
vendere, quia possit tempore procedente, ubicumque occasio redimendae ancillae fuerit, praestari libertas. *
ALEX. A. MAXIMO. *<>
7.4.7
Imperator Alexander Severus . Hi, quibus per fideicommissum libertas supremis iudiciis relinquitur, eorum
liberti efficiuntur, a quibus manumittuntur. * ALEX.A. NICOMEDI. *<A 225 PP. K. APRIL. FUSCO ET
DEXTRO CONSS.>
7.4.8
Imperator Alexander Severus . Cum proponas fideicommissariam libertatem ita tibi datam, si uxori testatoris
placuisset, licet non adeunte hereditatem ad filium solida hereditas pertinere coepit, non refragante tamen uxore
testatoris potes petere libertatem. * ALEX. A. EUTYCHETI. *<A 225 PP. XV K. SEPT. FUSCO ET DEXTRO
CONSS.>
7.4.9
Imperator Alexander Severus . Fideicommissaria quidem libertas ita tibi relicta, cum testatoris filius ad annum
vigensimum quintum pervenisset, non intercidit, licet heredem intra praestitutam aetatem decessisse proponas:
tempore quippe, quo, si viveret, praefinitam aetatem impleturus foret, spem libertatis non intercidere vetus
placitum est. * ALEX. A. MERCURIALI. *<A 231 PP. K. APRIL. POMPEIANO ET PELIGNO CONSS.>
7.4.10
Imperatores Valerianus, Gallienus . Etsi non adscripta libertate testator servum suum tutorem filiis suis dederit,
receptum est et libertatis et pupillorum favore, ut per fideicommissum manumisisse eum videatur.
1 . Et si non suum proprium, sed alienum servum condicionem eius sciens tutorem adscripserit, aeque
fideicommissariam libertatem datam, nisi aliud evidenter defunctum sensisse appareat, prudentibus placuit. *
VALER. ET GALLIEN. AA. DAPHNO. *<A 260 PP. III K. MART. SAECULARE ET DONATO CONSS.>
7.4.11
Imperatores Diocletianus, Maximianus . Si servus fuisti ac tibi per fideicommissum libertas relicta fuerit,
pervides sine manumissione te ad libertatem pervenire non potuisse.
1 . Quapropter si verbis precariis constitutus servus libertatem accepisti, adiri praeses provinciae oportet, ut
causa cognita, si tibi deberi libertatem perspexerit, ad manumittendum eum qui debet urgueat vel, si latitet,
contra latitantem interposito decreto tibi prospiciat. * DIOCL. ET MAXIM. AA. ET CC. FLAVIANO. *< SINE
DIE ET CONSS.>
7.4.12
Imperatores Diocletianus, Maximianus . Ex verbo "commendo" testamento vel codicillis non videri
fideicommissariam libertatem relictam auctoritate iuris declaratur. * DIOCL. ET MAXIM. AA. ET CC.
IRENAEO. *<A 294 S. XVII K. MAI. SIRMI CC. CONSS.>
7.4.13
Imperatores Diocletianus, Maximianus . Si te, donatam ante matrimonium uxori suae, post ei legato relicto
manumitti testamento seu codicillis verbis precariis a successoribus voluit, tam hos ad redemptionem et
manumissionem quam eam, quae in capiendis relictis defuncti consensit iudicio, teneri tibique
fideicommissariam debere libertatem non ambigitur. * DIOCL. ET MAXIM. AA. ET CC. PYTHAGORIDAE.
*<A 294 S. VII ID. DEC. CC. CONSS.>
364

