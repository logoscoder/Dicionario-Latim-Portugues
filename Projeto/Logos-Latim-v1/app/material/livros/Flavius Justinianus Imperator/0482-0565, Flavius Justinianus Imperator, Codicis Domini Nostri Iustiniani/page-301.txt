6.21.2
Imperator Antoninus . Miles si castrensium tantummodo bonorum commilitonem suum instituit heredem, cetera
bona eius ut intestati defuncti mater eius iure possedit. Quod si extraneum scripsit heredem isque adiit
hereditatem, bona eius in te transferri non iure desideras * ANT. A. SEPTIMO MIL. *<A 213 PP.XI
K.MART.ANTONINO A.IIII ET BALBINO CONSS.>
6.21.3
Imperator Antoninus . Quamquam militum testamenta iuris vinculis non subiciantur, cum propter simplicitatem
militarem quomodo velint et quomodo possint ea facere his concedatur, tamen in valeriani quondam centurionis
testamento institutio etiam iure communi accepit auctoritatem.
1 . Nam cum pater familias filiam ex duabus unciis, uxorem ex uncia heredem scripserit nec de residuis
portionibus quicquam significaverit, in tres partes divisisse eum apparet hereditatem, ut duas habeat quae
sextantem accepit, tertiam quae ex uncia est heres instituta. * ANT. A. VINDICIANO. *<A 213
PP.K.NOV.ANTONINO A.IIII ET BALBINO CONSS.>
6.21.4
Imperator Alexander Severus . Si Rufinus vir clarissimus tribunus laticlavius maior annis lege definitis faciens
testamentum te manumisit, iustam tibi libertatem competisse scire debes.
1 . Quod si minor annis ex lege constitutis fuerit, cum faceret testamentum, lege impediente nullam libertatem
adeptus es, quae in hac parte nec militibus remissa est.
2 . Quod si idem testator causam manumittendi te habuit, quae probabilis vivo manumittente consilio futura
esset, quia per fideicommissum data libertas a quolibet minore annis ei, cuius causa probari potuit, praestari
debet, et ex testamento militis eiusmodi servis iustam libertatem competere consequens est. * ALEX. A. IUNIO.
*<A 222 PP.XVI K.DEC.ALEXANDRO A.CONS.>
6.21.5
Imperator Alexander Severus . Ex testamento militis, sive adhuc in militia sive intra annum missus honeste
decessit, hereditas et legata omnibus quibus relicta sunt debentur, quia inter cetera, quae militibus concessa sunt,
liberum arbitrium quibus velint relinquendi supremis suis concessum est, nisi lex specialiter eos prohibuerit. *
ALEX. A. SOZOMENO. *<A 224 PP. XVII K. FEBR. IULIANO ET CRISPINO CONSS.>
6.21.6
Imperator Alexander Severus . In testamento quidem eius, qui non miles fuit, si duobus heredibus institutis,
altero, cui potuit usque ad tempus pubertatis parens facere testamentum, altero, cui posteaquam heres extitit
substituere non potuit, invicem substitutio eisdem verbis facta esset, in eum solum casum eam locum habere et
sententiis prudentium virorum et constitutionibus divorum parentium meorum placet, quo utrique pari ratione
potuit substitui.
1 . Sed cum ex testamento militis controversiam esse proponas, defuncta parvula eius filia, posteaquam heres
extitit patri, cum qua simul aequis partibus heres institutus eras substitutione invicem facta, et mater quidem
intestatae filiae sibi successionem defendat, tu autem ex substitutione ad te pertinere contendas, iuris quidem
ratio manifesta est licere militibus proprio privilegio etiam heredibus extraneis, posteaquam heredes extiterint,
mortuis substituere.
2 . Sed tibi probandum est, an ita frater tuus senserit. * ALEX. A. VALENTI. *<A 225 PP. XII K. MAI. FUSCO
ET DEXTRO CONSS.>
6.21.7
Imperator Alexander Severus . Ex his verbis: " fortunato liberto meo do lego" vindicare tibi libertatem non potes,
si pagani testamentum proponatur.
1 . At enim cum testatorem militem fuisse proponas, si non errore ductus libertum te credidit, sed dandae
libertatis animum habuit, libertatem, et quidem directam, competere tibi, sed et legati vindicationem habere
praerogativa militaris privilegii praestat. * ALEX. A. FORTUNATO. *<A 229 PP. XII K. IUL. ALEXANDRO
A. III ET DIONE CONSS.>
6.21.8
Imperator Gordianus . Certi iuris est militem ad tempus etiam heredem instituere posse. * GORD. A.
AETERNIO MIL. *<A 238 PP. III K. OCT. PIO ET PONTIANO CONSS.>
6.21.9
Imperator Gordianus . Sicut certi iuris est militem, qui scit se filium habere aliosque scripsit heredes, tacite eum
exheredare intellegi, ita si ignorans se filium habere alios scribat heredes, non esse filio ademptam hereditatem,
sed minime valente testamento, si sit in potestate, eum ad successionem venire in dubiis non habetur. * GORD.
A. VALERIO. *<A 238 PP. V NON. OCT. PIO ET PONTIANO CONSS.>
6.21.10
Imperator Philippus . Si, cum vel in utero haberetur filia inscio patre milite, ab eo praeterita sit, vel cum in rebus
humanis eam non esse falso rumore prolato pater putavit, nullam eius testamento fecit mentionem, silentium
huiusmodi exheredationis notam nequaquam infligit.
301

