Imperator Alexander Severus . Forma est, quotiens ad fiscum vel minima portio rei pertineat, ut universa a
procuratoribus meis distrahantur, sed pretium partis tantum in fiscum redigatur, reliquum dominis partium
restituatur.
1 . Emptorem igitur praediorum, de quibus libellum dedisti, apud suum iudicem conveni usurum defensionibus,
si quae sibi competunt. * ALEX. A. VICTORIO. *<A 225 PP.VII K.OCT.FUSCO ET DEXTRO CONSS.>
10.5.0. Ne fiscus rem quam vendidit evincat.
10.5.1
Imperator Alexander Severus . Gravissimum verecundia mea duxit, ut, cuius rei pretium, cum bona fide esset
addicta, semel fiscus acceperit, eius controversiam referat.
1 . Non solum ergo emptorem ab eadem statione, sed ne ab alia quidem quaestionem pati debere aequum est,
cum et in his venditionibus emptore non inquietato officia inter se possint experiri. * ALEX. A. AD
RATIONALES. *<A 228 D.XV K.MAI.MODESTO ET PROBO CONSS.>
10.5.2
Imperator Marcianus . Retractare fiscum, quod semel vendidit, aequitatis honestatisque ratio non patitur. *
MARCIAN. A. PALLADIO PP. ORIENTIS. *<A 451 D.V K.IAN.CONSTANTINOPOLI MARCIANO A.
CONS.>
10.6.0. De his qui ex publicis rationibus mutuam pecuniam acceperunt.
10.6.1
Imperatores Valentinianus, Valens . Si quis ab exactoribus tabulariis arcariis officiisve rationum fenebrem
pecuniam sumpserit, detectus in eodem ad quadrupli poenam ex hac auctoritate teneatur. * VALENTIN. ET
VALENS AA. AD PROBUM PP. *<A 368 VEL 370 D.IIII ID.MART.TREVIRIS VALENTINIANO ET
VALENTE AA. CONSS.>
10.6.2
Imperatores Gratianus, Valentinianus, Theodosius . Sciant omnes accipiendi mutuo ex largitionibus sacris auri
non patere cuiquam facultatem.
1 . Quod si quis aurum ex nostro aerario privatis commodis profuturum occulte aut cautionis aut sponsionis fide
ut debitor redditurus sine nostra auctoritate acceperit, ablatis bonis omnibus perpetuae deportationis subdetur
exilio.
2 . Is etiam, qui ex memoratis thesauris sub specie publici creditoris aurum cuiquam commodarit ac dederit,
capitali sententia subiugetur. * GRAT. VALENTIN. ET THEODOS. AAA. PALLADIO COM. SACR. LARG.
*<A 381 D.XII K.AUG.HERACLEAE EUCHERIO ET SYAGRIO CONSS.>
10.7.0. Poenis fiscalibus creditores praeferri.
10.7.1
Imperator Alexander Severus . Rem suam persequentibus poenae exactio postponitur. Sicut itaque in sortis
quantitate fisci persecutio potior est, ita in triplo quod poenae nomine adiectum est propria forma ferenda est *
ALEX. A. MARCELLO. *<A 224 PP.K.IUL.IULIANO ET CRISPINO CONSS.>
10.8.0. De fiscalibus usuris.
10.8.1
Imperator Antoninus . Eius summae, quam tibi poenae nomine inflictam probaturus es, usurae non exigentur:
nec enim multam tibi procurator meus inrogavit ultra quam placitum est, sed poenam te iussit inferre. * ANT. A.
ANTIOCHO. *<A 216 PP.XV K.DEC.SABINO ET ANULLINO CONSS.>
10.8.2
518

