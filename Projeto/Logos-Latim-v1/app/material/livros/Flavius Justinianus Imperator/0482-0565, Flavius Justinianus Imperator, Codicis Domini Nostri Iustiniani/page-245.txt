titulo usum per possessionem rerum a venditoribus tibi traditarum dominum esse effectum, ut comprehensa
filiorum tuorum iniuria proprietatis ius incolume perseveret. Nam si largiendi propositio id te fecisse constiterit,
pecuniae tibi persecutio competit * DIOCL. ET MAXIM. AA. THEODORO. *<A 291 PP. VI ID. MART.
TIBERIANO ET DIONE CONSS. >
5.16.17
Imperatores Diocletianus, Maximianus . De his, quae extra dotem in domum illata a marito erogata
commemoras, si quidem te donante consumpta sunt, intellegis adversus heredes non nisi in quantum locupletior
fuit habere te actionem: si vero contra voluntatem tuam, omnia tibi restitui oportere. * DIOCL. ET MAXIM.
AA. ET CC. CAPITOLINAE. *<A 293 SUB DIE VIII K.MAI. HERACLIAE AA. CONSS.>
5.16.18
Imperatores Diocletianus, Maximianus . A marito in uxorem donatione collata matrimonii tempore nec initio
dominium transferri potest nec post, si divortium intercesserit vel prior persona quae liberalitatem accepit rebus
humanis fuerit exempta vel ab eo qui donavit fuerit revocata, potest convalescere. * DIOCL. ET MAXIM. AA.
ET CC. MATERNAE. *<A 293 SUB DIE IIII K. IUL. SERDICAE AA. CONSS.>
5.16.19
Imperatores Diocletianus, Maximianus . Si constante matrimonio tibi mater domum tradidit, hanc in tuis fecit
bonis. * DIOCL. ET MAXIM. AA. ET CC. DIONYSIAE. *<A 294 D.ID.IUL.PHILIPPOPOLI CC. CONSS.>
5.16.20
Imperatores Diocletianus, Maximianus . Creditor debito soluto de pignore liberato nihil ad uxorem debitoris
quondam transferre potuit. Sed nec consensus eiusdem debitoris per eum qui creditor fuit accedens imaginariae
factae venditioni ad dominium transferendum prodesse quicquam potuit, cum tam ea quae simulatae aguntur,
quam quae in uxorem a marito donationis causa tempore matrimonii procedunt, propter iuris civilis interdictum (
cum proponas uxorem superstite marito rebus humanis exemptam) pro infectis habeantur * DIOCL. ET
MAXIM. AA. ET CC. CLAUDIAE. *<A 294 D.V ID. AUG. VIMINACI CC. CONSS.>
5.16.21
Imperatores Diocletianus, Maximianus . Si propriis habitis contractibus quam acceperas mutuam pecuniam pro
marito donationis causa erogasti, cum nec ad dignitatem profuerit nec locupletior sit factus, intellegis nullam tibi
contra eum competere actionem. * DIOCL. ET MAXIM. AA. ET CC. CACALIAE. *<A 294 D.III ID. AUG.
VIMINACI CC. CONSS.>
5.16.22
Imperatores Diocletianus, Maximianus . Maritus manumissionis causa servum mulieri constante matrimonio
donare potest. * DIOCL. ET MAXIM. AA. ET CC. ARSINOAE. *<A 294 S.K.AUG.SIRMI CC. CONSS.>
5.16.23
Imperatores Diocletianus, Maximianus . Si te in vacuam possessionem praedii socrus tua titulo donationis ante
matrimonium vel post induxit, ad rescindendam donationem paenitentia nihil proficit. * DIOCL. ET MAXIM.
AA. ET CC. CAECILIANAE. *<A 294 S.K.NOV.BRUNDISII CC. CONSS.>
5.16.24
Imperator Constantinus . Res uxoris, quae vel successione qualibet vel emptione vel etiam largitione viri in eam
ante reatum iure pervenerant, damnato ac mortuo ex poena marito vel in servilem condicionem ex poenae
qualitate deducto, illibatas esse praecipio nec alieni criminis infortunio stringi uxorem, cum paternis maternisve
ac propriis frui eam integro legum statu religiosum sit.
1 . Et donatio maritalis ante tempus criminis ac reatus collata in uxorem, quia pudicitiae praemio cessit,
observanda est, tamquam si maritum eius natura, non poena subduxerit.
2 . Sin autem aqua et igni interdictum erit vel deportatio illata, non tamen mors ex poena subsecuta, donationes a
viro in uxorem collatae adhuc in pendenti maneant , quia nec matrimonium huiusmodi casibus dissolvitur, ita ut,
si usque ad vitae suae tempus maritus eas non revocaverit, ex morte eius confirmentur: fisco nostro ad easdem
res nullam in posterum communionem habituro. * CONST. A. PETRONIO PROBIANO. *<A 321 D.III K.
MART. SERDICAE CRISPO II ET CONSTANTINO II CC. CONSS.>
5.16.25
Imperator Justinianus . Donationes, quae parentes in liberos cuiuscumque sexus in potestate constitutos
conferunt vel uxor in suum maritum vel maritus in suam uxorem vel alteruter eorum in aliam personam, cui
constante matrimonio donare non licet, vel ipsae aliae personae in eam cui donare non poterant, ita firmas esse
per silentium donatoris vel donatricis sancimus, si usque ad quantitatem legitimam vel eam excedentes actis
fuerint intimatae. Nam amplioris quantitatis donationem minime intimatam nec per silentium eius qui donavit
confirmari concedimus
1 . Sin vero specialiter eas in suprema voluntate donator vel donatrix confirmaverit , sine ulla distinctione ratae
habebuntur, ita tamen ut, si quidem ultra lege finitam quantitatem expositae minime actis intimatae fuerint,
specialis earum confirmatio ex eo tempore vim habeat, ex quo eaedem donationes confirmatae sunt.
2 . Sin vero vel non amplior sit donatio vel, cum amplior esset, in actis insinuata sit, tunc et silentium donatoris
vel donatricis et specialis confirmatio ad illud tempus referatur, quo donatio conscripta sit: sicut et alias
245

