Imperatores Valens, Gratianus, Valentinianus . Inter chartulas confiscati brevis quidam adseveratur inventus, qui
nomina continebat debitorum seu contractorum.
1 . Cum tamen neque testibus credita pecunia probaretur neque cautionibus ea quae brevi inserta sunt
ostendantur, iniquum esse perspeximus, ut sub propriae adnotationis manu unusquisque faciat debitorem.
2 . Occasionis igitur huius calumniam praesenti volumus iussione cohiberi, ut brevis vanitate reiecta nullus ad
redhibitionem de his, quorum nomina conscripta sunt, urgeatur.
3 . Quod et in aliis similibus causis observandum esse censemus. * VALENS GRAT. ET VALENTIN. AAA.
FORTUNATIANO COM. RER. PRIVAT.*<A 377 D.PRID.NON.IUL.HIERAPOLI GRATIANO A.IIII ET
MEROBAUDE CONSS. >
10.3.0. De fide et iure hastae fiscalis et de adiectionibus.
10.3.1
Imperator Antoninus . Quod in libellum contulisti, procuratori meo, ad cuius officium desiderium tuum pertinet,
adlega. Cui si probaveris non auctore procuratore vel eo, cui vendendi fuit facultas, neque habitis hastis nec omni
ordine peracto venditas res esse, et id quod ex causa iudicati debes exsolveris, rescissa venditione mala fide facta
easdem res recipies cum fructibus, quos ad emptorem mala fide pervenisse vel pervenire debere constiterit *
ANT. A. AGORTIAE. *<A 213 PP.NON.IAN.ANTONINO A.IIII ET BALBINO CONSS.>
10.3.2
Imperator Gordianus . Duplex ratio desiderium tuum iuvat, et quod praetermissa hastarum sollemnitate
possessiones tuas ex officio distractas suggeris, et quod pretii vilitate ob exiguum debitum gratiosam emptionem
in fraudem tuam utilitatemque rationum mearum adversarium commentum fuisse dicis. Quapropter illicita ista
redargue, tam indemnitati fisci consulturus quam tuae securitati opem laturus * GORD. A. HERACLEONI. *<A
239 PP.V K... GORDIANO A.ET AVIOLA CONSS.>
10.3.3
Imperator Gordianus . Etsi instrumenta emptionis non extent, quibuscumque tamen probationibus uxor tua
ostenderit ad se eam domum pertinere, quam a fisco eius nomine dicis comparatam , pretiumque ab ea exsolutum
et in eam dominium translatum, frustra fiscum ex persona matris eius referre quaestionem procurator meus non
sinet. * GORD. A. CRISPO. *<A 239 PP.V K.NOV.GORDIANO A.ET AVIOLA CONSS.>
10.3.4
Imperatores Diocletianus, Maximianus . Si tempora, quae in fiscalibus hastis statuta sunt, patiuntur, cum etiam
augmentum te facturam esse profitearis, adi rationalem nostrum, ut iuxta ius pretii uberioris oblationem admittat.
* DIOCL. ET MAXIM. AA. MARCELLINAE. *<A 290 PP.III ID.IAN.SIRMI IPSIS IIII ET III AA. CONSS.>
10.3.5
Imperatores Valentinianus, Valens, Gratianus . Quaecumque pro reliquis prodigorum in annonario titulo
ceterisve fiscalibus debitis in quibuscumque corporibus sub auctione licitanda sunt, fisco auctore vendantur, ut
perpetuo penes eos sint iure dominii, quibus res huiusmodi sub hastae sollemnis arbitrio fiscus addixerit.
1 . Et si quid umquam, ut a fisco facta venditio possit infringi, auctoritate rescripti fuerit impetratum, nullus
obtemperet, cum etiam minoribus, si quando aliquid ex rebus eorum pro fiscalibus debitis adiudicatur
emptoribus, repetitionis facultas in omnem intercipiatur aetatem. * VALENTIN. VALENS ET GRAT. AAA.
AD VIVENTIUM PP.GALLIARUM. *<A 369 D.III ID.NOV.TREVIRIS VALENTINIANO NP.ET VICTORE
CONSS.>
10.3.6
Imperatores Valentinianus, Valens, Gratianus . Si qui proscribente ac distrahente fisco debitorum fiscalium
emerint facultates, pro earum rerum tantum pretio obnoxii sint, quas eos patuerit decursis hastis et proscriptione
habita comparasse. Nam ita eos munimus, ut nullius conventioni reliquorum fiscalium nomine patiamur
extrinsecus subiacere * VALENTIN. VALENS ET GRAT. AAA. AD FELICEM COM. SACR. LAR *<A 370
D.VII ID.MART.MARCIANOPOLI VALENTINIANO ET VALENTE AA.CONSS. >
10.3.7
[Here there is a Greek text. Sorry, it is not yet in the Library.]
10.4.0. De venditione rerum fiscalium cum privatis communium.
10.4.1
517

