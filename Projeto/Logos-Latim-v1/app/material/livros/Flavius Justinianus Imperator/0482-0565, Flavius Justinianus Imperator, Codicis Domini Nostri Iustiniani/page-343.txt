3 . In primo itaque ordine, ubi pro non scriptis efficiebantur ea, quae personis iam ante testamentum mortuis
testator donasset, statutum fuerat, ut ea omnia maneant apud eos, a quibus fuerant derelicta, nisi vacuatis vel
substitutus suppositus vel coniunctus fuerat adgregatus: tunc enim non deficiebant, sed ad illos perveniebant:
nullo gravamine nisi perraro in hoc pro non scripto superveniente.
3a . Quod et nostra maiestas quasi antiquae benevolentiae consentaneum et naturali ratione subnixum intactum
atque illibatum praecipit custodiri in omne aevum valiturum.
4 . Pro secundo vero ordine, in quo ea vertuntur, quae in causa caduci fieri contingebat, vetus ius corrigentes
sancimus ea, quae ita evenerint, simili quidem modo manere apud eos, a quibus sunt derelicta, heredes forte vel
legatarios vel alios, qui fideicommisso gravari possunt, nisi et in hunc casum vel substitutus vel coniunctus eos
antecedat: sed omnes personas, quibus lucrum per hunc ordinem defertur, eas etiam gravamen quod ab initio
fuerat complexum omnimodo sentire, sive in dando sit constitutum sive in quibusdam faciendis vel in modo vel
condicionis implendae gratia vel alia quacumque via excogitatum. Neque enim ferendus est is, qui lucrum
quidem amplectitur, onus autem ei adnexum contemnit.
5 . In novissimo autem articulo, ubi proprie caduca fiebant, secundum quod praediximus, et clausis tabulis tam
existere heredes quam posse adire, sive ex parte sint sive ex asse instituti, censemus et dies legatorum et
fideicommissorum secundum quod praediximus a morte defuncti cedere: hereditatem etenim, nisi fuerit adita,
transmitti nec veteres concedebant nec nos patimur, exceptis videlicet liberorum personis, de quibus
Theodosiana lex super huiusmodi causis inducta loquitur: his nihilo minus, quae super his, qui deliberantes ab
hac luce migrant, a nobis constituta sunt, in suo robore mansuris.
6 . Libertatibus procul dubio et post praesentem sanctionem propter sui naturam, quae aditionem heredis
expectat, ab adita hereditate una cum aliis, quae servis in testamento manumissis vel aliis legatis relicta sunt,
competentibus.
6a . Excepto etiam usu fructu, qui sui natura ad heredes legatarii transmitti non patitur et neque a morte testatoris
neque ab adita hereditate, quantum ad transmissionem, dies eius cedit.
6b . Sed haec quidem omnia in his observari sancimus secundum praefatam dispositionem , quae pure vel in
diem certum relicta fuerint.
7 . Sin autem aliquid sub condicione relinquatur vel casuali vel potestativa vel mixta, quarum eventus ex fortuna
vel ex honoratae personae voluntate vel ex utroque pendeat, vel sub incerta die, expectare oportet condicionis
eventum, sub qua fuerit derelictum, vel diem, ut tunc cedat, cum vel condicio impleatur vel dies incertus
extiterit. Quod si in medio is, qui ex testamento lucrum sortitus est, decedat vel eo superstite condicio defecerit,
hoc, quod ideo non praevaluit, manere disponimus simili modo apud eos, a quibus relictum est, nisi et hic vel
substitutus relictum accipiat vel coniunctus sive heres sive legatarius hoc sibi adquirat, cum certi iuris sit et in
institutionibus et legatis et fideicommissis et mortis causa donationibus posse substitui
8 . Sed ut manifestetur, pro qua parte manere oportet hoc, quod fuerit defectum, apud eos, ex quibus sit
derelictum, sancimus, si quidem ad heredes lucrum perveniat, pro parte hereditaria fieri eius distributionem, cum
et ab ipsis simili modo, si valuisset, praestaretur, nisi nominatim ab uno vel ex certis heredibus fuerat relictum:
tunc enim, quemadmodum solus vel soli praestabant, ita et lucrum sentiant.
8a . Sin autem legatarii vel fideicommissarii sint vel mortis causa donatione honorati vel alia forte persona, quae
fideicommisso praegravari potest, et hoc evanescat, manere hoc apud enumeratas personas sancimus pro virili
omnimodo portione, id est pro numero personarum.
9 . Ne autem hoc, quod non ineleganter summi ingenii vir ulpianus in hac parte cum omni subtilitate disposuit,
praetereatur, nostra sanctione hoc apertius inducimus.
9a . Cum enim iam statuimus haec cum suis oneribus ad eum qui lucretur pervenire, sancimus, si quidem
condicio vel aliud gravamen in dando sit constitutum, hoc omnimodo lucrantes pro modo lucri agnoscere.
9b . Sin autem in faciendo aliquid impositum est, si quidem hoc et per alium impleri possit, simili modo et a
lucrante agnosci, puta si honorata persona iubeatur insulam vel monumentum vel aliud tale suis sumptibus facere
vel heredi vel legatario vel alii forte, quem testator voluerit, vel rem ab herede testatoris emere vel locationem
vel fideiussionem subire, et si quid huiusmodi facti simile sit: nihil etenim refert, sive per eum, de quo testator
locutus est, sive per alium eiusdem lucri successorem adimpleatur.
9c . Sin vero talis est verborum conceptio et facti natura, ut quod relictum est ab alio adimpleri non possit, tunc,
etsi lucrum ad aliquem pervenerit, non tamen et gravamen sequi, quia hoc neque ipsa natura concedit neque
testator voluerit. Quid enim, si iusserit eum in locum certum abire vel liberalibus studiis imbui vel domum suis
manibus extruere vel pingere vel uxorem ducere? quae omnia testatoris voluntas in ipsius solius persona
intellegitur conclusisse, cui et suam munificentiam relinquebat
9d . In omnibus videlicet hoc obtinente, ut pro simili parte et lucrum sentiant et gravamen, ubi hoc possit
procedere, subeant.
9e . Et hoc locum habere omni quidem modo in his, quae in causa caduci vel caduca secundum quod supra
dictum est fiebant: in pro non scriptis autem non omnibus, sed quibusdam, quia eorum quaedam, etsi talia sunt,
tamen cum suo onere veniebant, quae et nos in novi iuris compositione specialiter enumerari iussimus, ne quis
veteris iuris prolixitatem quasi rebus necessariam vel pro eorum revolvat scientia.
343

