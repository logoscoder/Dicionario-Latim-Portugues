1 . In ceteris autem, quamquam ea, quae servus contra dominum dixit, iudicaturi sententiam formare non
debeant, tamen si aliis quoque probationibus fides veritatis investigetur, praescriptionis invidia evanescit.
2 . In pecuniariis vero causis nec inopia probationum servos contra dominum interrogari posse manifestum est.
* SEV. ET ANT. AA. SPICIO ANTIGONO. *<A 196 PP.K.IAN.DEXTRO ET PRISCO CONSS.>
9.41.2
Imperatores Severus, Antoninus . Insolitum est et grave exemplo audiri servos adversus tutores vel matrem
dominorum suorum, nisi tutelae agatur. * SEV. ET ANT. AA. CATULO. *<A 204 PP.III ID.SEPT.CILONE ET
LIBONE CONSS.>
9.41.3
Imperator Antoninus . Primum servi alieni interrogabuntur. Si praestita fuerint ex tanto scelere argumenta, ut
videantur accedere ad verisimilia causae crimina, ipsa quoque mulier torquebitur: neque enim aegre feret, si
torqueatur, quae venenis viscera hominis extinxit * ANT. A. CUM COGNITIONALITER AUDISSET, DIXIT:
*<A 216 PP.VII K.APRIL.SABINO ET ANULLINO CONSS.>
9.41.4
Imperator Antoninus . Sicuti convictis confessisque ad societatem scelerum vocantibus eos, a quibus apprehensi
custoditive sunt, facile credi non oportet, ita, si evidentibus rationibus post commissum communiter facinus ad
evitandam de se sententiam id fecisse fuerint probati, publicae vindictae non sunt subtrahendi. * ANT. A. PARS
EX RESCRIPTO *<A 216 PP.V K.APRIL.SABINO ET ANULLINO CONSS.>
9.41.5
Imperator Alexander Severus . Nec si mors testatoris vindicanda est, quaestioni indiscrete subiciuntur hi, qui
libertatem supremo iudicio acceperunt. * ALEX. A. RESPECTO. *<A 224 PP.VI ID.MART.IULIANO ET
CRISPINO CONSS.>
9.41.6
Imperator Gordianus . Pridem placuit domestica servorum seu libertorum propriorum vel maternorum
interrogatione in causis ad dominos vel patronos pertinentibus abstinendum esse, ut neque pro his neque
adversus eos in capitalibus vel pecuniariis quaestionibus veritatis vim obtinere possit, quod in confessionem ab
eis fuerit deductum. * GORD. A. HERODIANO. *<A 240 PP.VII ID.MAI.SABINO ET VENUSTO CONSS.>
9.41.7
Imperatores Diocletianus, Maximianus . Servos, qui proprii indubitate iuris tui probabuntur, ad interrogationem
nec offerente te produci sineremus: tantum abest, ut et invita te contra dominam vocem rumpere cogantur. *
DIOCL. ET MAXIM. AA. URBANAE. *<A 286 PP.K.NOV.MAXIMO II ET AQUILINO CONSS.>
9.41.8
Imperatores Diocletianus, Maximianus . Milites neque tormentis neque plebeiorum poenis in causis criminum
subiungi concedimus, etiamsi non emeritis stipendiis videantur esse dimissi, exceptis scilicet his, qui
ignominiose sunt soluti. Quod et in filiis militum et veteranorum servabitur
1 . Oportet autem iudices nec in his criminibus, quae publicorum iudiciorum sunt, in investigatione veritatis a
tormentis initium sumere, sed argumentis primum verisimilibus probabilibusque uti.
2 . Et si his veluti certis indiciis ducti investigandae veritatis gratia ad tormenta putaverint esse veniendum, tunc
id demum facere debebunt, si personarum condicio pateretur. Hac enim ratione etiam universi provinciales nostri
fructum ingenitae nobis benevolentiae consequentur * DIOCL. ET MAXIM. AA. AD SALLUSTIANUM
PRAES. *< PP. S. DIE ET CONSULE.>
9.41.9
Imperatores Diocletianus, Maximianus . Super statu ingenuitatis per omnia interrogationum et quaestionum
vestigia decurrendum est, ne alieni forte sordidae stirpis splendidis et ingenuis natalibus audeant subrogari, vel
propria ac debita per compositam quaestionem quibus competit successio denegetur. * DIOCL. ET MAXIM.
AA. ET CC. AD CHARISIUM PRAES. SYRIAE. *<A 290 D.VI ID.MAI.HEMESA IPSIS IIII ET III AA.
CONSS.>
9.41.10
Imperatores Diocletianus, Maximianus . Cum testamentum falsum esse proponas, ad illuminandam veritatem
servos hereditarios, etsi libertas eis ab eo qui se heredem esse adfirmat praestita est, etiam per tormenta
interrogari constitutionibus principum est permissum. * DIOCL. ET MAXIM. AA. PTOLEMAEO. *<A 290
PP.VI K.SEPT.IPSIS IIII ET III AA. CONSS.>
9.41.11
Imperatores Diocletianus, Maximianus . Divo marco placuit eminentissimorum quidem necnon etiam
perfectissimorum virorum usque ad pronepotes liberos plebeiorum poenis vel quaestionibus non subici, si tamen
propioris gradus liberos, per quos id privilegium ad ulteriorem gradum transgreditur, nulla violati pudoris macula
adspergit.
1 . In decurionibus autem et filiis eorum hoc observari vir prudentissimus domitius ulpianus in publicarum
disputationum libris ad perennem scientiae memoriam refert. * DIOCL. ET MAXIM. AA. BOETHO. *<A 290
PP.V K.DEC.IPSIS IIII ET III AA.CONSS.>
504

