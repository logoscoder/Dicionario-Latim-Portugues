heredis, qui libertatem imposuit, maneat libertus. Sin autem fuerit adimpleta, ne eripiatur forsitan liberis et
cognatis ius patronatus, orcinus libertus videatur et ad eum iura patronatus perveniant, cui leges concedunt.
8 . Illud etiam satis acerbum nobis visum est, quod putabat antiquitas, si in liberali iudicio superatus fuerat
servus a domino, deinde servi pretium ab aliquo ei solutum est, in Latinitate eum remorari. Quemadmodum enim
rationabile est et pretio eum perfrui et mortis liberti tempore denuo eum in servitutem deducere, cum non sint
ambo casus sibi consentanei? et in praesenti igitur casu libertas Romana ei accedat iure patronatus minime
subnixa, quia ipse quodammodo sibi libertus invenitur.
9 . Sed et si quis homini libero suam ancillam in matrimonio collocaverit et dotem pro ea conscripserit, quod
solitum est in liberis personis solis procedere, ancilla non Latina, sed civis efficiatur Romana. Si enim hoc, quod
frequentissime in cives Romanas et maxime in nobiles personas fieri solet, id est dotalis instrumenti conscriptio,
et in hac persona adhibita est, necessarium est consentaneum effectum huiusmodi scripturae observari.
10 . Similique modo si dominus inter acta quendam servum filium suum nominaverit, voci eius quantum ad
liberam condicionem credendum est. Si enim ipse tali adfectione fuerat accensus, ut etiam filium servum suum
nominare non indignetur, et hoc non secreto neque inter solos amicos, sed etiam actis intervenientibus et quasi in
iudicii figura nominaverit, quomodo potest eum servum iterum saltem morientem habere? sed producatur et ipse
in civitatem Romanam, vera liberalitate et non falso sermone domini sui sustentatus.
11 . Ille etiam novissimus antiquae Latinitatis modus in civitatem Romanam translatus eligendus est, si quis
instrumenta, ex quibus servus ostendebatur, vel dederit servo vel corruperit.
11a . Sed ne furandi occasio servis forsitan detur et sua malignitate in libertatem perveniant, talis modus certa et
indubitata probatione manifestetur, ut testibus praesentibus non minus quinque dominus instrumenta vel det
famulo suo vel deleat aut alio modo corrumpat. Et ex eo igitur modo civitatem Romanam ei competere
censemus, salvo iure patronatus tam in hac specie quam in ceteris, nisi ubi specialiter hoc patronis denegavimus.
12 . His tantummodo casibus ex omni iure antiquae Latinitatis electis ceteri omnes, qui in libris prudentium vel
constitutionibus enumerati sunt, penitus conquiescant nec Latini ab eis procedant, sed maneant, ut dictum est,
servi in sua condicione nec tali remedio abuti concedantur.
12a . Et ne in posterum aliquod ius Latinae libertatis nostris legibus incurrat, lex Iunia taceat Largiano senatus
consulto cessante, sileat edictum divi Traiani, quod ea sequebatur, et si qua alia lex vel senatus consultum vel
etiam constitutio loquitur de Latinis, ea inefficax quantum in eam partem remaneat et triplex antea via libertatis,
quae multiplices itroducebat ambages, uno directo tramite discat ambulare. Quod si aliqua lex vel constitutio
libertatis faciet mentionem, non autem Latinitatis, ea pro civitate Romana loqui intellegatur.
13 . Sed si quidem liberti iam mortui sunt, et bona eorum quasi Latinorum his quorum intereat adgregata sunt,
vel adhuc vivunt, nihil ex hac lege innovetur, sed maneant apud eos iure antiquo firmiter detenta et vindicanda.
In futuris autem libertis praesens constitutio locum sibi vindicet. * IUST. A. IOHANNI PP. *<A 531 D. K.
NOV. CONSTANTINOPOLI POST CONSULATUM LAMPADII ET ORESTIS VV. CC.>
7.7.0. De servo communi manumisso.
7.7.1
Imperator Justinianus . In communes servos eorumque libertatem et quando cuidam domino pars libertatem
imponentis adcrescit nec ne, et maxime inter milites, qui huiusmodi imponunt libertatem, multa ambiguitas
exorta est apud veteres iuris auctores.
1 . Et inventa est constitutio apud Marcianum in institutionibus divi severi, per quam idem imperator disposuit
necessitatem imponi heredi militis comparare partem socii et servum libertate donare.
1a . Sed et alia constitutio Severi et Antonini principum reperta est, ex qua generaliter necessitas imponebatur
socio partem suam socio vendere, quatenus libertas servo imponatur, licet nihil lucri ex substantia socii morientis
alii socio accedat, pretio videlicet arbitrio praetoris constituendo, secundum ea, quae et Ulpianus libro sexto
fideicommissorum et Paulus libro tertio fideicommissorum refert, ubi et hoc relatum est, quod Sextus Caecilius
iuris antiqui conditor definivit socium per praetorem compelli suam partem vendere, quatenus liber servus
efficiatur: quod et Marcellus apud Iulianum in eius digestis notat: hocque et Marcellum, cum Iulianum notaret,
rettulisse palam est.
1b . His itaque apud veteres iuris auctores inventis decidentes tales altercationes generaliter sancimus, ut nulla
inducatur differentia militis seu privati in servis communibus, sed in omnibus communibus famulis, sive inter
vivos sive in ultima dispositione libertatem quis legitimam imponere communi servo voluerit, hoc faciat,
necessitatem habente socio vendere partem suam, quantam in servo possidet, sive dimidiam sive tertiam sive
quantamcunque, et si plures sint socii, uno ex his libertatem imponere cupiente alios omnes necessitatem habere
partes suas, quas in servo possident, vendere ipsi, qui libertatem servo imponere desiderat, vel heredi eius ( licet
ipse communis servus institutus sit), si hoc moriturus dixerit, ita tamen, ut omnimodo ipse qui partes alias
comparavit vel heredes ei us libertatem imponant.
367

