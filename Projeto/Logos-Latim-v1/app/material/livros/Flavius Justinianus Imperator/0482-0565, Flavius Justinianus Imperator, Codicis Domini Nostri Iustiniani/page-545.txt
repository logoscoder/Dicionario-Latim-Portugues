10.49.0. De quibus muneribus vel praestationibus nemini liceat se excusare.
10.49.1
Imperatores Honorius, Theodosius . Comparationi transvectionique specierum universi sine ullo privilegio
coartentur ad necessitates Illyricianas: nam in his dumtaxat titulis nullum sub quodam cessare privilegii
velamento censemus.
1 . Sed sub hac condicione, cum tempus exegerit, huiusmodi collationi succumbant, ut non tantum requiratur
idoneus, verum universi pro portione suae possessionis iugationisque ad haec munia coartentur, et a summis
sarcina ad infimos usque decurrat. * HONOR. ET THEODOS. AA. HERCULIO PP. *<A 408 D. III ID. APRIL.
CONSTANTINOPOLI BASSO ET PHILIPPO CONSS.>
10.49.2
Imperatores Theodosius, Valentinianus . Cum ad felicissimam expeditionem numinis nostri omnium
provincialium per loca, qua iter adripimus, debeant nobis ministeria exhiberi, neminem ab angariis vel
parangariis vel plaustris vel quolibet munere penitus excusari praecipimus, sed omnes, sive ad divinam nostram
domum sive ad venerabilis augustae vel ad sacrosanctas ecclesias vel quaslibet illustres domos pertinent, nec
lege pragmatica nec divina adnotatione sacrove oraculo excusatos indictionibus magnificae tuae sedis tempore
nostrae expeditionis oboedire decernimus. * THEODOS. ET VALENTIN. AA. AD TAURUM PP. *<A 445 D.
XIII K. MART. CONSTANTINOPOLI VALENTINIANO A. VI ET NOMO CONSS.>
10.49.3
Imperator Leo . Hac providentissima lege statuimus omni excusatione cessante nullaque persona vel dignitate
penitus excepta, in quibuscumque locis administrationi sublimitatis tuae commissis opus exegerit, murorum
constructionem seu comparationem frumenti aliarumque specierum sine ullo impedimento, prout commodum
atque necessarium magnitudo tua perspexerit, fieri. * LEO A. DIOSCORO PP. *<A 472 ? >
10.50.0. Qui aetate se excusant.
10.50.1
Imperatores Diocletianus, Maximianus . Cum vos adfirmetis liberalibus studiis operam dare, maxime circa
professionem iuris, consistendo in civitate Berytorum provinciae Phoenices, providendum utilitati publicae et
spei vestrae decernimus, ut singuli usque ad vicesimum quintum annum aetatis suae studiis non avocentur. *
DIOCL. ET MAXIM. AA. SEVERINO ET CETERIS SCHOLASTICIS ARABIIS.*<A XXX >
10.50.2
Imperatores Diocletianus, Maximianus . Cum filios tuos patria potestate liberatos adhuc minores legitima aetate
esse dicas, merito postulas, ut liberalibus studiis non avocentur. Et ideo muneribus personalibus quae ad
patrimonium non pertinent non adstringentur, si civium non est inopia * DIOCL. ET MAXIM. AA.
THEODORO. *<A XXX >
10.50.3
Imperatores Diocletianus, Maximianus . Manifesti iuris est maiores quinquaginta quinque annis invitos ad
munera personalia vocari non posse.
1 . Cum itaque septuagenario maiorem te esse profitearis, si nominatione facta appellationis auxilium
interposuisti, tueri te notione praesidis provinciae potes iure concesso. * DIOCL. ET MAXIM. AA.
PROTELAO. *<A XXX >
10.51.0. Qui morbo.
10.51.1
Imperator Gordianus . Si ea caecitate pater tuus oppressus est, ut utriusque oculi aciem prorsus amiserit,
levamentum personalium munerum sentiet. * GORD. A. CASSIANO. *<A XXX >
10.51.2
Imperatores Diocletianus, Maximianus . Cum articulari morbo debilitatum te esse dicas, iuxta iuris publici
auctoritatem a personalibus muneribus vacationem habebis. * DIOCL. ET MAXIM. AA. IULIANO. *<A XXX
>
10.51.3
Imperatores Diocletianus, Maximianus . Podagrae quidem valitudo nec personalium munerum prodest ad
excusationem: verum cum ita te valitudine pedum adflictum dicas, ut rebus propriis intercessum commodare non
545

