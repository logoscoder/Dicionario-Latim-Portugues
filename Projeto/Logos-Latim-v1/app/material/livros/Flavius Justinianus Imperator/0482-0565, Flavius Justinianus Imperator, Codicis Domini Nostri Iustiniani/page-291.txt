3a . Et licet ab antiquis variatum est et ab ipso papiniano in contrarias declinante sententias, tamen nobis haec
decidentibus papinianus, licet variavit, eligendus est, non in prima, sed in secunda eius definitione, in qua lucrum
statuit minime ad dominum rei pervenire: ubi enim periculum, ibi et lucrum collocetur, nec sit damno
tantummodo deditus qui rem commodatam accepit, sed liceat ei etiam lucrum sperare.
4 . Cum autem in confinio earum dubitationum tertia exorta est, quare non et eam decidimus? cum enim
apertissimi iuris est non posse maritum constante matrimonio furti actionem contra suam uxorem habere, quia
lex ita atrocem actionem dare in personas ita sibi coniunctas erubuit, huiusmodi incidit veterum sensibus
quaestio.
4a . Quidam etenim re sibi commodata huiusmodi rei furtum a sua muliere passus est: et dubitabatur, utrumne
domino rei furti actio contra mulierem praestatur, an propter necessitatem causae et maritus eius utpote
commodati actioni suppositus potest habere furti actionem.
4b . Et auctores quidem iuris satis et in hac specie contra se iurgium exercuerunt: ex praesente autem lege et
anterioribus nostris decisionibus, quae in ista positae sunt constitutione, potest et haec species apertius dirimi.
4c . Si enim domino dedimus electionem ad quem voluit pervenire, sive ad eum qui rem commodatam accepit,
sive contra eum qui furtum commisit, et in hac specie maritus quidem propter matrimonii pudorem non furti, sed
rerum amotarum actionem habeat, si ipsum dominus elegerit, dominus autem omnem licentiam possideat sive
adversus maritum commodati sive adversus mulierem furti actionem extendere: ita tamen ut, si ipse qui rem
commodatam accepit solvendo sit, nullo modo adversus mulierem furti actio extendatur, ne ex huiusmodi
occasione inter maritum et uxorem, qui non bene secum vivunt, aliqua machinatio oriatur, et forsitan marito
volente uxor eius et trahatur et furti patiatur poenalem condemnationem. * IUST. A. IULIANO PP. *<A 530
D.XV K.DEC.LAMPADIO ET ORESTE VV.CC.CONSS.>
6.3.0. De operis libertorum.
6.3.1
Imperatores Severus, Antoninus . Si tempore manumissionis operae tibi impositae sunt, scis te eas praestare
debere. Solet autem inter patronos et libertos convenire, ut pro operis aliquid praestetur, licet pretium non possit,
nisi quando propter inopiam pro alimentis id extra ordinem peti necessitas suaserit, cum, etsi operae non erant
impositae, defectis tamen facultatibus patroni alere eum cogebaris * SEV. ET ANT. AA. ROMANO. *<A 204
PP. III K. IAN. CILONE ET LIBONE CONSS.>
6.3.2
Imperatores Severus, Antoninus . Manumissionis causa traditus neque in servitutem deduci a manumissore
potest neque impositas operas praestare cogitur. * SEV. ET ANT. AA. EUTYCHETI. *<A 205 PP. VI K. MAI.
GETA II CONS.>
6.3.3
Imperatores Severus, Antoninus . Qui nummis acceptis ab extraneo servum suum manumisit et pro operis
pecuniam ab eo accepit, sive fuerant operae impositae sive non fuerant, ut indebita soluta reddere cogitur. *
SEV. ET ANT. AA. QUINTIANO. *<A 206 PP. K. NOV. ALBINO ET AEMILIANO CONSS.>
6.3.4
Imperator Antoninus . Si quam pecuniam tibi a liberto tuo ex venditione operarum deberi probaveris, restitui tibi
a liberto tuo praeses iubebit ( ex hoc enim liberam testamenti factionem libertus habet), modo si non onerandae
libertatis gratia emissam cautionem probabitur. * ANT. A. VALERIANO. *<A 212 PP. XIIII K. MAI.
DUOBUS ASPRIS CONSS.>
6.3.5
Imperator Antoninus . Mater tua ab eo, quem ex causa fideicommissi manumisit, operas impositas petere non
potest, nisi eius tantummodo temporis, quo eum ante manumisit, quam dies fideicommissae libertatis existeret.
Sed nisi ei honorem patronis debitum exhibuerit, adeat competentem iudicem pro modo admissi vindicaturum *
ANT. A. TERENTIO. *<A 212 PP. III ID. MAI. DUOBUS ASPRIS CONSS.>
6.3.6
Imperator Alexander Severus . Liberti libertaeque defunctorum operas neque extraneis heredibus patronorum
debent neque maritis patronarum. * ALEX. A. CAECILIO. *<A 222 PP. K. NOV. ALEXANDRO A. CONS.>
6.3.7
Imperator Alexander Severus . Nec patronis pro operis mercedem accipere licet, quamvis, si indictae operae
praestitae non sint, ad pecuniae exactionem obsequii non praestiti aestimatio convertatur.
1 . Qui autem duos filios in potestate vel diversis temporibus habuit, lege iulia de maritandis ordinibus
obligatione operarum liberatur. * ALEX. A. MINICIO. *<A 224 D. XII K. IUN. IULIANO ET CRISPINO
CONSS.>
291

