8.29.1
Imperator Alexander Severus . Praeses provinciae aditus, si probatum fuerit tuum creditorem, cui ius distrahendi
pignora fuit, dolo malo fundum vendidisse, quanti tua interest restituere tibi eundem creditorem iubebit.
1 . Quod si de bonis creditoris condemnati solvi pecunia non potuerit et probatum fuerit emptorem mala fide
emisse, offerenti pecuniam cum usuris, quanti fundus veniit, restituere tibi fundum cum fructibus malae fidei
emptorem iubebit. * ALEX. A. AGRIPPAE. *<A 222 PP. K. SEPT. ALEXANDRO A. CONS.>
8.29.2
Imperator Alexander Severus . Servos, quos nullo iure a creditore venisse dicis, pater tuus vel tu, si hereditas
eius ad te pertinet, a possessoribus petere potes. Quod si usucapti sunt, petat pater tuus pretium eorum a
creditore, qui non iure eos servos vendidit * ALEX. A. AEMILIO. *<A 222 PP. III K. IAN. ALEXANDRO A.
CONS.>
8.29.3
Imperator Alexander Severus . Si uxor tua praesidi probaverit, cum aureos triginta deberet, servos suos amplioris
pretii per gratiam aureis viginti creditorem venumdedisse eumque solvendo non fuisse, iubebit emptores recepto
pretio restituere servos. * ALEX. A. CLAUDIO. *<A 223 PP. XVI K. OCT. MAXIMO II ET AELIANO
CONSS.>
8.29.4
Imperator Gordianus . Cum contra bonam fidem venditionem obligatae possessionis a creditore factam adleges,
non observatis, quae in distrahendis pignoribus celebrari consueverunt, adito praeside provinciae experire
actione competenti non tantum adversus creditorem, verum etiam adversus possessorem, si fraudem eum
participasse cum creditore potueris docere, ut revocatis, quae mala fide gesta constiterit, et fructuum ratio et
damni quod inrogatum apparuerit haberi possit. * GORD. A. EUDEMO. *<A 240 PP. K. APRIL. SABINO II
ET VENUSTO CONSS.>
8.29.5
Imperatores Diocletianus, Maximianus . Si creditore pignus priusquam ei satisfieret distrahente non per
collusionem emptor comparavit, successor eius de superfluo, non emptoris heres, qui rem possidet,
conveniendus est. * DIOCL. ET MAXIM. AA. ET CC. NONNAE. *<A 294 S. XVI K. IAN. NICOMEDIAE
CC. CONSS.>
8.30.0. De luitione pignoris.
8.30.1
Imperatores Severus, Antoninus . Qui pro parte heres extitit, nisi totum debitum exsolvat, suam portionem ex
pignoribus recipere non potest. * SEV. ET ANT. AA. ANTIOCHIAE. *<A 206 PP. III K. ARIL. ALBINO ET
AEMILIANO CONSS.>
8.30.2
Imperator Gordianus . Intellegere debes vincula pignoris durare personali actione submota. * GORD. A.
DOMITIO. *<A 240 PP. XII K. IUN. SABINO II ET VENUSTO CONSS.>
8.30.3
Imperatores Diocletianus, Maximianus . Si reddita debita quantitate vel rebus in solutum datis sive distractis
compensato pretio satis ei contra quem supplicas factum adito praeside probaveris, vel si quod residuum debetur
obtuleris ac, si non acceperit, deposueris consignatum, restitui tibi res pacto pignoris obligatas providebit, cum
etiam edicto perpetuo, actione proposita pecunia soluta creditori vel si per eum factum sit, quominus solveretur,
ad reddenda quae pignoris acceperat iure eum satis evidenter urgueri manifestum sit. * DIOCL. ET MAXIM.
AA. ET CC. FLORO. *<A 293 S. VI ID. OCT. AA. CONSS.>
8.31.0. Si unus ex pluribus heredibus creditoris vel debitoris partem suam debiti solverit vel acceperit.
8.31.1
Imperatores Valerianus, Gallienus . Manifesti et indubitati iuris est defuncto creditore multis relictis heredibus
actionem quidem personalem inter eos ex lege duodecim tabularum dividi, pignus vero in solidum unicuique
teneri. * VALER. ET GALLIEN. AA. TAURO. *<A 257 D. XV K. MAI. IPSIS IIII ET III AA. CONSS.>
8.31.2
441

