12.11.1
Imperatores Honorius, Theodosius . Praepositos ac tribunos scholarum, qui et divinis epulis adhibentur et
adorandi principis facultatem antiquitus meruerunt, inter quos comites etiam sacri stabuli et cura palatii
numerantur, si primi ordinis comitivam cum praepositura meruerunt et casu ad altiora non pervenerint, deposito
sacramento inter eos, qui comites Aegypti vel Ponticae dioeceseos fuerint, quorum par dignitas est, haberi
praecipimus.
1 . Sin absque honore comitivae regimen fuerint nacti, absolutos militia inter eos qui duces fuerint provinciarum
numerari iubemus. * HONOR. ET THEODOS. AA. PRISCIANO PU. *<A 413 D. XII K. APRIL.
CONSTANTINOPOLI LUCIO VC. CONS.>
12.12.0. De comitibus rei militaris.
12.12.1
Imperatores Valentinianus, Valens, Gratianus . Qui contemplatione meritorum, ducto intra provincias
transmarinas strenuissimo milite, primi ordinis comitivam fuerint consecuti, ea reverentia altissimarum
dignitatum viris subiungantur, ut his locum praestent, qui proconsulatus insignibus adornantur. * VALENTIN.
VALENS ET GRAT. AAA. AMPELIO PU. *<A 372 D. III NON. IUL. NASONACI MODESTO ET
ARINTHEO CONSS.>
12.12.2
Imperatores Honorius, Theodosius . Eos, qui sub comitivae primi ordinis dignitate peculiariter ad quamlibet
provinciam vel provincias defendendas milite credito auctoritate nostri numinis destinantur, et eos, qui vicem
illustrium virorum magistrorum militum susceperint peragendam, ducibus, qui praeter Aegyptum et Ponticam in
aliis provinciis administraverint, adaequamus. * HONOR. ET THEODOS. AA. PRISCIANO PU. *<A 413 D.
XII K. APRIL. CONSTANTINOPOLI LUCIO VC. CONS.>
12.13.0. De comitibus et archiatris sacri palatii.
12.13.1
Imperatores Honorius, Theodosius . Archiatros intra palatium militantes si comitivae primi ordinis nobilitaverit
gradus, inter vicarios taxari praecipimus, sive iam pridem deposuerunt militiam sive postea deposuerint, ita ut
inter vicarios et duces qui administraverint et hos qui comitivam primi ordinis meruerint nihil intersit nisi
tempus, quo quis administraverit vel comitivae indeptus est insignia. * HONOR. ET THEODOS. AA.
PRISCIANO PU. *<A 413 D. XII K. APRIL. CONSTANTINOPOLI LUCIO VC. CONS.>
12.14.0. De comitibus qui provincias regunt.
12.14.1
Imperatores Honorius, Theodosius . Hos, qui in administratione civili ac provinciae gubernaculis sub
iurisdictionis licentia comites quoque primi ordinis esse meruerint, vicariae dignitatis post depositam
administrationem privilegiis frui oportet. * HONOR. ET THEODOS. AA. PRISCIANO PU. *<A 413 D. XII K.
APRIL. CONSTANTINOPOLI LUCIO VC. CONS.>
12.15.0. De professoribus qui in urbe Constantinopolitana docentes ex lege meruerint comitivam.
12.15.1
Imperator Theodosius . Grammaticos tam graecos quam latinos, sophistas et iuris peritos in hac regia urbe
professionem suam exercentes et inter statutos connumeratos, si laudabilem in se probis moribus vitam esse
monstraverint, si docendi peritiam facundiamque dicendi interpretandi subtilitatem copiam disserendi se habere
patefecerint, et coetu amplissimo iudicante digni fuerint aestimati, cum ad viginti annos observatione iugi ac
sedulo docendi labore pervenerint, placuit honorari et his qui sunt ex vicaria dignitate connumerari. *
603

