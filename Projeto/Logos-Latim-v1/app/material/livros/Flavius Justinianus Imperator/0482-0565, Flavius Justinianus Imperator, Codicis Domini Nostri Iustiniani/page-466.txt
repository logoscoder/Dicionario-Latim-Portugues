Imperatores Diocletianus, Maximianus . Cum de bonis tuis partem quidem penes te retinuisse, partem vero in
eum quem in potestate habes donationis titulo contulisse commemores, non est incerti iuris in eum, qui in sacris
familiae tuae remanet, destinationem magis paternae voluntatis factam, quam perfectam donationem pervenisse.
1 . Delegationes autem nominum in emancipatum collatae perfectam donationem efficiunt. * DIOCL. ET
MAXIM. AA. ET CC. SEPTIMIO SABINIANO. *<A 293 S. PRID. K. MAI. HERACLEA AA. CONSS.>
8.53.12
Imperatores Diocletianus, Maximianus . Portionem propriam rebus necdum divisis nemo prohibetur titulo
donationis in alium transferre. * DIOCL. ET MAXIM. AA. ET CC. AURELIO. *<A 293 D. XVII K. IUN. AA.
CONSS.>
8.53.13
Imperatores Diocletianus, Maximianus . Si aliquid per epistulam donatum tibi probetur, brevitas chartulae
donationi, si haec recte facta probetur, nihil quicquam derogat. * DIOCL. ET MAXIM. AA. ET CC. URANIAE.
*<A 293 D. XV K. IUN. SIRMI AA. CONSS.>
8.53.14
Imperatores Diocletianus, Maximianus . Si filius tuus res ad te pertinentes sponsae suae te non consentiente
donavit, ad eam quod non habuit transferre non potuit. * DIOCL. ET MAXIM. AA. ET CC. IDAEAE. *<A 293
S. XV K. OCT. AA. CONSS.>
8.53.15
Imperatores Diocletianus, Maximianus . Aeris alieni, quod ex hereditaria causa venit, non eius, qui donationis
titulo possidet, sed totius iuris successoris onus est.
1 . Si itaque nemini obligata praedia pro donatione consecuta es, supervacuam geris sollicitudinem, ne vel
heredes donatricis vel eius creditores te iure possint convenire. * DIOCL. ET MAXIM. AA. ET CC. SEVERAE.
*<A 293 S. XV K. DEC. AA. CONSS.>
8.53.16
Imperatores Diocletianus, Maximianus . Senectus ad donationem faciendam sola non est impedimento. *
DIOCL. ET MAXIM. AA. ET CC. THEODORO. *<A 293 D. V K. DEC. AA. CONSS.>
8.53.17
Imperatores Diocletianus, Maximianus . Sive emancipatis filiis res donasti sive in potestate constitutis et sui iuris
effectis ac tenentibus non ademisti, blandiri tibi non debes, velut res donatas ex paenitentia liceat auferre.
1 . Sane si ea, quae in tua positis potestate donaveras, post emancipationem contra tuam tenuerunt voluntatem,
horum penes te dominium remansit, si quidem nec tempore quo voluisti propter vinculum potestatis sibi
quicquam quaerere, nec post invito te de rebus tuis potuerunt. * DIOCL. ET MAXIM. AA. ET CC. HERMIAE.
*<A 293 S. VI K. IAN. AA. CONSS.>
8.53.18
Imperatores Diocletianus, Maximianus . Si donationis causa furti actio tibi remissa probetur, supervacuam geris
sollicitudinem. * DIOCL. ET MAXIM. AA. ET CC. AUDIANO. *<A 293 S. V K. IAN. AA. CONSS.>
8.53.19
Imperatores Diocletianus, Maximianus . Si avia vestra proprias res quacumque ratione factas titulo liberalitatis in
eum contra quem preces funditis contulit, quominus haec rata maneant, quod ex origine patris vel avi vestri
descendunt, nihil prodest. * DIOCL. ET MAXIM. AA. ET CC. ALEXANDRIAE. *<A 294 S. XVI K. FEBR.
SIRMI CC. CONSS.>
8.53.20
Imperatores Diocletianus, Maximianus . Vice donatricis alio voluntate eius subscribente iure facta donatio non
habebitur irrita. * DIOCL. ET MAXIM. AA. ET CC. HELVIO. *<A 294 S. VII K. FEBR. CC. CONSS.>
8.53.21
Imperatores Diocletianus, Maximianus . Constante matrimonio dotem penes maritum suum constitutam avia tua
donare tibi non potuit. * DIOCL. ET MAXIM. AA. ET CC. ANTONIAE. *<A 294 S. V ID. MART. CC.
CONSS.>
8.53.22
Imperatores Diocletianus, Maximianus . Cum res filio emancipato ea condicione, ut creditoribus tuis solveret, te
donasse proponas, si stipulatione vel in continenti habito pacto huic rei prospexisti , creditoribus quidem non
contra eum ex placito vestro, sed adversus te competit actio.
1 . Eum autem, cui certa lege praedia donasti, incerta civili actione ad placitorum obsequium urgueri secundum
legem donationibus dictam convenit. * DIOCL. ET MAXIM. AA. ET CC. DIOMEDI. *<A 294 S. VII K.
APRIL. SIRMI CC. CONSS.>
8.53.23
Imperatores Diocletianus, Maximianus . Si ea quae donaveras posteriori placito qui acceperat donum tibi
reddidit, donationis antecedens instrumentum actis sequentibus nihil obesse potest. * DIOCL. ET MAXIM. AA.
ET CC. OLYMPIADI. *<A 294 S. V K. OCT. CC. CONSS.>
8.53.24
466

