IULIANO PP. *<A 531 D. X K. MART. CONSTANTINOPOLI POST CONSULATUM LAMPADII ET
ORESTIS VV. CC.>
6.43.3
Imperator Justinianus . Si duobus vel tribus hominibus vel pluribus forte optio servi vel alterius rei relicta fuerit,
vel si uni quidem legatario optio servi vel alterius rei relicta est, ipse autem moriens plures sibi reliquerit
heredes, dubitabatur inter veteres, si inter legatarios vel heredes legatarii fuerit certatum et alter alterum servum
vel aliam rem eligere velit, quid sit statuendum.
1 . Sancimus itaque in omnibus huiusmodi casibus rei iudicem fortunam esse, sortem etenim inter altercantes
adhibendam, ut, quem sors praetulerit, is quidem habeat potestatem eligendi, ceteris autem aestimationem
praestet contingentium eis partium: id est in servis quidem et ancillis maioribus decem annis, si sine arte sint,
viginti solidis aestimandis, minoribus videlicet decem annis non amplius quam decem solidis computandis: sin
autem artifices sunt, usque ad triginta solidos aestimatione eorum procedente, sive masculi sive feminae sunt,
exceptis notariis et medicis utriusque sexus, cum notarios quinquaginta solidis aestimari volumus, medicos
autem et obstetrices sexaginta: eunuchis minoribus quidem decem annis usque ad triginta solidos valentibus,
maioribus vero usque ad quinquagin ta, sin autem artifices sint, usque ad septuaginta.
1a . Sed et si quis optionem servi vel alterius rei reliquerit non ipsi legatario, sed quem titius forte elegerit, titius
autem vel noluerit eligere vel morte fuerit praeventus, et in hac specie dubitabatur apud veteres, quid statuendum
sit, utrumne legatum expirat, an aliquid inducitur ei adiutorium, ut viri boni arbitratu procedat electio.
1b . Censemus itaque, si intra annale tempus ille qui eligere iussus est hoc facere supersederit vel minime
potuerit vel quandocumque decesserit, ipsi legatario videri esse datam electionem, ita tamen, ut non optimum ex
servis vel aliis rebus quicquam eligat, sed mediae aestimationis, ne dum legatarium satis esse fovendum
existimamus, heredis commoda defraudentur.
2 . Sed quia nostra maiestas per multos casus legatariis et fideicommissariis prospexit et actiones tam personales
quam in rem et hypothecarias dedimus et in rem missionis tenebrosissimus error abolitus est, et ad hanc legem
pervenimus.
2a . Nemo itaque ea, quae per legatum vel pure vel sub certo die relicta sunt vel quae restitui aliis disposita sunt
vel substitutione posita, secundum veterem dispositionem putet esse in posterum alienanda vel pignoris vel
hypothecae titulo adsignanda vel mancipia manumittenda, sed sciat, quod hoc quod alienum est non ei liceat
utpote sui patrimonii existens alieno iuri applicare, quia satis absurdum est et inrationabile rem, quam in suis
bonis pure non possidet, eam ad alios posse transferre vel hypothecae pignorisve nomine obligare vel
manumittere et alienam spem decipere.
3 . Sin autem sub condicione vel sub incerta die fuerit relictum legatum vel fideicommissum universitatis vel
speciale vel substitutione vel restitutione, melius quidem faciat, et si in his casibus caveat ab omni venditione vel
hypotheca, ne se gravioribus oneribus evictionis nomine supponat.
3a . Sin autem avaritiae cupidine propter spem condicionis minime implendae ad venditionem vel hypothecam
prosiluerit, sciat, quod condicione impleta ab initio causa in irritum devocetur et sic intellegenda est, quasi nec
scripta nec penitus fuerat celebrata, ut nec usucapio nec longi temporis praescriptio contra legatarium vel
fideicommissarium procedat.
3b . Quod similiter censemus in huiusmodi legatis, quae sive pure sive sub die certo sive sub condicione sive sub
incerta die relicta sint: sed in his omnibus casibus legatario quidem vel fideicommissario omnis licentia pateat
rem vindicare et sibi adsignare, nullo obstaculo ei a detentatoribus opponendo.
4 . Emptor autem sciens rei gravamen adversus venditorem actionem habeat tantummodo ad restitutionem pretii,
neque dupli stipulatione neque melioratione locum habente, cum sufficiat ei saltem pro pretio, quod sciens dedit
pro aliena re, sibi satisfieri: creditori nihilo minus pigneraticia contraria actione adversus debitorem competente,
ut ex omni parte omnique studio id, quod semper properamus, ad effectum perducatur, ut ultima elogia
defunctorum legitimum finem sortiantur : bonae fidei procul dubio emptoribus integra iura et nullo modo ex hac
constitutione deminuta contra venditores habentibus. * IUST. A. IOHANNI PP. *<A 531 D. K. SEPT.
CONSTANTINOPOLI POST CONSULATUM LAMPADII ET ORESTIS VV. CC.>
6.44.0. De falsa causa adiecta legato vel fideicommisso.
6.44.1
Imperator Antoninus . Verba testamenti, quae inseruisti, aut solutam pecuniam debitam testatori declarant aut
voluntatem eius liberare volentis debitorem manifeste ostendunt. Et ideo aut peti quod solutum est non potest aut
ex causa fideicommissi, ut debitor liberaretur, agendum est, nisi liquido probari possit eum non liberari
debitorem voluisse, sed errore lapsum solutam sibi pecuniam existimasse * ANT. A SEPTIMIO. *<A 213
PP.VII K.MART.ANTONINO A.IIII ET BALBINO CONSS.>
6.44.2
336

