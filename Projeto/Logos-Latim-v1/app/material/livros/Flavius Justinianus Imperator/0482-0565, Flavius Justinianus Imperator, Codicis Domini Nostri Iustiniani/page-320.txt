IOHANNI PP. *<A 531 D. PRID. K. MAI. CONSTANTINOPOLI POST CONSULATUM LAMPADII ET
ORESTIS VV. CC.>
6.30.21
Imperator Justinianus . Cum aliquis scripsit heredem eum, qui de sua condicione ei qui dominium eius
vindicabat in iudicio adversabatur, is autem qui dominum sese dicebat adire eum hereditatem imperabat, ut
adquisitio hereditatis per eum celebretur, indignatus est quasi domino ei parere. Dubitatio veteribus exorta est, si
qua poena ei imponitur huiusmodi insolentiae
1 . Veteres in multas retrahuntur sententias, sed nos eorum discordiam sic esse decidendam censemus, ut
distinctio subtilis causae imponatur.
2 . Et si quidem ita scripta est institutio: " illum servum illius heredem instituo" , quia apertissimum est intuitu
domini esse institutionem conscriptam, necesse est omnimodo per competentem iudicem eum compelli adire
quidem hereditatem et eam adquirere, nulli autem ex postfacto subici gravamini, si liber pronuntietur, sed omne
sive lucrum sive damnum ad eum redundare qui in servitutem eum trahebat et denegari ei et adversus eum
omnes hereditarias actiones, nullo ex hoc ei praeiudicio generando.
3 . Sin autem quasi liber institutus est nulla domini vel servi mentione in institutione habita, tunc nullo compelli
modo eum adire hereditatem nec denegari ei liberale iudicium, sed et hereditatem per suum ius decurrere et
liberale iudicium suam expectare sententiam sive agente eo sive pulsato, ut, si quidem servus pronuntietur, tunc
domino suo hereditatem adquirat, sin autem liber, eam adipiscatur, si adire maluerit. * IUST. A. IOHANNI PP.
*<A 531 D. II K. MAI. CONSTANTINOPOLI POST CONSULATUM LAMPADII ET ORESTIS VV. CC.>
6.30.22
Imperator Justinianus . Scimus iam duas esse promulgatas a nostra clementia constitutiones, unam quidem de
his, qui deliberandum pro hereditate sibi delata existimaverunt, aliam autem de improvisis debitis et incertu exitu
per diversas species eis imposito. Sed etiam veterem constitutionem non ignoramus, quam divus gordianus ad
platonem scripsit de militibus, qui per ignorantiam hereditatem adierint, quatenus pro his tantummodo rebus
conveniantur, quas in hereditate defuncti invenerint, ipsorum autem bona a creditoribus hereditariis non
inquietentur: cuius sensus ad unam praefatarum constitutionum a nobis redactus est. Arma etenim magis quam
iura scire milites sacratissimus legislator existimavi
1 . Ex omnibus itaque istis unam legem colligere nobis apparuit esse humanum et non solum milites adiuvare
huiusmodi beneficio, sed etiam ad omnes hoc extendere, non tantum si improvisum emerserit debitum, sed etiam
si onerosam quis inveniat esse quam adierit hereditatem. Ita enim nec satis necessarium deliberationis erit
auxilium, nisi hominibus formidolosis, qui et ea timent, quae nulla digna sunt suspicione
1a . Cum igitur hereditas ad quendam sive ex testamento sive ab intestato fuerit delata, sive ex asse sive ex parte,
si quidem recta via adire maluerit hereditatem et spe certissima hoc fecerit vel sese immiscuerit, ut non postea
eam repudiet, nullo indiget inventario, cum omnibus creditoribus suppositus est, utpote hereditate ei ex sua
voluntate infixa.
1b . Similique modo, si non titubante animo respuendam vel abstinendam esse crediderit hereditatem, ei
apertissime intra trium mensuum spatium, ex quo ei cognitum fuerit scriptum se esse vel vocatum heredem,
renuntiet nullo nec inventario faciendo nec alio circuitu expectando, et sit alienus huiusmodi hereditate, sive
onerosa sive lucrosa sit.
2 . Sin autem dubius est, utrumne admittenda sit nec ne defuncti hereditas, non putet sibi esse necessariam
deliberationem, sed adeat hereditatem vel sese immisceat, omni tamen modo inventarium ab ipso conficiatur, ut
intra triginta dies, post apertas tabulas vel postquam nota ei fuerit apertura tabularum vel delatam sibi ab
intestato hereditatem cognoverit numerandos, exordium capiat inventarium super his rebus, quas defunctus
mortis tempore habebat.
2a . Et hoc inventarium intra alios sexaginta dies modis omnibus impleatur sub praesentia tabulariorum
ceterorumque, qui ad huiusmodi confectionem necessarii sunt.
2b . Subscriptionem tamen supponere heredem necesse est, significantem et quantitatem rerum et quod nulla
malignitate circa eas ab eo facta vel facienda res apud eum remanent, vel si ignarus sit litterarum vel scribere
praepeditur, speciali tabulario ad hoc solum adhibendo, ut pro eo litteras supponat, venerabili signo antea manu
heredis praeposito, testibus videlicet adsumendis, qui heredem cognoscunt et iubenti ei tabularium pro se
subscribere interfuerint.
3 . Sin autem locis, in quibus res hereditariae vel maxima pars earum posita est, heredes abesse contigerit, tunc
eis unius anni spatium a morte testatoris numerandum damus ad huiusmodi inventarii consummationem: sufficit
enim praefatum tempus, etsi longissimo spatio distant, tamen dare eis facultatem inventarii conscribendi vel per
se vel per instructos procuratores in locis ubi res positae sunt mittendos.
4 . Et si praefatam observationem inventarii faciendi solidaverint, et hereditatem sine periculo habeant et legis
falcidiae adversus legatarios utantur beneficio, ut in tantum hereditariis creditoribus teneantur, in quantum res
substantiae ad eos devolutae valeant.
4a . Et eis satisfaciant, qui primi veniant creditores, et, si nihil reliquum est, posteriores venientes repellantur et
nihil ex sua substantia penitus heredes amittant, ne, dum lucrum facere sperant, in damnum incidant. Sed si
320

