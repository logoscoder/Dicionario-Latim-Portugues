Imperator Justinianus . Cum quidam suum pupillum heredem instituit et servo directis verbis libertatem reliquit
et in secundo gradu, in quo pupillarem substitutionem faciebat, ipsum servum sine libertate pupillo suo
substituit, quaerebatur inter prudentes, si ex huiusmodi substitutione heres necessarius pupillo existat.
1 . Causa etenim altercationis ex vetere regula orta est, quia omnibus placuerat hunc servum necessarium
heredem domino fieri, cui in eodem gradu et hereditas et libertas relinquebatur, in praesenti autem non in unum
tam libertas quam substitutio congregata est, sed in alium et alium gradum.
2 . Nobis itaque eandem altercationem decidentibus mirabile visum est, si quis putet ex huiusmodi scrupulositate
impediri testatoris voluntatem, et maxime domini, et existimet non fieri servum heredem necessarium, sed ei
licentiam praestet et libertatem consequi et hereditatem respuere et domini voluntati reclamare: qui si hoc
differre temptaverit, etiam puniendus est. Sit itaque et vivo pupillo liber, quia testator hoc voluit, et mortuo
pupillo necessarius heres, quia et hoc testator voluit * IUST. A. IULIANO PP. *<A 530 D.XV
K.DEC.CONSTANTINOPOLI LAMPADIO ET ORESTE VV.CC.CONSS. >
6.27.5
Imperator Justinianus . Quidam, cum testamentum conderet, duobus heredibus scriptis unum quidem ex parte
instituit, servum autem suum, cuius et nomen addidit, ex reliqua parte sine libertate scripsit heredem et postea
eundem servum alii legavit, vel post institutionem heredis servum per legatum alii adsignavit et tunc heredem
eum sine libertate instituit: et dubitabatur, si huiusmodi legatum vel institutio aliquas vires potest habere et cui
adquiritur legatum vel institutio.
1 . Dubitationis autem materia erat, quod adhuc servum suum constitutum heredem sine libertate scripserat, et
tanta inter veteres exorta est contentio, ut vix possibile sit videri eandem decidere.
1a . Sed antiquitatem quidem haec altercantem relinquendum est. Nobis autem alius modus huiusmodi decisionis
inventus est, quia semper vestigia voluntatis sequimur testatorum
1b . Cum igitur invenimus a nostro iure hoc esse inductum, ut, si quis servum suum tutorem filiis suis reliquerit
sine libertate, ex ipsa tutelae datione praesumatur etiam libertatem ei favore pupillorum imposuisse, quare non
hoc et in hereditate et humanius et favore libertatis inducimus, ut, si quis servum suum scripserit heredem sine
libertate, omnimodo civis Romanus efficiatur?
1c . Quo inducto neque adquisitio neque tam effusus veterum atque inextricabilis tractatus locum habeat. Neque
enim ferendum est supponere quosdam ita esse supinos, ut eundem servum et heredem instituant sine libertate et
item alii per legatum eundem servum adsignent
1d . Sed cum veteres et aliam proposuerunt ambiguitatem dicentes, si quis servum suum in testamento quidem
heredem ex parte sine libertate scripsisset, in codicillis autem libertatem ei reliquisset, si possit institutio valere
et ille tam heres quam liber fieri, ne videatur per codicillos hereditas confirmari, in quibus hereditas dari
secundum veterem regulam non potest: nos in tali dispositione, licet in codicillis fuerit scripta, et libertatem et
hereditatem simul servis per nostram liberalitatem et benignam interpretationem indulgemus, ut gratulentur, cum
non servi remaneant, sed et liberti et heredes efficiantur, cum tanta in eos nostri numinis benivolentia effusa est,
ut, etsi libertas eis neque testamento neque codicillis data est, tamen hereditate servis relicta quasi iniunctam et
libertatem esse videri.
2 . Illo videlicet observando, ut, si legatum vel fideicommissum eis sine libertate relinquatur, maneant in
servitute.
2a . Non tamen ita impii heredes existant, ut liberalitatem testatoris servilis laboris debita remuneratione
defraudare conentur et non derelictum, licet adhuc servis constitutis, donent.
3 . Quae iuris nostri definitio etiam ad aliam speciem dubitatam benigne extendatur. Si quis etenim in principali
testamento servum suum cuidam legaverit, in pupillari autem substitutione eundem servum filio suo sine
libertate substituerit, quaerebatur, sive utilis esset talis substitutio et per servum legatum substitutio post mortem
pupilli legatario adquiritur, sive inutilis est huiusmodi substitutio, quia sine libertate in servum proprium facta est
3a . Melius itaque nobis videtur legatario eum non statim adquiri sancire, sed expectandum esse substitutionis
eventum. Et si quidem pupillo mortuo locus fuerit substitutioni, et liber et heres efficiatur: sin autem substitutio
minime locum habuerit, forsitan pupillo iam in pubertatem perveniente, tunc ad legatarii dominium transeat
3b . Quemadmodum enim veteres, si cum libertate substitutio fuisset, hoc inducebant quatenus in suspenso fiat
libertas et statuliber intellegatur, ita et ex nostra interpretatione et sine adiectione libertatis in substitutione et
liber et heres pupillo existat. * IUST. A. IOHANNI PP. *<A 531 D. II K. MAI. CONSTANTINOPOLI POST
CONSULATUM LAMPADII ET ORESTIS VV. CC.>
6.27.6
Imperator Justinianus . Decisione nostra, quam fecimus sancientes eum, qui a domino suo sine libertate heres
instituitur, videri libertatem accepisse, in propria firmitate durante, si quis servum suum pure quidem heredem
instituit, libertatem autem sub condicione ei donavit, si quidem condicio talis sit, quae in potestate servi posita
est: ille autem eam neglexerit minimeque compleverit, et libertate eum et hereditate sua culpa defraudari. Sin
autem casualis est condicio et ex fortunae insidiis defecerit, tunc humanitatis intuitu libertatem quidem ei
omnimodo competere, hereditatem autem, si quidem solvendo sit, ad alios venire, quos leges vocabant, si non
aliquis fuisset substitutus. Sin autem solvendo non sit, ut necessarius he res constitutus simul et libertatem et
315

