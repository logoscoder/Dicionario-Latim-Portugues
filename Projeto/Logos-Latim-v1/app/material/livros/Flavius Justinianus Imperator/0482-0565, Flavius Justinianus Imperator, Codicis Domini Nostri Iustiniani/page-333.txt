Imperator Gordianus . Quotiens ab omnibus, qui alienatione facta ad fideicommissi petitionem adspirare possint,
venditio celebratur aut quibusdam vendentibus alii consenserint, auctoritas contractus convelli nequaquam
potest. * GORD. A. PAPINIANO. *<A 241 PP. II K. IAN. GORDIANO A. II ET POMPEIANO CONSS.>
6.42.12
Imperator Philippus . Post mortem suam rogatam restituere hereditatem defuncti iudicio et antequam fati munus
impleat posse satisfacere ( id est restituere hereditatem) quarta parte vel retenta vel omissa, si voluerit, explorati
iuris est. * PHILIPP. A. ET PHILIPP. C. RUFINO. *<A 244 PP. ID. OCT. PEREGRINO ET AEMILIANO
CONSS.>
6.42.13
Imperator Philippus . Quotiens principali loco heres institutus testatori succedit, legata seu fideicommissa a
substituto data posci iure non possunt. * PHILIPP. A. ET C. SEMPRONIO. *<A 246 PP. VIII K. MART.
PRAESENTE ET ALBINO CONSS.>
6.42.14
Imperatores Valerianus, Gallienus . Ea, quam frater tuus instituerat, sive quaesita sive non quaesita hereditate
decesserit, cum tamen simpliciter, antequam duodecimum annum aetatis implesset, verbis precativis testamento
facto nonnullos ei voluerit substitutos, nihil prohibet fideicommissum peti vel ab ipsius heredibus, qui bona
intestati tenent.
1 . Tunc enim locum habet, quod regulariter traditur ea quae in testamento relinquuntur, si ex testamento non
adeatur hereditas, non valere, cum verbis relicta directis adiri potuit hereditas, non cum illa ipsa sic data est, ut
esset etiam ab intestato successoribus postulanda.
2 . Quod rescripsimus sequentes adseverationem tuam, quasi scripta heres non fuerit iure adoptata. Alioquin si in
familia relicta heres facta decessit, et consequenter ipsius heredes petitioni fideicommissi respondere coguntur. *
VALER. ET GALLIEN. AA. FALCONI. *<A 255 PP. XIIII K. SEPT. VALERIANO III ET GALLIENO II
AA. C ONSS.>
6.42.15
Imperatores Valerianus, Gallienus . Quamvis simpliciter te ac fratrem tuum aliquis instituerit heredes eiusque
hereditatis commodum pater ex tua fratrisque persona pro portionibus vestris potestatis ratione quaesierit, tamen
quia inferioribus verbis testamenti vos sui iuris facere testator curavit, intellegi potest restituendi hereditatis
commodi fideicommisso patrem obstrictum esse. * VALER. ET GALLIEN. AA. PHILOCRATI. *<A 256 PP.
VI ID. OCT. ROMAE MAXIMO II ET GLABRIONE CONSS.>
6.42.16
Imperatores Carus, Carinus, Numerianus . Cum virum prudentissimum Papinianum respondisse non ignoramus
etiam legata huiusmodi fideicommisso contineri, id est ubi heres rogatus fuerat, quidquid ex hereditate
pervenerit, post mortem restituere, animadvertis etiam praeceptionis compendium testatoris verbis
comprehensum esse.
1 . Sane quoniam in fideicommissis voluntas magis quam verba plerumque intuenda sunt, si quas pro rei veritate
praeterea probationes habes ad commendandam hanc patris voluntatem, quam fuisse adseveras, apud praesidem
experiri non vetaris. * CARUS CARINUS ET NUMER. AAA. ISIDORAE. *<A 283 PP. PRID. ID. NOV.
CARO ET CARINO AA. CONSS.>
6.42.17
Imperatores Diocletianus, Maximianus . Si creditoris voluntas iure subnixa liberari te debito volentis doceri
potest, et antequam sollemniter tibi liberatio a successore praestetur, exceptionem tibi ex voluntate descendentem
competere manifestum est. * DIOCL. ET MAXIM. AA. FORTUNATO. *<A 286 PP. XII K. MAI. MAXIMO II
ET AQUILINO CONSS.>
6.42.18
Imperatores Diocletianus, Maximianus . Cum necessitatem reddendae rationis defunctus remittendam tibi esse
petierit, manifesti iuris est voluntatem defuncti immotam esse debere. * DIOCL. ET MAXIM. AA.
APOLAUSTO. *<A 290 PP. ID. MART. IPSIS IIII ET III AA. CONSS.>
6.42.19
Imperatores Diocletianus, Maximianus . Clari et aperti iuris est in fideicommissis posteriores voluntates esse
firmiores. * DIOCL. ET MAXIM. AA. AMPLIATO. *<A 290 PP.VIII ID.SEPT.IPSIS IIII ET III AA.CONSS.>
6.42.20
Imperatores Diocletianus, Maximianus . Etiam a pupillorum tutoribus velut ab ipsis relicta fideicommissa
debentur. * DIOCL. ET MAXIM. AA. IULIANO. *<A 290 PP.III NON.DEC.IPSIS IIII ET III AA.CONSS.>
6.42.21
Imperatores Diocletianus, Maximianus . Si in persona patris tui, cui te successisse proponis, fideicommissi dies
utiliter cessit, licet tempore quo fuerat datum necdum te natum probetur, uxorem patrui, quem contendis patri tuo
rogatum, si sine liberis decesserit, ab avo relicta restituere, si ei successit, de fideicommisso convenire debes.
Nam si patrui etiam hereditas tibi quaesita est, non de fideicommisso quaerendum, sed hereditas ab ea
vindicanda est * DIOCL. ET MAXIM. AA. ET CC. TIBERIO. *<A 293 D.VI ID.FEBR.AA. CONSS.>
333

