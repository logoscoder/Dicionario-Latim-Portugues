Imperator Alexander Severus . Si vendidit is qui ante pignus accepit, persecutio tibi hypothecaria superesse non
potest.
1 . Cum autem debitor ipsi priori creditori eadem pignora in solutum dederit vel vendiderit, non magis tibi
persecutio adempta est, quam si aliis easdem res debitor venumdedisset: sed ita persequens res obligatas
audieris, si, quod eidem possessori propter praecedentis contractus auctoritatem debitum est, obtuleris. * ALEX.
A. ATHENIONI. *<A 230 PP. V ID. MAI. AGRICOLA ET CLEMENTE CONSS.>
8.19.2
Imperatores Diocletianus, Maximianus . Obligata pignoris iure creditore recte distrahente post debitor emptori
pretium offerens vel creditori quod debuit evincere non potest. * DIOCL. ET MAXIM. AA. ET CC.
ENDEMIAE. *<A 293 S. XVI K. IAN. AA. CONSS.>
8.19.3
Imperatores Diocletianus, Maximianus . Quominus creditor, qui ante pignus accepit, distrahat, non offerendo
secundus priori debitum interpellare non potest. * DIOCL. ET MAXIM. AA. ET CC. THEOPHILO. *<A 294 D.
VI K. APRIL. CC. CONSS.>
8.20.0. Si communis res pignorata sit.
8.20.1
Imperator Antoninus . Frater tuus, sicut vobis invitis portionem vobis competentem obligare non potuit , ita
suam dando obligationem creditori quaesiit. Unde intellegis nullum praeiudicium dominio vestro contractum
eius facere potuisse * ANT. A. VENUSTO. *<A 214 ACCEPTA XIIII K. DEC. MESSALLA ET SABINO
CONSS.>
8.21.0. De praetorio pignore et ut in actionibus etiam debitorum missio praetorii pignoris procedat.
8.21.1
Imperator Justinianus . Si praetorium pignus quicumque iudices dandum alicui perspexerint, non solum super
rebus mobilibus et immobilibus et se moventibus, sed etiam super actionibus quae debitori competunt
praecipimus hoc eis licere decernere. * IUST. A. MENAE PP. *<A 529 D. K. APRIL. CONSTANTINOPOLI
DECIO VC. CONS.>
8.21.2
Imperator Justinianus . Veteris iuris dubitationem decidentes ad duplum genus hypothecarum respeximus, unum
quidem, quod ex conventionibus et pactis hominum nascitur, aliud, quod a iudicibus datur et praetorium
nuncupatur.
1 . Et cum invenimus in conventionalibus pignoribus vel hypothecis non solum tenentem creditorem adiuvari,
sed etiam si ab eo cadat, sive sua culpa sive non sive fortuito casu, humanius esse perspeximus et in praetorio
pignore dare recuperationem creditori, quocumque modo possessionem amittat, sive culpa sua sive non sive
fortuito casu.
2 . Licet enim debuerat incumbere suo pignori, ne aliquam patiatur iacturam, tamen, ne quid amarum in
creditoribus consequatur, benignius causam interpretamur et ei recuperationem donamus. * IUST. A. IULIANO
PP. *<A 530 D. K. AUG. CONSTANTINOPOLI LAMPADIO ET ORESTE VV. CC. CONSS.>
8.22.0. Si in in causa iudicati pignus captum sit.
8.22.1
Imperator Antoninus . Res ob causam iudicati eius iussu, cui ius iubendi fuit, pignoris iure teneri ac distrahi
posse saepe rescriptum est. Nam in vicem iustae obligationis succedit ex causa contractus auctoritas iubentis *
ANT. A. GABINIO. *<A 213 PP. V K. AUG. ROMAE ANTONINO A. IIII ET BALBINO CONSS.>
8.22.2
Imperator Alexander Severus . Cum in causa iudicati aliqua res pignori capitur, per officium eius qui ita decrevit
venumdari solet, non per eum, qui iudicatum fieri postulavit.
1 . Et si alio emptore non existente, vel existente quidem, sed non dignum pretium offerente is cui iudicatus satis
non fecit ad licitationem secundum constituta fuerit admissus, cuiuslibet alterius vice ex officio emere debet. *
ALEX. A. VALERIANO. *<A 223 PP. VI K. MAI. MAXIMO II ET AELIANO CONSS.>
436

