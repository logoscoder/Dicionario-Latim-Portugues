hereditatem, doli mali exceptione, pro qua portione ad eum hereditas pertinet, uti non prohiberis * DIOCL. ET
MAXIM. AA. ET CC. SEPTIMAE. *<A 293 D. III K. IUL. AA. CONSS.>
3.32.15
Imperatores Diocletianus, Maximianus . Quotiens duobus in solidum praedium iure distrahitur, manifesti iuris
est eum, cui priori traditum est, in detinendo dominio esse potiorem.
1 . Si igitur antecedenti tempore possessionem emisse ac pretium exsolvisse apud praesidem provinciae
probaveris, obtentu non datorum instrumentorum expelli te possessione non patietur.
2 . Erit sane in arbitrio tuo pretium quod dedisti cum usuris recipere, ita tamen, ut perceptorum fructuum et
sumptuum ratio habeatur: cum et si ex causa donationis utrique dominium rei vindicetis, eum, cui priori
possessio soli tradita est, haberi potiorem convenit. * DIOCL. ET MAXIM. AA. ET CC. AURELIO
PROCULINO. *<A 293 D. XV K. OCT. AA. CONSS.>
3.32.16
Imperatores Diocletianus, Maximianus . Si in area communi domum aliquis extruxit, hanc vobis communem
iuris fecit ratio. Cuius portionem ab eo, qui bona fide possidens aedificavit, si velis vindicare, sumptus offerre
debes, ne doli mali possis exceptione submoveri * DIOCL. ET MAXIM. AA. ET CC. IANUARIO. *<A 293 D.
ID. NOV. SIRMI AA. CONSS.>
3.32.17
Imperatores Diocletianus, Maximianus . Si fundum vestrum, vobis per denuntiationem admonentibus volentem
ad emptionem accedere, quod distrahentis non fuerit, non recte is contra quem preces funditis comparavit vel
alio modo mala fide contraxit, tam fundum vestrum constitutum probantibus quam fructus, quos eum mala fide
percepisse fuerit probatum, aditus praeses provinciae restitui iubebit. * DIOCL. ET MAXIM. AA. ET CC.
SABINO. *<A 293 D. XII K. DEC. SIRMI AA. CONSS.>
3.32.18
Imperatores Diocletianus, Maximianus . Re tua apud aliquem manente proprietatis error nihil tibi nocere potuit,
nisi alia contra te causa intervenerit. * DIOCL. ET MAXIM. AA. ET CC. CLARO. *<A 293 D. VIIII K. IAN.
AA. CONSS.>
3.32.19
Imperatores Diocletianus, Maximianus . Indicia cetera, quae iure non respuuntur, non minorem probationis quam
instrumenta continent fidem: quo iure, si de proprietate domus ambigis negotiumque integrum est, uti non
prohiberis. * DIOCL. ET MAXIM. AA. ET CC. CALLISTRATO. *<A 293 VIII K. IAN. SIRMI. AA.
CONSS.>
3.32.20
Imperatores Diocletianus, Maximianus . Non servum, quem res tuas detinere adseveras, sed eius dominum de
rebus repetendis conveniendum esse perspicis. * DIOCL. ET MAXIM. AA. ET CC. QUARTILLAE. *<A 294
VI K. MART. CC. CONSS.>
3.32.21
Imperatores Diocletianus, Maximianus . A possidentibus vindicata mancipia, quorum dominium ad vos pertinere
intenditis, si, posteaquam impleveritis intentionem, haec non restituantur, iurisiurandi sollemnitate secuta
condemnatio procedere debet. * DIOCL. ET MAXIM. AA. ET CC. HERODI. *<A 294 D. VI ID. OCT. CC.
CONSS.>
3.32.22
Imperatores Diocletianus, Maximianus . Certum est mala fide possessores omnes fructus solere cum ipsa re
praestare, bona fide vero extantes, post litis autem contestationem universos. * DIOCL. ET MAXIM. AA. ET
CC. DIODOTO. *<A 294 D. III K. NOV. CC. CONSS.>
3.32.23
Imperatores Diocletianus, Maximianus . Si mancipium tuum per vim vel furtum ablatum alii ex nulla iusta causa
distraxerunt, vindicanti tibi dominium solvendi pretii nulla necessitas inrogatur. * DIOCL. ET MAXIM. AA. ET
CC. MAGNIFERO. *<A 294 D. XVI K. DEC. CC. CONSS.>
3.32.24
Imperatores Diocletianus, Maximianus . Nullo iusto titulo praecedente possidentes ratio iuris quaerere prohibet
dominium. Idcirco cum etiam usucapio cesset, intentio dominii non absumitur: unde hoc casu postliminio
reverso citra beneficium actionis rescissoriae directa permanet integra vindicatio * DIOCL. ET MAXIM. AA.
ET CC. IULIANO. *<A 294 D. XVI K. DEC. CC. CONSS.>
3.32.25
Imperatores Diocletianus, Maximianus . Sollemnibus pensionibus rei pro alio satisfacientem non interveniente
venditione solutionis causa minime dominum facit. * DIOCL. ET MAXIM. AA. ET CC. EUGNOMIO. *<A 294
D. XVI K. DEC. NICOMEDIAE CC. CONSS.>
3.32.26
139

