1.29.3
Imperator Zeno . Eos, qui ultra statutos officii magisteriae per orientem potestatis militant, civilium quoque
iudicum sententiis super quolibet negotio subiacere: ipsis quin etiam statutis in tributariis collationibus civilium
quoque iudicum dispositionibus procul dubio parituris. * ZENO A. SEBASTIANO PP. *<A 476-485>
1.29.4
Imperator Anastasius . Milites de locis, in quibus consistunt, ad alia loca sine speciali nostrae serenitatis
auctoritate nullatenus transferri praecipimus, nec eorum expensae in locis, in quibus consistunt, minuantur. Sed
si forte quaedam urguens et necessaria causa emerserit, utilitati ac securitati publicae tam amplissimam
praetorianam praefecturam quam tuam sedem sine ulla procrastinatione prospicere protinus oportet et
suggestiones ad nostras aures destinare, indicantes tam loca, de quibus milites transferendi sunt, quam ea, ad
quae pervenire eos oportet, nominaque fortissimorum numerorum, in quibus idem milites referuntur, nec non
quantitatem annonarum et ante omnia causam, ob quam idem milites transferendi sunt, ut post talem
suggestionem a nostra auctoritate competentia procedant. * ANASTAS. A. IOHANNI MAG. MIL. PER
ILLYRICUM. *<A XXX >
1.29.5
Imperator Justinianus . Cum propitia divinitate Romanum nobis sit delatum imperium, sollicita cura cauta
diligentia pertractantes perspeximus oportere etiam partibus Armeniae et Ponto Polemoniaco et gentibus
proprium magistrum militum per hanc legem constituere, tuamque magnitudinem, quae nobis ex ante gestis
optime commendata est, idoneam ad talem fore dignitatem confidentes elegimus certasque provincias, id est
Magnam Armeniam, quae interior dicebatur, et gentes (Anzetenam videlicet, Ingilenam, Asthianenam,
Sophenam, Sophanenam, in qua est Martyropolis, Balabitenam) et primam et secundam Armeniam et Pontum
Polemoniacum tuae curae cum suis ducibus commisimus, comite Armeniae penitus sublato, certosque
subdidimus numeros, non m odo quos in praesenti novos constituimus, sed etiam de praesentalibus et
orientalibus et aliis agminibus segregatos, non tamen quantitatem eorum agminum minuentes: sed quia plures eis
addidimus sine rei publicae gravamine et sine augmento sumptuum, aliquantos subtraximus, ita tamen, ut et post
hanc subtractionem ampliores remanserint, quam usque ad nostra felicia fuerant tempora. * IUST. A. ZETAE
VIRO ILLUSTRI MAG. MIL. PER ARMENIAM ET PONTUM POLEMONIACUM ET GENTES.*<A XXX
>
1.30.0. De officio quaestoris.
1.30.1
Imperator Theodosius . Totius minoris laterculi curam scias ad tuae sublimitatis sollicitudinem pertinere, ita ut
tuo arbitratu ex scrinio memoriae totius minoris laterculi dignitates, hoc est praepositurae omnes, tribunatus et
praefecturae castrorum iuxta consuetudinem priscam clementiae meae auctoritate deinceps mittantur. *
THEODOS. A. SALLUSTIO QUAEST. *<A 424 D. VI K. MAI. CONSTANTINOPOLI VICTORE CONS.>
1.30.2
Imperator Theodosius . Omnes minoris laterculi dignitates, quae sub cura quidem ac sollicitudine viri illustris
quaestoris esse antea videbantur, postea vero vel universae vel mediae ad magistrorum militum potestatem
dispositionemque transierant, placuit nunc clementiae meae vetusti temporis more renovato ad prisca deinceps
iura revocare. * THEODOS. A. HELIONI COM. ET MAG. OFF. *<A 424 D. III K. MAI. SUPRA SCRIPTO
CONS.>
1.30.3
Imperator Anastasius . Officia et condiciones, quae pertinent ad viros devotos in sacro scrinio memoriae
militantes, nemini liceat sub quacumque occasione sine ulla divinae subscriptionis liberalitate peragere: eo,
quicumque in hoc fuerit postea facinore convictus, publicatione bonorum suorum multando, officio quoque
rectoris provinciae, in qua non adlegato super gerenda sollicitudine sacro rescripto aliquis ausus fuerit eandem
curam sibimet usurpare, trium librarum auri dispendio feriendo. * ANASTAS. A. EUSEBIO MAG. OFF. *<A
492 D. K. MART. CONSTANTINOPOLI ANASTASIO A. ET RUFO CONSS.>
1.31.0. De officio magistri officiorum.
1.31.1
Imperator Constantius . Privilegiis dudum scholae vestrae indultis integris reservatis, ad ducenam etiam et
centenam et biarchiam nemo suffragio, nisi labore unusquisque perveniat, principatum vero adipiscatur matricula
decurrente, ita ut ad curas agendas et cursum illi exeant, quos ordo militiae vocat et laborum.
56

