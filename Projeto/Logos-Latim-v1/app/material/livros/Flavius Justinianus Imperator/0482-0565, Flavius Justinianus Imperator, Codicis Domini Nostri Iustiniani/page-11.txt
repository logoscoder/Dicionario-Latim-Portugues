urbana seu rustica, res postremo immobiles aut in his praediis colonos vel mancipia constituta aut annonas
civiles cuiuscumque suprema vel superstitis voluntate ad religiosam ecclesiam devolutas sub cuiuscumque
alienationis specie ad quamcumque transferre personam, sed ea praedia dividere quidem, colere augere et
ampliare nec ulli isdem praediis audere cedere.
1. Verum sive testamento quocumque iure facto seu codicillo vel sola nuncupatione, legato sive fideicommisso,
aut mortis causa aut alio quocumque ultimo arbitrio aut certe inter viventes habita largitate sive contractu
venditionis sive donationis aut alio quocumque titulo quisque ad praefatam venerabilem ecclesiam patrimonium
suum partemve certam patrimonii in fundis praediis seu domibus vel annonis mancipiis et colonis eorumque
peculiis voluerit pertinere, inconcussa ea omnia sine ulla penitus imminutione conservent scientes nulla sibi
occasione vel tempore ad vicissitudinem beneficii colorati vel gratiae referendae, donandi vel certe volentibus
emere alienandi aliquam facultatem permissam, nec si omnes cum religioso episcopo et oeconomo clerici in
earum possessionum alienatione consentiant.
2. Ea enim, quae ad beatissimae ecclesiae iura pertinent vel posthac forte pervenerint, tamquam ipsam
sacrosanctam et religiosam ecclesiam intacta convenit venerabiliter custodiri, ut, sicut ipsa religionis et fidei
mater perpetua est, ita eius patrimonium iugiter servetur illaesum.
3. Sane, si haec nostrae perennitatis statuta audaci spiritu et mente sacrilega quisquam oeconomorum vel
hominum temeranda crediderit, ipse quidem, qui protervo ausu ecclesiastica praedia donationis vel emptionis seu
commutationis aut cuiuscumque contractus alterius nomine nisi eo quo nunc statuimus adquirere vel habere
temptaverit, omnem huiusmodi fructum propriae temeritatis amittat: et pretia quidem et munera, quae eius rei
gratia data fuerint oeconomo seu aliis quibuscumque personis, ecclesiae lucris et commodis adquirantur.
4 . Praedia autem et in his omnia constituta ab ipsis clericis et temporalibus oeconomis cum fructibus seu
pensionibus et accessionibus totius medii temporis vindicentur, ut tamquam penitus a nullo empta vel vendita
teneantur, quia ea, quae contra leges fiunt, pro infectis habenda sunt.
5. Oeconumus autem, qui hoc fecerit, immo fieri passus fuerit vel in quacumque prorsus huiusmodi venditione
seu donatione vel commutatione nisi ea quam praesenti lege concedimus, postremo in quacumque alienatione
consenserit, commissa sibi oeconomatus administratione privetur deque bonis eius quodcumque exinde
incommodum ecclesiae contigerit reformetur heredesque eius et successores ac posteri super hoc facto sive
consensu competenti ab ecclesiasticis actione pulsentur:
6 . His tabellionibus, qui huiusmodi contractuum vetitorum ausi fuerint instrumenta conscribere, irrevocabilis
exilii animadversione plectendis:
7 . His quoque iudicibus vel ius gestorum habentibus, qui huiusmodi donationum vel contractuum gesta
confecerint, dignitatis propriae et bonorum omnium spoliatione damnandis.
8 . Sane ne omnis religiosis oeconomis provisionis commodae via et occasio venerandis ecclesiis profutura
videatur exclusa, id, quod utile plerumque iudicatur, cautelae observatione necessario procedere concedimus.
9. Si quando igitur vir religiosus oeconomus huius regiae urbis ecclesiae perspexerit expedire, ut desideranti
cuiquam certarum possessionum atque praediorum, urbanorum scilicet sive rusticorum, ad ius ecclesiasticum
pertinentium temporaria usus fructus possessio pro ipsius petitione praestetur, tunc eius temporis, quod inter
utrosque convenerit, sive in diem vitae suae ab eo qui desiderat postuletur, pacta cum eo qui hoc elegerit ineat
oeconumus atque conscribat, per quae et tempus, intra quod hoc praestari placuerit, statuatur et manifestum sit,
quid quacumque acceperit ad vicem huius beneficii gratia, praestando quidem ecclesiastici praedii pro tempore
usu fructu, post statutum autem tempus et placitum temporum redituum proprietate ad ius et dominium
ecclesiasticum recurrente firmit er: ita scilicet, ut sive completo spatio, quod inter eos fuerit constitutum, seu
mortis suae tempore, si hoc quoque convenerit, is, qui possessionem ecclesiasticam et certorum redituum usum
fructum habendi gratia pacto interveniente susceperit, non minus quam alterius tantae quantitatis, quantae
acceperat reditus, cum ipso praediorum dominio et rebus immobilibus eorumque colonis et mancipiis ecclesiae
derelinquat.
10. Nisi enim hac condicione pacta inita fuerint, ea quoque decernimus non valere, sed possessionem
ecclesiasticam tamquam nullo iure transcriptam in ipsius iure ac dominio permanere et ab ecclesiasticis sive
oeconomis decernimus vindicari. * LEO ET ANTHEM. AA. ARMASIO PP. *<A 470 D.
CONSTANTINOPOLI IORDANE ET SEVERO CONSS.>
1.2.15
[Here there is a Greek text. Sorry, it is not yet in the Library.]
1.2.16
Imperator Zeno . Decernimus, ut antiquatis ac infirmatis funditus, quae contra ipsum orthodoxae religionis deum
quodammodo facta sunt, in integrum restituantur universa et ad suum ordinem revocentur, quae ante
profectionem nostrae mansuetudinis de orthodoxae religionis fide et sanctissimarum ecclesiarum et martyriorum
statu firmiter obtinebant: his, quae contra haec tempore tyrannidis innovata sunt tam contra venerabiles ecclesias,
quarum sacerdotium gerit beatissimus ac religiosissimus episcopus patriarcha nostrae pietatis pater acacius,
quam ceteras, quae per diversas provincias collocatae sunt, nec non et reverentissimos earum antistites seu de
iure sacerdotalium creationum seu de expulsione cuiusquam episcopi a quolibet illis temporibus facta seu de
11

