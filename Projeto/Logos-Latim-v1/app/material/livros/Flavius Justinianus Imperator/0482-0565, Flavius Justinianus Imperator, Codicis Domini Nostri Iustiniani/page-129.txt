Imperatores Severus, Antoninus . Quamvis de inofficioso testamento acturum te bonorum possessionem
accepisse proponas, tamen scriptis heredibus auferre possessionem incivile est. * SEV. ET ANT. AA.
LUCRETIO. *<A 196 D. IIII K. DEC. DEXTRO II ET PRISCO CONSS.>
3.28.3
Imperatores Severus, Antoninus . Si mater filiis duobus institutis tertio post testamentum suscepto, cum mutare
idem testamentum potuisset, hoc facere neglexisset, merito utpote non iustis rationibus neglectus de inofficioso
querellam instituere poterat.
1 . Sed cum eam in puerperio vita cessisse proponas, repentini casus iniquitas per coniecturam maternae pietatis
emendanda est. Quare filio tuo, cui nihil praeter maternum fatum imputari potest, perinde virilem portionem
tribuendam esse censemus, ac si omnes filios heredes instituisset
2 . Sin autem heredes scripti extranei erant, tunc de inofficioso testamento actionem instituere non prohibetur. *
SEV. ET ANT. AA. IANUARIO. *<A 197 PP. VIII K. IUL. LATERANO ET RUFINO CONSS.>
3.28.4
Imperatores Severus, Antoninus . Cum ex causa fideicommissi secundum decretum praetoris in libertate morati
sitis, filios etiam susceperitis, quamvis postea domini vestri testamentum inofficiosum sit pronuntiatum agente
filio, non est aequum fieri vobis libertatis quaestionem. * IDEM AA. SOTERICHO ET ALIIS. *<A 208 PP. VI
ID. MART. ANTONINO III ET GETA II CONSS.>
3.28.5
Imperator Antoninus . Si pater tuus post litem contestatam vel postquam propositum habuisset inofficiosum
fratris testamentum dicere te herede relicto decessit, causam coeptam vel quocumque modo illi placitam exsequi
non prohiberis. * ANT. A. AELIO. *<A 211 PP. PRID. NON. OCT. GENTIANO ET BASSO CONSS.>
3.28.6
Imperator Antoninus . Cum quaeritur, an filii de inofficioso patris testamento possint dicere, si quartam bonorum
mortis tempore testator reliquit, inspicitur. * ANT. A. INGENUO. *<A 212 PP. VII K. IUL. ROMAE DUOBUS
ASPRIS CONSS.>
3.28.7
Imperator Antoninus . Neptem defuncti actione de inofficioso testamento, quamvis pater eius emancipatus fuerat
defunctus, experiri posse ignorare non debes. * ANT. A. SECUNDINO. *<A 215 PP. VI K. IUL. ROMAE
LAETO II ET CEREALE CONSS.>
3.28.8
Imperator Antoninus . Parentibus arbitrium dividendae hereditatis inter liberos adimendum non est, dum non
minus, qui pietatis sibi conscius est, partis quae intestato defuncto potuit ad eum pertinere quarta ex iudicio
parentis obtineat.
1 . Qui autem agnovit iudicium defuncti eo, quod debitum paternum pro hereditaria parte persolvit vel alio
legitimo modo, etiamsi minus quam ei debebatur relictum est, si is maior viginti quinque annis est, accusare ut
inofficiosam voluntatem patris quam probavit non potest. * ANT. A. FLORENTINO. *<A 223 PP. VII ID.
FEBR. MAXIMO II ET AELIANO CONSS.>
3.28.9
Imperator Antoninus . De inofficioso testamento militis vel iure militare vel civile facto vel centurionis vel
tribuni numeri nec filios posse queri ius certum est. * ANT. A. ROMANAE. *<A 223 PP. ID. MAI. MAXIMO
II ET AELIANO CONSS.>
3.28.10
Imperator Antoninus . Si heredum quintiani, quem patrem tuum esse dicis, adversus quos de inofficioso
testamento acturus eras, iure successionis bona ad fiscum pertinent, vel ipsius quintiani bona utpote vacantia
fiscus tenet, causam apud procuratorem meum agere potes. * ANT. A. QUINTILIANO. *<A 223 PP. II ID.
AUG. MAXIMO II ET AELIANO CONSS.>
3.28.11
Imperator Antoninus . In harenam non damnato, sed sua sponte harenario constituto legitimae successiones
integrae sunt, sicuti civitas et libertas manet. Sed si testamentum parens eius fecit, neque de inofficioso
testamento accusatio neque bonorum possessio ei competit: nam talem filium merito quis indignum sua
successione iudicat, nisi et ipse similis condicionis est * ANT. A. INGENUO. *<A 224 PP. IIII K. IAN.
IULIANO ET CRISPINO CONSS.>
3.28.12
Imperator Antoninus . Si pater puellae, cuius vos curatores esse dicitis, filio ex semisse, ipsa autem ex triente et
uxore ex reliquo sextante scriptis heredibus, fidei filiorum commisit, ut, si quis eorum intra viginti quinque
annos aetatis decederet, superstitibus portionem suam restitueret, praeterea uxori, ut id, quod ex causa hereditatis
ad eam pervenisset, filiis post mortem suam restitueret, fideicommisit, calumniosam inofficiosi actionem
adversus iustum iudicium testatoris instituere non debetis, cum ex huiusmodi fideicommissaria restitutione tam
matris quam fratris eius portio ad eam poterat pervenire. * ANT. A. LICINIANO ET DIOGENIANO. *<A 229
PP. NON. DEC. ALEXANDRO A. III ET DIONE CONSS.>
129

