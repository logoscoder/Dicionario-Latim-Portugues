curator optimae atque integrae opinionis nominetur. Sin vero non talis persona sit, etiam solo viro gloriosissimo
praefecto urbis praesidente hoc procedat
6a . Et si quidem curator substantiam idoneam possidet et sufficientem ad fidem gubernationis, et sine aliqua
satisdatione nominationem eius procedere: sin autem non talis eius census inveniatur, tunc et fideiussio in
quantum possibile est ab eo exploretur.
6b . Creatione quidem omnimodo sacris scripturis propositis in omni causa celebranda, ipso autem curatore,
cuiuscumque vel substantiae vel dignitatis est, praefatum sacramentum pro utiliter rebus gerendis praestante et
inventarium publice conscribente, quatenus possint undique res furiosi utiliter gubernari.
6c . In provinciis vero his omnibus observandis, ut apud praesidem cuiuscumque provinciae et virum
religiosissimum episcopum civitatis nec non tres primates memorata creatio procedat, eadem observatione et pro
iureiurando et pro inventario et satisdatione et hypotheca rerum curatoris modis omnibus adhibenda.
7 . Tali itaque ordinatione in curatore furiosi disposita, si quid postea ad furiosum pervenerit sive ex hereditate
vel successione vel legato vel fideicommisso vel alio quocumque modo, hoc furioso accedat et hoc cum alia eius
substantia manibus curatoris tradatur, inventario etiam super his rebus scilicet faciendo: et sub eius cura
constituatur, quatenus, si quidem resipuerit furiosus et adquisitionem admiserit, ipsi restituatur.
8 . Sin autem in furore diem suum obierit vel in suam sanitatem perveniens eam repudiaverit, si quidem
successio est, ad eos referatur, volentes tamen, id est vel substitutum vel ab intestato heredes vel ad nostrum
aerarium: eo scilicet observando, ut hi veniant ad successionem, qui mortis tempore furiosi propinquiores
existant ei ad cuius bona vocabantur, si non in medio erat furiosus, omni satisdatione vel cautione, quam per
inextricabilem circuitum veteris iuris auctores induxerunt, radicitus excisa:
9 . Legatis autem procul dubio vel fideicommissis ceterisque adquisitionibus furioso adquirendis et substantiae
eius adgregandis: sin autem ipse resipuerit et noluerit ea admittere et aperte haec respuerit vel heres eius hoc
fecerit, a substantia eius ilico separandis, quasi nec fuerant ab initio ad eum devoluta, et legitimum tramitem
ambulantibus, substantiam furiosi neque praegravantibus neque adiuvantibus.
10 . Sin autem curator furiosi secundum nostram legem nominatus decesserit, sub eodem modo eademque
observatione alius creabitur: quemadmodum et, si suspectus reperiatur, alter subrogatur. Quod etiam veteribus
legibus placuit
11 . Haec autem omnia, quae de creationibus curatorum cum per novam definitionem introducta sunt, futuris
casibus imponantur et neque antea facti curatores removeantur neque aliquid novum eis accedat, sed antiquo
ordine statuti in antiquos quantum ad creationem permaneant terminos: cautione videlicet vel satisdatione, quae
antiquitus fuerat introducta, super postea venientibus ad furiosos successionibus minime praestanda. * IUST. A.
IULIANO PP. *<A 530 D.K.SEPT CONSTANTINOPOLI LAMPADIO ET ORESTE VV. CC. CONSS.>
5.71.0. De praediis vel aliis rebus minorum sine decreto non alienandis vel obligandis.
5.71.1
Imperator Antoninus . Venditio quidem praedii, quod iure pignoris vel in causa iudicati captum et distractum est,
ad senatus consultum, quod de alienandis praediis pupillorum vel adulescentium auctore praetore vel praeside
provinciae factum est, non pertinet.
1 . Sed si etiam nunc in ea aetate es, cui subveniri solet, aditus competens iudex, an te in integrum restituere
debeat, praesente diversa parte causa cognita dispiciet. * ANT. A. MUCIANO. *<A 212 PP.XIII
K.DEC.DUOBUS ASPRIS CONSS.>
5.71.2
Imperator Gordianus . Non est vobis necessaria in integrum restitutio, si tutores vel curatores vestri
possessionem, licet pignori nexam, vendiderunt.
1 . Quod si creditores id fecerint, ita demum iuxta formam edicti beneficium tibi impertietur, si fraudulenter
venditione, participante consilium emptore, damnum tibi inflictum esse doceatur. * GORD. A. CLEARCHO ET
APHRODISIO. *<A 239 PP. III K. FEBR. GORDIANO A. ET AVIOLA CONSS.>
5.71.3
Imperatores Valerianus, Gallienus . Cum emancipatis vobis praedium adquisitum foret, alienari a patre
eodemque curatore sine praesidis auctoritate non potuit, maxime si, tamquam suum esset, non tamquam pupillare
vendiderit, illibataque vobis persecutio eius manet. * VALER. ET GALLIEN. AA. THEODOSIANO ET ALIIS.
*<A 258 PP. III NON. IAN. TUSCO ET BASSO CONSS.>
5.71.4
Imperatores Valerianus, Gallienus . Non solum per venditionem rustica praedia vel suburbana pupilli vel
adulescentes alienare prohibentur, sed neque transactionis ratione neque permutatione et multo magis donatione
nec alio quoquo modo ea transferre e dominio suo possunt.
281

