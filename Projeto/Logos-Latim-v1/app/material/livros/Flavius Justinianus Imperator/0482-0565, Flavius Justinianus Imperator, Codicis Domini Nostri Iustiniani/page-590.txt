1 . Sciant vero memorati iudices nihil sibi ex privatae rei canone vel ex eo, quod ex isdem titulis contigerit, ad
necessitates alias transferendum, nisi malint gravissima severitate eorum licentiam coerceri. * ARCAD. ET
HONOR. AA. MESSALAE PP. *<A 399 D. XVI K. IUN. MEDIOLANI THEODORO CONS.>
11.66.0. De fundis rei privatae et saltibus divinae domus.
11.66.1
Imperatores Constantius, Constans . Universi cognoscant has possessiones quas de fisco nostro comparaverunt
seu comparant, nullo a nobis iure retrahi, sed propria firmitate possessas etiam ad posteros suos dominii perpetui
durabilitate dimitti. * CONSTANTIUS ET CONSTANS AA. EDICTUM AD HELIOPOLITANOS. *<A 341 D.
PRID. ID. FEBR.ANTIOCHIAE MARCELLINO ET PROBINO CONSS.>
11.66.2
Imperatores Valentinianus, Valens . Ii, quos commoditas privatae rei praediorum ad ea postulanda sollicitat,
adeant tuae dicationis officium et modum suae deliberationis indicent per libellos certumque habeant pro
unaquaque villa, cum eo onere vel forma cui nunc habetur obnoxia ad novi domini iura migraverit, ut, si quid
adiecerit sumptus cura sollertia, quidquid mancipiorum vel pecoris adcreverit, capitationis aut canonis augmenta
non patiatur, sed solis dominis heredibusque dominorum sit cessura felicitas.
1 . Si quis autem in annis singulis non solverit debitum, ex re ipsius, quod in reliquis remansisse claruerit, sine
aliquibus dependere cogetur indutiis.
2 . Sane si quem postea minus idoneum factum esse constabit nec ita ut expedit rationem reddere pensionis, res,
quas ex nostris rebus acceperat, ad alium idoneum iure quo sanximus transferentur: nec tamen decoctoris
cuiusque reliquis qui novus accedit onerari. * VALENTIN. ET VALENS AA. AD FLORIANUM COM. RER.
PRIVAT. *<A XXX >
11.66.3
Imperatores Gratianus, Valentinianus, Theodosius . Quicumque possessionem rei privatae nostrae acceptam suo
nomine vel iure perpetuo vel titulo conductionis ei crediderit esse tradendam, qui pensare utilitatem patrimonii
nostri solvendo non valeat, is pro eo quem succedaneum subrogavit perpetuae solutioni statuatur obnoxius. *
GRAT. VALENTIN. ET THEODOS. AAA. AD HESPERIUM PROCONS. AFRICAE.*<A 376?>
11.66.4
Imperatores Gratianus, Valentinianus, Theodosius . Universi fundi templorum ad rationalium rei privatae
sollicitudinem curamque pertineant atque ab his anniversariis solutionibus postulatis peculiari, ut semper fuit,
studio defendantur. * GRAT. VALENTIN. ET THEODOS. AAA. AD NEBRIDIUM COM. RER. PRIVAT.*<A
382-384 >
11.66.5
Imperatores Gratianus, Valentinianus, Theodosius, Arcadius . Usus aquae, quae fundorum nostrorum utilitatibus
serviebat, plurimorum dicitur usurpatione sublatus, idque procuratorum coniventia vel dissimulatione
perfectum , ut agrorum fertilitas destituta nullos fructus cultoribus praestet.
1 . Quia igitur satis iniustum est statum florentis ante patrimonii aridae sitis molestia fatigari, ad meatus pristinos
universum aquae modum temporis praescriptione submota praecipimus revocari. * GRAT. VALENTIN. ET
THEODOS. ET ARCAD. AAAA. AD NEBRIDIUM COM. RER. PRIVAT.*<A 383-384 >
11.66.6
Imperatores Arcadius, Honorius . Eum, qui curiae vel collegio vel burgis ceterisque corporibus per triginta annos
sine interpellatione servierit, res dominica vel intentio privata non inquietabit, si colonatus vel inquilinatus
quaestionem movere temptaverit: sed in curia vel in corpore, in quo servierit, remaneat. * ARCAD. ET HONOR.
AA. VINCENTIO PP. GALLIARUM. *<A 400 D. III K. IUL. MEDIOLANI STILICHONE ET AURELIANO
CONSS.>
11.66.7
Imperatores Theodosius, Valentinianus . Nemo dempto canone ad comparationem dominicae possessionis
accedat.
1 . Quod si quis in posterum ad interdictum contractum accesserit, eum volumus pretia perdere fundos reddere
fructus redhibere perpetuo nec expensarum vel melioratae rei fructuum exactioni compensationem opponere nec
temporis sibimet contra nostra commoda praescriptione, excepto vetustatis auxilio, blandiri.
2 . Palatinum etiam officium, si quoquo modo contractus eiusmodi fuerit celebratus vel si talem petitionem
instruxerit, quinquaginta pondo auri poenae nomine inferre privato nostrae mansuetudinis aerario.
3 . Nulla liberalitate nostrae clementiae, nulla sanctione contra tanta rei privatae commoda valitura, licet
adnotatio vel divina pragmatica sit, quae contra vetita canonem vendere concedit vel poenam palatino remittit
officio. * THEODOS. ET VALENTIN. AA. AD EUDOXIUM COM. RER. PRIVAT. *<A 440 D. XIII K. IUN.
CONSTANTINOPOLI ANATOLIO VC. CONS.>
590

