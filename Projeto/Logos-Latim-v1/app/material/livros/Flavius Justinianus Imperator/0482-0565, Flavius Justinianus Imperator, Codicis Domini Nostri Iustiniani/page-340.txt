1a . In supra dictis autem casibus fideicommissorum servandorum satisdationem cessare iubemus, si non
specialiter eandem satisdationem testator exigi disposuerit et cum pater vel mater secundis existimant nuptiis non
abstinendum: in his etenim duobus casibus, id est cum testator specialiter satisdari voluerit vel cum secundis se
pater vel mater matrimoniis iunxerint, necesse est, ut eadem satisdatio pro legum ordine praebeatur.
2 . Sin autem is, qui fideicommissaria restitutione gravatus est, uno filio superstite vel nepote ex filio seu ex filia
nato, vel pronepote vel postumo relicto decesserit, non videtur extitisse condicio et ideo deficit fideicommissi
petitio.
3 . Illud etiam admonemus ea, quae de falcidiae portione non per reditus, sed per ipsas res hereditarias retinenda
et de satisdatione fideicommissorum ( sicut supra dictum est) concedenda diximus, non ulterius quam in his
personis et casibus, quorum superius mentio facta est, oportere produci. * ZENO A. DIOSCURE PP. *<A 489
PP.K.SEPT.CONSTANTINOPOLI EUSEBIO CONS.>
6.49.7
Imperator Justinianus . Sancimus licentiam esse etiam soli tutori recte fieri fideicommissi nomine universitatis
restitutionem, quod pupillo relictum est, et sine onere fideiussionis, ubi tamen pupillus fari non possit vel abesse
noscitur, ne, dum nimia subtilitate circa res utimur pupillares, ipsa subtilitas ad perniciem eorum revertatur.
1 . Idemque iuris esse oportet, et si furioso fideicommissaria debeatur hereditas, ut restitutio curatori eius soli,
nomine scilicet furiosi, celebretur. Quis enim sensus, quae vox certa furioso esse intellegitur, cum in utroque
casu restituentes plenissimam consequantur ex nostra lege securitatem.
1a . Hoc eodem observando, et si ipsi pupilli vel furiosi restitutione gravati sunt.
1b . Cum autem aliquis hereditatem restituere iussus est et dolo malo vel post litem contestatam vel antea sese
contumaciter celaverit, vel si suppositus fideicommissariae restitutioni, antequam restitueret hereditatem, ab hac
luce subtractus est nullo herede vel successore existente, vel si fideicommissarius, cui restituta est ex Trebelliano
hereditas, alii per fideicommissum restituere iussus fuerit res hereditarias: quemadmodum actionum translatio
celebretur in tribus istis casibus, apud veteres dubitabatur: et Domitius Ulpianus constituendum esse super his
putavit.
1c . Sancimus itaque, ut, sive per contumaciam afuerit is, cui restitutio imposita est, sive morte praeventus nullo
relicto successore fuerit, sive a primo fideicommissario in secundum translatio celebrari iussa est, ipso iure utiles
actiones transferantur. * IUST. A. IOHANNI PP. *<A 530 D.X K.NOV.CONSTANTINOPOLI LAMPADIO
ET ORESTE VV.CC.CONSS.>
6.49.8
Imperator Justinianus . Quidam testamento condito iussit heredem omnem hereditatem quam ei dereliquit alii
restituere, speciale autem fideicommissum alteri adscripsit. Et quaerebatur, specialis fideicommissarius id quod
ei derelictum est a quo consequi debeat, utrumne ab herede, ut post retentionem eius alias res universitatis
fideicommissarius accipiat, an una cum aliis rebus oporteat et hoc generali fideicommissario adgregari, ut ipse
speciali fideicommissario hoc tradat, sive in rebus sive in pecuniis sit fideicommissum.
1 . Sancimus itaque totam quidem substantiam secundum senatus consulti Trebelliani auctoritatem restitui
generali fideicommissario, illum autem speciali fideicommissario id quod ei derelictum est dependere. * IUST.
A. IOHANNI PP. *<A 532 D.XV K.NOV.CONSTANT INOPOLI POST CONSULATUM LAMPADII ET
ORESTIS VV.CC.ANNO SECUNDO.>
6.50.0. Ad legem Falcidiam.
6.50.1
Imperatores Severus, Antoninus . Scire debes omissa Falcidia, quo pleniorem fidem portionis restituendae
exhiberes, non videri plus debito solutum esse. * SEV. ET ANT. AA. PRISCO. *<A 197 PP.III
ID.MAI.LATERANO ET RUFINO CONSS.>
6.50.2
Imperatores Severus, Antoninus . Falcidiae rationem adversus omnes pro modo legatorum et fideicommissorum
locum habere certi et explorati iuris est. * SEV. ET ANT. AA SANCTIANO. *<A 197 PP.K.IUL.LATERANO
ET RUFINO CONSS.>
6.50.3
Imperator Alexander Severus . Etiamsi tacitum fideicommissum heredem administrasse apparuerit, legata tamen
seu fideicommissa, quae testamento relicta sunt, praestanda esse ambigi non oportet, ad eum videlicet modum,
quem lex Falcidia patiatur, cum quartam, quae aufertur heredi, qui contra legem fidem suam obtulit, legatariis
proficere non placuit. * ALEX. A. HERMAGORAE. *<A 222 PP.ID.OCT.ALEXANDRO A. CONS.>
6.50.4
Imperator Alexander Severus . Et in legatis principi datis legem Falcidiam locum habere merito divo Hadriano
placuit. * ALEX. A. PHILETIANO. *<A 222 PP.V K.IAN.ALEXANDRO A.CONS.>
340

