Imperatores Diocletianus, Maximianus . Successores legata vel fideicommissa, si aes alienum hereditarium
defuncti substantiae fines occupaverit, Falcidiae legis iussio peti, item Trebelliani senatus consulti praeceptum
exigi non concedit. * DIOCL. ET MAXIM. AA. ET CC.DIOMEDI. *<A 294 S.XVI K.FEBR.SIRMI
CC.CONSS.>
6.50.17
Imperatores Diocletianus, Maximianus . A coheredibus relicta legata, quatenus modus lege Falcidia praestitutus
patitur, posse petere certissimi iuris est. * DIOCL. ET MAXIM. AA. ET CC. GAIO. *<A 294 SUPPOSITA V
K.NOV.ANCHIALI CC. CONSS.>
6.50.18
Imperator Justinianus . Si quis quadringentorum forte solidorum habens substantiam iusserit heredem non aliter
adire hereditatem, nisi prius trecentos octuaginta solidos cuidam persolvat vel aliam quantitatem, quae diminuere
Falcidiae rationem potest, sancimus heredem, si adierit, legis Falcidiae beneficio sustentatum repleri quidem
quod ad Falcidiam deest, et prius eo dato vel retento ( sive una datio est, quae celebrari disposita fuerit, sive in
multas dividitur personas) praefatae legis immutilatum habere beneficium.
1 . Si enim, cum mortis causa donatio procedat et haec modum legis Falcidiae excedat , heres post aditionem
repetit eam pecuniam, quae ultra modum Falcidiae corporaliter quidem data est, lege autem in patrimonio
testatoris permansit, quare non in praesenti casu et viventibus et morientibus providemus, et eorum ultima elogia
conservantes et commodum hereditarium non minuentes? * IUST. A. IOHANNI PP. *<A 531
D.K.NOV.CONSTANTINOPOLI POST CONSULATUM LAMPADII ET ORESTIS VV.CC.>
6.50.19
Imperator Justinianus . Cum certum sit heredem, qui plenam fidem testatori exhibet, in solidum legata
dependentem non posse postea rationem legis praetendentem Falcidiae repetitione uti, quia videtur voluntatem
testatoris sequi, iubemus hoc simili modo firmum haberi, et si cautionem super integra legatorum solutione
fecerit: quod veteribus legibus in ambiguitatem deductum est. In utroque etenim casu, id est sive solverit sive
super hoc cautionem fecerit, aequitatis ratio similia suadere videtur * IUST. A. IOHANNI PP. *<A 532 D.XV
K.NOV.CONSTANTINOPOLI POST CONSULATUM LAMPADII ET ORESTIS VV.CC.ANNO
SECUNDO.>

6.51.0. De caducis tollendis.
6.51.1
Imperator Justinianus . Et nomen et materiam caducorum ex bellis ortam et auctam civilibus, quae in se populus
Romanus movebat, necessarium duximus, patres conscripti, in pacificis nostri imperii temporibus ab orbe
Romano recludere, ut, quod belli calamitas introduxit, hoc pacis lenitas sopiret.
1 . Et quemadmodum in multis capitulis lex papia ab anterioribus principibus emendata fuit et per desuetudinem
abolita, ita et a nobis circa caducorum observationem invidiosum suum amittat vigorem, qui et ipsis
prudentissimis viris displicuit, multas invenientibus vias, per quas caducum ne fieret.
1a . Sed et ipsis testamentorum conditoribus sic gravissima caducorum observatio visa est, ut et substitutiones
introducerent, ne fiant caduca et, si facta sint, apud certas personas recurrere disponerent, vias recludentes, quas
lex Papia posuit in caducis: quod et nos fieri concedimus.
1b . Et cum lex Papia ius antiquum, quod ante eam in omnibus simpliciter versabatur, suis machinationibus et
angustiis circumcludens solis parentibus et liberis testatoris usque ad tertium gradum, si scripti fuerant heredes,
suum imponere iugum erubuit antiquum intactum eis conservans, nos omnibus nostris subiectis sine differentia
personarum concedimus.
1c . Cum igitur materiam et exordium caducorum lex Papia ab aditionibus, quae circa defunctorum hereditates
procedebant, sumpsit et ideo non a morte testatoris, sed ab apertura tabularum dies cedere legatorum senatus
consulta, quae circa legem Papiam introducta sunt, concesserunt, ut, quod in medio deficiat, hoc caducum fiat,
primum hoc corrigentes et antiquum statum revocantes sancimus omnes habere licentiam a morte testatoris adire
hereditates similique modo legatorum vel fideicommissorum pure vel in diem relictorum diem a morte testatoris
cedere.
2 . Et cum triplici modo ea, quae in ultimis elogiis relinquuntur, contingebat deficere, consentaneum est et
tempora eorum et nomina manifeste exponere, ut, quod vel tollitur vel reformatur, non sit incognitum.
2a . Ea enim vel his relinquebantur, qui in rerum natura tunc temporis, cum condebantur extrema elogia, non
fuerant, forte hoc ignorantibus testatoribus, et ea pro non scripto esse leges existimabant: vel vivo testatore is,
qui aliquid ex testamento habuit, post testamentum ab hac luce subtrahebatur, vel ipsum relictum expirabat, forte
quadam condicione, sub qua relictum erat, deficiente, quod veteres appellabant in causa caduci: vel mortuo iam
testatore hoc quod relictum est deficiebat, quod aperta voce caducum nuncupabatur.
342

