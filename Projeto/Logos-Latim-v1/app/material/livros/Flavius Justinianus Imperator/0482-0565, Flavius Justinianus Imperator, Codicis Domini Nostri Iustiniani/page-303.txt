aliqua furoris rabie constrictus se praecipitem dedit, eiusque innocentia liquidis probationibus commendari potest
a te, adscitae mortis obtentu postremum eius iudicium convelli non debet.
1 . Quod si futurae poenae metu voluntaria morte supplicium antevenit, ratam voluntatem eius conservari leges
vetant. * DIOCL. ET MAXIM. AA. ET CC. VIATORI ET PONTIAE. *<A 290 PP.K.DEC.IPSIS IIII ET III
AA. CONSS.>
6.22.3
Imperatores Diocletianus, Maximianus . Senium quidem aetatis vel aegritudinem corporis sinceritatem mentis
tenentibus testamenti factionem certum est non auferre.
1 . Filiam autem, quae in potestate eius est, testamentum facere non posse indubitati iuris est. * DIOCL. ET
MAXIM. AA. ET CC. LICINIO. *<A 294 S.IIII NON.APRIL.SIRMI CC. CONSS.>
6.22.4
Imperatores Diocletianus, Maximianus . Si frater patruelis tuus ante quartum decimum aetatis annum suae
decessit, cum facere non potuit testamentum, nihil ex eius postremo recte postulatur iudicio.
1 . Nam si hanc aetatem egressus, licet vigoris necdum emersissent vestigia, suum ordinavit sollemniter
iudicium, hoc convellere frustra conaris. * DIOCL. ET MAXIM. AA. ET CC. RHODONI. *<A 294 S. III ID.
NOV. PANTICHI CC. CONSS.>
6.22.5
Imperator Constantius . Eunuchis liceat facere testamentum, componere postremas exemplo omnium voluntates,
conscribere codicillos salva testamentorum observantia. * CONSTANTIUS A. AD RUFINUM PP. *<A 352 D.
V K. MART. SIRMI CONSTANTIO A. V ET CONSTANTIO C. CONSS.>
6.22.6
Imperator Constantius . Si quis imperatorem forte heredem instituerit, habeat mutandi iudicii facultatem , et
quemcumque voluerit secundum leges in testamento suo heredem scribendi. * CONSTANTIUS A. AD
VOLUSIANUM PU. *<A 355 D. XII K. MART. MEDIOLANI ARBITIONE ET LOLLIANO CONSS.>
6.22.7
Imperatores Valentinianus, Valens, Gratianus . Cum heredes instituuntur imperator seu augusta, ius commune
cum ceteris habeant: quod et in codicillis vel fideicommissariis epistulis iure scriptis observandum erit. Et sicuti
priscis legibus cautum est, imperatori quoque vel Augustae testamentum facere liceat et mutare * VALENTIN.
VALENS ET GRAT. AAA. AD MAXIMUM. *<A 371 D. VII ID. AUG. CONTIONACI GRATIANO A. II ET
PROBO CONSS.>
6.22.8
Imperator Justinus . Hac consultissima lege sancimus, ut carentes oculis seu morbo vel ita nati per
nuncupationem suae condant moderamina voluntatis, praesentibus septem testibus, quos aliis quoque testamentis
interesse iuris est, tabulario etiam: ut cunctis ibidem collectis primum ad se convocatos omnes, ut sine scriptis
testentur, edoceat, deinde exprimat nomina specialiter heredum et dignitates singulorum et indicia, ne sola
nominum commemoratio quicquam ambiguitatis pariat, et ex quanta parte vel ex quotis unciis in successionem
admitti debeant et quod unumquemque legatarium seu fideicommissarium adsequi velit: omnia denique palam
edicat, quae ultimarum capit dispositionum series lege concessa.
1 . Quibus omnibus ex ordine peroratis uno eodemque loco et tempore, sed et tabularii manu conscriptis sub
obtentu septem ( ut dictum est) testium et eorundem testium manu subscriptis, dehinc consignatis tam ab isdem
testibus quam a tabulario, plenum obtinebit robur testantis arbitrium.
1a . Quae in eundem modum erunt observanda, quamvis non heredes instituere, sed legata solum vel
fideicommissa et in summa quae codicillis habentur congrua duxerit ordinanda.
1b . ( 1) at cum humana fragilitas mortis praecipue cogitatione turbata minus memoria possit res plures consequi,
patebit eis licentia voluntatem suam sive in testamenti vel in codicilli tenore compositam cui velint scribendam
credere, ut in eodem postea collocatis testibus et tabulario, re etiam ( ut dictum est) patefacta, cuius causa
convocati sunt, et chartula prometur, quam susceptam testatori recitabit tabularius simul et testibus, ut, ubi tenor
eorum cunctis innotuerit, elogium ipse suum profiteatur agnoscere et ex animi sui quae lecta sunt disposuisse
sententia, et in fine subscriptio sequatur testium nec non omnium signacula tam testium ( prout dictum est) quam
tabularii.
2 . Sed quia tabulariorum copia non in omnibus locis datur quaerentibus, iubemus, ubi tabularius reperiri non
possit, octavum adhiberi testem, ut, quod tabulario pro supra dicto modo commisimus, id per octavum testem
effectum capiat: libera potestate concedenda suas voluntates in praedictum modum ordinantibus chartulam ita
subscriptam, ita denique consignatam, ut antelatae formae declarant, cui velint ex testibus custodiendam
mandare. Sic fieri namque confidimus, ut non recipiat se tantum in caecis testandi licentia, sed ne locum quidem
ullum relinquat insidiis tot oculis spectata, tot insinuata sensibus, tot insuper in tuto locata manibus * IUSTINUS
A. DEMOSTHENI P P. *<A 521 D. K. IUN. CONSTANTINOPOLI IUSTINIANO ET VALERIO CONSS.>
6.22.9
303

