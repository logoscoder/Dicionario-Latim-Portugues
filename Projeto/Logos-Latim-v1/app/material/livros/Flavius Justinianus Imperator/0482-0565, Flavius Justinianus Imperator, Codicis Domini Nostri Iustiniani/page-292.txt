6.3.8
Imperator Alexander Severus . Si tuis nummis emptus es ab eo a quo manumissus es, nec operas ei debes neque
puniri ab eo utpote ingratus potes: patronum tamen tuum esse negari non oportet. * ALEX. A. AUGUSTINO.
*<A 224 D. III ID. SEPT. IULIANO ET CRISPINO CONSS.>
6.3.9
Imperator Alexander Severus . Libertae tuae ducendo eam uxorem dignitatem auxisti, et ideo non est cogenda
operas tibi praestare, cum possis legis beneficio contentus esse, quod invito te iuste non possit alii nubere. *
ALEX. A. LAETORIO. *<A 225 D. X K. MART. FUSCO ET DEXTRO CONSS.>
6.3.10
Imperator Alexander Severus . Titius si, cum testamentum faceret, servo suo libertatem cum condicione hac
dedit: " gaium servum meum a die mortis meae annis tribus peractis manumitti volo, ita ut praestet heredibus
meis, sicut me vivo praestabat", et cum idem servus testatori diurnum quiddam praestabat et post mortem eius
usque ad diem praestandae libertatis etiam heredibus praestiterat, manifestum est, quod adeptus libertatem ad
eandem praestationem compelli non possit. * ALEX. A. HERCULIANO. *<A 225 D. VII ID. AUG. FUSCO ET
DEXTRO CONSS.>
6.3.11
Imperator Gordianus . Quod ex liberta muliere nascitur, ingenuum est.
1 . Is autem, qui libertate sua nubenti commodavit adsensum, quamvis operas ab ea exigere non possit, iura
patronatus non amittit. * GORD. A. AFRICANO. *<A 238 PP.III NON.AUG.PIO ET PONTIANO CONSS.>
6.3.12
Imperatores Diocletianus, Maximianus . Qui manumittuntur, liberum ubi voluerint commorandi arbitrium habent
nec a patronorum filiis, quibus solam reverentiam debent, ad serviendi necessitatem redigi possunt, nisi ingrati
probentur, cum neque cum patrono habitare libertos iura compellunt. * DIOCL. ET MAXIM. AA. ET CC.
VENERIAE. *<A 293 S.VIIII K.IUN.IPSIS AA.CONSS.>
6.3.13
Imperatores Valentinianus, Valens, Gratianus . In redhibitione operarum maneat poena eum, qui alienum
libertum recipiendum esse duxerit. * VALENTIN. VALENS ET GRAT. AAA. AD PROBUM PP. *<A 371
D.III ID.IUL.GRATIANO A.II ET PROBO CONSS.>
6.4.0. De bonis libertorum et de iure patronatus.
6.4.1
Imperatores Severus, Antoninus . Multum interest, utrum quis suis nummis emptus ac manumissus sit ab
emptore, an a domino suo data pecunia mereatur libertatem. Priore enim casu ad contra tabulas admitti patronum
non placet, posteriore omnia iura patronatus retinet
1 . Et ideo cum sabiniani patroni filii, qui plenum ius habuit, ut hostis publici bona fisco vindicata sunt,
secundum ea, quae divo pertinaci placuerunt et nos secuti sumus, in iura libertorum eius fiscus noster successit. *
SEV. ET ANT. AA. SECUNDAE. *<A 210 PP. V NON. IUL. FAUSTINO ET RUFINO CONSS.>
6.4.2
Imperatores Valentinianus, Valens . Si liberti coniventibus patronis consortium cum ancillis colonisve nostris
elegerint, sciant illi se deinceps commoda patronatus amissuros. * VALENTIN. ET VALENS AA. AD
FLORIANUM COM. RER. PRIVAT. *<A 367 D.III ID.OCT.TREVERIS LUPICINO ET IOVINO
VV.CC.CONSS.>
6.4.3
Imperator Justinianus . Si quis patronum in posterum huiusmodi narrationem conceperit vel in libertatibus, quae
inter vivos actitantur, vel in his, quae ex testamento vel codicillis scriptis vel sine scriptis habitis proficiscuntur,
ut liberti eorum a iure patronatus liberentur, antiqua interpretatione semota non dubitet etiam patronatus ius ex
sola tali verborum conceptione libertis esse remittendum nec successionibus quae ab intestato descendunt, quas
veteres et post huiusmodi actus servari in libertorum bonis decreverunt, a nobis patronis integris reservandis.
1 . Sed quemadmodum in natalium restitutione omne ius tollitur patronatus, ita et in huiusmodi verbis eandem
esse vim observandam omnes non ignorent.
2 . Idem que iuris est, si inter vivos manumissione imposita in ultimis voluntatibus concessio data fuerit
patronatus: ita tamen, ut in omnibus natalium restitutiones, ex quibus paene solis ingenuitas mera libertis
competit, tam obtineant quam in nostra re publica polleant, cum nobis cordi est ingenuis magis hominibus quam
libertis eam frequentari.
3 . Reverentia tamen, quae a libertis debetur, et iure, quod adversus ingratos libertos patronis competit, integris
reservandis, et si per verborum conceptionem secundum a nobis inductum modum ius patronatus fuerit amissum,
cum etiam haec ingenuitatis praemio tolluntur, quam paene sola natalium restitutio inducit.
292

