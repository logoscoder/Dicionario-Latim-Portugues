10.35.0. Quando et quibus debetur quarta pars ex bonis decurionum et de modo distributionis eorum.
10.35.1
Imperatores Theodosius, Valentinianus . Si decurionum consortio sit alienus qui curiali successit, competentis
eidem iuris ( sive ex asse sive ex parte heres sit bonorumve possessor) partem quartam iure optimo a curia peti
decernimus.
* THEODOS.
ET VALENTIN.
AA. FLORENTIO PP. *<A 428 D.V
ID.IUN.CONSTANTINOPOLI FELICE ET TAURO CONSS.>
10.35.2
Imperator Zeno . Meminimus nuper emissa lege divali portionem quartam de facultatibus curialium fati munus
implentium, ex qualibet novissima voluntate vel ab intestato etiam ad quemcumque praeterquam si ad filios
curiales deferantur, curiarum deputasse corporibus. Sed multi tamquam corrumpendi totius patrimonii occasione
captata uniuscuiusque rei sibi particulam vindicando adeo totas dilacerant facultates, ut, dum participibus
relictarum opum nocere cupiant, sua quoque iura praecipitent
1 . Quorum nimiam licentiam provida dispositione frenantes ipsis quidem curialibus occupandi sua auctoritate
res mortui copiam denegamus: heres autem, ad quem ab intestato vel ex postrema voluntate directis vel
fideicommissariis verbis decurrit hereditas, omne patrimonium quod relictum est in partes quattuor dividi
procuret, ut, rebus totis in sortitum casumque deductis vel curiae quadrantis vel heredi vel fideicommissario per
universitatem dodrantis electio ex sortis felicitate contingat.
1a . Ita scilicet et praefati successores et curia promiscui rerum dominii liberabuntur incommodo. Naturale
quippe vitium est neglegi, quod communiter possidetur, utque se nihil habere, qui non totum habeat, arbitretur,
denique suam quoque partem corrumpi patiatur, dum invidet alienae
2 . Sed ubi quarta pars bonorum mortui curiae debet offerri, immobiles quidem res, quae nec latere facile possunt
nec quicquam si divulgentur officiunt, sub adspectu etiam curialium aestimari dividique concedimus: mobiles
autem res vel se moventes vel instrumenta, vel si quid etiam in huiusmodi iure consistat, in medium proferri
divulgarique non patimur, sed iuratis successoribus, cum apud se diligenter aestimaverint, quae quantique sint
pretii facultates, credi oportere decernimus. Quid enim tam durum tamque inhumanum est, quam publicatione
pompaque rerum familiarium et paupertatis detegi vilitatem et invidiae patere divitias
3 . In exigendis vero debitis, si pretium, quod pro quarta parte actionum curiae competit, successores praestare
noluerint, cautionibus iurata fide prolatis in medium unusquisque a debitoribus convenientem sibi exigat
portionem: eque diverso aes alienum, si cui defunctus fuerat obligatus, tam idem successores quam curia pro sua
sorte restituere compellentur.
4 . Quod si saepe dicti successores sacramentum sibi crediderint excusandum, tum vero ad similitudinem rerum
immobilium diligentior curialibus omnium rerum indago praebebitur, scilicet ut universis mortui facultatibus in
aperto propositis vel aestimatio rerum vel divisio sub praesentia curialium celebretur.
5 . In omnibus autem casibus, ubi quarta pars curiae competit, transactiones interpositas firmas illibatasque
manere decernimus.
6 . Ad filiorum vero curialium vel nepotum ac pronepotum, scilicet decurionum, similitudinem, ad quos integras
opes pervenire censuimus, filiam quin etiam neptem proneptemve principali eiusdem civitatis, unde pater avus
vel proavus oritur, nuptam rerum vel ab intestato vel ex dispositione ultimae voluntatis quaesitarum integrum
nullaque parte minutum dominium habere sancimus.
7 . Quod si post parentum obitum inveniantur innuptae vel viduae, in impuberibus quidem post transactam
pubertatem, in aliis vero, quae pubertatem excesserint, vel etiam in viduis post mortem parentis triennium
dumtaxat volumus expectari, ut interim quarta portio suspensa aut apud eam, si in matrimonio curialis eiusdem
civitatis fuerit collocata, perpetuo iure permaneat vel, si intra id temporis alienum eadem curia sortiatur maritum
penitusve nupta non fuerit, memorata pars totius substantiae curiae cum triennii tam urbanorum quam rusticorum
praediorum dumtaxat fructibus addicatur: ita tamen, ut sacramenti tam de quantitate quam de aestimatione rerum
mobilium deque actionibus inferendis excipiendisve, sicut in extraneis personis dictum est, ratio conservetur.
8 . Sed et si mater mortui vel avia tempore, quo filius neposve moritur, in coniugio eiusdem civitatis curialis
inventa fuerit, ne ipsas quidem patimur quartae portionis subire iacturam.
9 . Extraneum quin etiam heredem propinquitatis quidem iure discretum, curiae tamen eiusdem civitatis
obnoxium supra dictae portionis dispendio liberamus. * ZENO A. APOLLONIO PP. *<A 443 D.VIII
ID.MART.CONSTANTINOPOLI POST CONSULATUM DIOSCURI ET EUDOXII VV.CC.>
10.35.3
Imperator Justinianus . Si quis curialibus muniis obnoxius, uno forte vel pluribus filiis vel filiabus derelictis, filio
quidem vel filiis suae substantiae partem minimam dereliquerit , eam tamen, quae excludere eos de inofficiosi
querella potest, aliis autem suam substantiam dereliquit, ut ex hac patrimonii distributione ad filium quidem vel
filios curiales minima pars substantiae remaneat, totum autem curiale munus masculis immineat, sive filii sive
nepotes sint vel pronepotes, curiali tamen condicioni obnoxii: sancimus huiusmodi iniquitatem resecari et non
537

