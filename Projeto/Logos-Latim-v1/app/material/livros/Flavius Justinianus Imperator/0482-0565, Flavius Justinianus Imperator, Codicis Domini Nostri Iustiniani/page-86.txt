2.8.1
Imperator Antoninus . Cum te fisci causam agitasse proponas, quamvis te salarium percepisse neges, tamen
placitis adquiesce. Eos enim, qui causam fisci egissent, prohibitum est adversus fiscum patrocinium praestare. *
ANT. A. CLAUDIO. *<A 213 PP. XIII K. IAN. ANTONINO A. IIII ET BALBINO CONSS.>
2.8.2
Imperatores valer., gallien. . Potes auctoribus nobis adversus fiscum quoque patrocinium exhibere privatis, dum
eam scilicet causam, quam tu, cum fisci advocatus fueras, forte tractasti, suscipere declines. * VALER. ET
GALLIEN. AA. FREQUENTI. *<A 254 PP. VI K. MART. VALERIANO II ET GALLIENO AA. CONSS.>
2.8.3
Imperator Constantinus . Fisci advocatus poenam metuens caveat, ne fiscalia commoda occultet neve nullo
negotio existente fisci nomine privatis audeat calumnias commovere. * CONST. A. AELIANO PROCONS.
AFRICAE. *<A 313 D. VI ID. NOV. TREVIRIS CONSTANTINO A. III ET LICINIO C. III CONSS.>
2.8.4
Imperatores Gratianus, Valentinianus, Theodosius . Rationales privatae rei causis vel sacri aerarii praesidentes
examen praesente fisci advocato suscipiant. * GRAT. VALENTIN. ET THEODOS. AAA. AD AMMIANUM
COM. RER. P *<A 383 PP. XVII K. IAN. MEROBAUDE II ET SATURNINO CONSS.>
2.9.0. De errore advocatorum vel libellos seu preces concipientium.
2.9.1
Imperator Alexander Severus . Ea, quae advocati praesentibus his quorum causae aguntur adlegant, perinde
habenda sunt, ac si ab ipsis dominis litium proferantur. * ALEX. A. AURELIAE. *<A 227 PP. K. MART.
ALBINO ET MAXIMO CONSS.>
2.9.2
Imperator Gordianus . Errores eorum, qui desideria ( id est preces) scribunt, veritati praeiudicium adferre non
posse manifestum est. Et ideo si condemnationem, cuius mentionem libello insertam esse proponis, manifeste
probare potes non intercessisse, adlegationes tuas laedi non oportere is, qui super negotio disceptaturus est, non
ignorat. * GORD. A. ROGATO MIL. *<A 238 PP. X K. IUL. PIO ET PONTIANO CONSS.>
2.9.3
Imperatores Diocletianus, Maximianus . Sententiis finita negotia rescriptis revocari non oportet. Nec enim quae
constituta sunt, ut advocatorum error litigatoribus non noceat, tibi etiam opitulari possunt, cum te praesentem
neque causae palam ex continenti, id est triduo proximo, contradixisse neque post sententiam appellationis
remedio, si tibi haec displicebat, usam proponas. * DIOCL. ET MAXIMIN. AA. ET CC ULPIAE. *<A 294 D.
VI K. SEPT. VIMINACII CC. CONSS.>
2.10.0. Ut quae desunt advocationi partium iudex suppleat.
2.10.1
Imperatores Diocletianus, Maximianus . Non dubitandum est iudici, si quid a litigatoribus vel ab his qui negotiis
adsistunt minus fuerit dictum, id supplere et proferre, quod sciat legibus et iuri publico convenire. * DIOCL. ET
MAXIM. AA. AD HONORATUM. *<A 290 S. XVI K. MART. DIOCLETIANO IIII ET MAXIMIANO III
AA. CONSS.>
2.11.0. De causis, ex quibus infamia alicui inrogatur.
2.11.1
Imperatores Severus, Antoninus . Infamiae detrimentum minime tibi adfertur ob id solum, quod in carcerem
coniectus es vel vincula tibi iussu legitimi iudicis iniecta sunt. * SEV. ET ANT. AA. MANILIO. *<PP. SINE
DIE ET CONSULE.>
2.11.2
Imperatores Severus, Antoninus . Neque furti neque vi bonorum raptorum neque peculatus damnatus intellegi
potest, qui, cum plus debiti nomine tributorum exegisset, in duplum a praeside condemnatus est. * SEV. ET
ANT. AA. VERENNIO. *<A 197 PP. V ID. IAN. LATERANO ET RUFINO CONSS.>
86

