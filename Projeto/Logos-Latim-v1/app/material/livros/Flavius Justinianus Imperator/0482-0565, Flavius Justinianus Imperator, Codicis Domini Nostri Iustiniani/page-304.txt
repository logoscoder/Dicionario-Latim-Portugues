Imperator Justinianus . Furiosum in suis indutiis ultimum condere elogium posse, licet ab antiquis dubitabatur,
tamen et retro principibus et nobis placuit: nunc autem hoc decidendum est, quod simili modo antiquos animos
movit, si coepto testamento furor eum invasit.
1 . Sancimus itaque tale testamentum hominis, qui in ipso actu testamenti adversa valetudine tentus est, pro
nihilo esse. Sin vero voluerit in dilucidis intervallis aliquod condere testamentum vel ultimam voluntatem et hoc
sana mente et inceperit facere et consummaverit nullo tali morbo interveniente, stare testamentum sive
quamcumque ultimam voluntatem censemus, si et alia omnia accesserint, quae in huiusmodi actibus legitima
observatio sequitur * IUST. A. IULIANO PP. *<A 530 D. K. SEPT. CONSTANTINOPOLI LAMPADIO ET
ORESTE VV. CC. CONSS.>
6.22.10
Imperator Justinianus . Discretis surdo et muto, quia non semper huiusmodi vitia sibi concurrunt, sancimus, si
quis utroque morbo simul laborat, id est ut neque audire neque loqui possit, et hoc ex ipsa natura habeat, neque
testamentum facere neque codicillos neque fideicommissum relinquere neque mortis causa donationem celebrare
concedatur nec libertatem sive vindicta sive alio modo imponere: eidem legi tam masculos quam feminas
oboedire imperantes.
1 . Ubi autem et in huiusmodi vitiis non naturalis sive masculo sive feminae accedit calamitas, sed morbus
postea superveniens et vocem abstulit et aures conclusit, si ponamus huiusmodi personam litteras scientem,
omnia, quae priori interdiximus, haec ei sua manu scribenti permittimus.
2 . ( 1) sin autem infortunium discretum est, quod ita raro contingit, et surdis, licet naturaliter huiusmodi sensus
variatus est, tamen omnia facere et in testamentis et in codicillis et in mortis causa donationibus et in libertatibus
et in aliis omnibus permittimus.
3 . Si enim vox articulata ei a natura concessa est, nihil prohibet eum omnia quae voluit facere, quia scimus
quosdam iuris peritos et hoc subtilius cogitasse et nullum esse exposuisse, qui penitus non exaudit, si quis supra
cerebrum illius loquatur, secundum quod iuventio celso placuit.
4 . In eo autem, cui morbus superveniens auditum tantummodo abstulit, nec dubitari potest, quin possit omnia
sine aliquo obstaculo facere.
5 . Sin vero aures quidem apertae sint et vocem recipientes, lingua autem penitus praepedita, licet a veteribus
auctoribus saepius de hoc variatum est, attamen si et hunc peritum litterarum esse proponamus, nihil prohibet et
eum scribentem omnia facere, sive naturaliter sive per interventum morbi huiusmodi infortunium ei accessit.
6 . Nullo discrimine neque in masculis neque in feminis in omni ista constitutione servando. * IUST. A.
IULIANO PP. *<A 531 D. X K. MART. CONSTANTINOPOLI POST CONSULATUM LAMPADII ET
ORESTIS VV. CC.>
6.22.11
Imperator Justinianus . Nemo ex lege, quam nuper promulgavimus, in rebus, quae parentibus adquiri non
possunt, existimet aliquid esse innovandum, et permissum fuisse filiis familias cuiuscumque gradus vel sexus
testamenta facere, sive sine patris consensu bona possideant secundum nostrae legis distinctionem, sive cum
eorum voluntate.
1 . Nullo etenim modo hoc eis permittimus, sed antiqua lex per omnia conservetur, quae filiis familias nisi in
casibus certis testamenta facere nullo concedit modo, et in his personis, quae huiusmodi facultatem habere iam
concessae sunt. * IUST. A. IOHANNI PP. *<A 531 D. IIII K. AUG. CONSTANTINOPOLI POST
CONSULATUM LAMPADII ET ORESTIS VV. CC.>
6.22.12
Imperator Justinianus . Omnes omnino, quibus quasi castrensia peculia habere ex legibus concessum est, habeant
licentiam in ea tantummodo ultimas voluntates condere secundum nostrae constitutionis tenorem, quae talibus
testamentis de inofficiosi querella immunitatem praestavit. * IUST. A. IOHANNI PP. *<A 531 D. K. SEPT.
CONSTANTINOPOLI POST CONSULATUM LAMPADII ET ORESTIS VV. CC.>
6.23.0. De testamentis: quemadmodum testamenta ordinantur.
6.23.1
Imperator Hadrianus . Testes servi an liberi fuerunt, non oportet in hac causa tractari, cum eo tempore, quo
testamentum signabatur, omnium consensu liberorum loco habiti sunt nec quisquam eis usque adhuc status
controversiam moverit. * HADR. A. CATONIO VERO. *< SINE DIE ET CONSS.>
6.23.2
Imperator Alexander Severus . Publicati semel testamenti fides, quamvis ipsa materia, in qua primum a testatore
scriptum relictum fuit, casu qui probatur intercidit, nihilo minus valet. * ALEX. A. EXPEDITO. *<A 225 PP. K.
IUN. FUSCO II ET DEXTRO CONSS.>
6.23.3
304

