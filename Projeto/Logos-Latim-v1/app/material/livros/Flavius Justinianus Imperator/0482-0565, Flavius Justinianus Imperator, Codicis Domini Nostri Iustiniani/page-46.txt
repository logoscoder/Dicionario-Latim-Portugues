1.19.0. De precibus imperatori offerendis et de quibus rebus supplicare liceat vel non.
1.19.1
Imperatores Diocletianus, Maximianus . Licet servilis condicio deferendae precis facile capax non sit, tamen
admissi sceleris atrocitas et laudabilis fidei exemplum super vindicanda caede domini tui hortamento fuit, ut
praefecto praetorio iuxta adnotationis nostrae decretum demandaremus (quem adire cura), ut auditis his, quae in
libello contulisti, et reos investigare et severissimam vindictam iuxta legum censuram exigere curet. * DIOCL.
ET MAXIM. AA.FIRMINAE. *<A 290 D. VIII ID OCT. DIOCLETIANO IIII ET MAXIMIANO III AA.
CONSS.>
1.19.2
Imperator Constantinus . Quotiens rescripto nostro moratoria praescriptio remittitur, aditus supplicandi pandatur.
Quod autem totius negotii cognitionem tollit et vires principalis negotii exhaurit, sine gravi partis alterius
dispendio convelli non potest. Nec praescriptionis igitur peremptoriae relaxatio petatur. * CONSTANT. A.
SEVERO PU. *<A 325 D. X K. IUN. NICAEAE PAULINO ET IULIANO CONSS.>
1.19.3
Imperator Constantinus . Nec damnosa fisco nec iuri contraria postulari oportet. * CONST. A. AD POP. *<A
329 PP. VIII K. OCT. ROMAE CONSTANTINO A. VIII ET CONSTANTIO C. IIII CONSS.>
1.19.4
Imperatores Gratianus, Valentinianus, Theodosius . Universa rescripta, quae in debitorum causis super
praestandis dilationibus promulgantur, non aliter valeant, nisi fideiussio idonea super solutione debiti praebeatur.
* GRAT. VALENTIN. ET THEODOS. AAA. FLORO PP. *<A 382 D. VIII K. MART. CONSTANTINOPOLI
ANTONIO ET SYAGRIO CONSS.>
1.19.5
Imperatores Valentinianus, Valens . Si quis adversus praefectorum praetorio sententias duxerit supplicandum
victusque fuerit denuo, nullam habebit licentiam iterum super eadem causa supplicandi. * VALENTIN. ET
VALENS AA. AD VOLUSIANUM PP. *<A 365 D. XV K. OCT. ROMAE VALENTINIANO ET VALENTE
AA. CONSS.>
1.19.6
Imperatores Honorius, Theodosius . Universis simul hanc observantiam remittimus, ut, a quocumque liberae
condicionis constituto vel servo supplicante impetratum fuerit rescriptum, minime requiratur, per quem preces
oblatae sunt. * HONOR. ET THEODOS. AA. ISIDORO PU. *<A 410 D. II NON. SEPT.
CONSTANTINOPOLI VARANE CONS.>
1.19.7
Imperatores Theodosius, Valentinianus . Rescripta contra ius elicita ab omnibus iudicibus praecipimus refutari,
nisi forte aliquid est, quod non laedat alium et prosit petenti vel crimen supplicanti indulgeat. * THEODOS. ET
VALENTIN. AA. AD SENATUM. *<A 426 D. VIII ID. NOV. RAVENNAE THEODOSIO XII ET
VALENTINIANO II AA. CONSS.>
1.19.8
Imperatores Theodosius, Valentinianus . Instrumentorum exempla non prosit precibus adiunxisse, sed necesse sit
eorum in supplicatione vim exprimi, ut responsuro principi vera precatio rem aperiat cognoscendam, solis, cum
necessitas exegerit, verbis precibus inserendis, quorum de sensu inter partes ita dubitari contigerit, ut etiam
merito nostrum expectetur iudicium. * THEODOS. ET VALENTIN. AA. FLORENTIO PP. *<A 429 D. VI K.
APRIL. CONSTANTINOPOLI FLORENTIO ET DIONYSIO CONSS.>
1.20.0. Quando libellus principi datus litis contestationem facit.
1.20.1
Imperatores Arcadius, Honorius . Dubium non est contestationem intellegi etiam, si nostrae fuerint tranquillitati
preces oblatae, easque adversus heredem quoque eius in quem porrectae sunt vel ab herede eius qui meruerit
exerceri. * ARCAD. ET HONOR. AA. REMIGIO PRAEF. AUGUSTALI. *<A 396 D. XII K. APRIL.
CONSTANTINOPOLI ARCADIO IIII ET HONORIO III AA. CONSS.>
1.20.2
Imperator Justinianus . Temporales actiones, quae per oblationem precum et ad eas rescriptiones perpetuantur,
definire necessarium esse duximus, ne quis putet ad alias etiam, quae certis taxantur temporibus, hoc pertinere.
Sciant igitur omnes eas tantummodo per oblationes precum et ad eas rescripta perpetuari, quae a praetore
46

