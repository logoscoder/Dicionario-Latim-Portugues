Imperator Justinianus . Quas gratias aut quas laudes domino deo nostro Ihesu Christo exhibere debeamus, nec
mens nostra potest concipere nec lingua proferre.
1. Multas quidem et antea a deo meruimus largitates et innumerabilia circa nos eius beneficia confitemur, pro
quibus nihil dignum nos egisse cognoscimus: prae omnibus tamen hoc, quod nunc deus omnipotens per nos pro
sua laude et pro suo nomine demonstrare dignatus est, excedit omnia mirabilia opera, quae in saeculo
contigerunt, ut Africa per nos tam brevi tempore reciperet libertatem, ante centum et quinque annos a vvandalis
captivata, qui animarum fuerant simul hostes et corporum.
2. Nam animas quidem diversa tormenta atque supplicia non ferentes rebaptizando ad suam perfidiam
transferebant: corpora vero liberis natalibus clara iugo barbarico durissime subiugabant.
3. Ipsas quoque dei sacrosanctas ecclesias suis perfidiis maculabant: aliquas vero ex eis stabula fecerunt.
4. Vidimus venerabiles viros, qui abscissis radicitus linguis poenas suas mirabiliter loquebantur: alii vero post
diversa tormenta per diversas dispersi provincias vitam in exilio peregerunt.
5. Quo ergo sermone aut quibus operibus dignas deo gratias agere valeamus, quod per me, ultimum servum
suum, ecclesiae suae iniurias vindicare dignatus est et tantarum provinciarum populos a iugo servitutis eripere?
6. Quod beneficium dei antecessores nostri non meruerunt, quibus non solum Africam liberare non licuit, sed et
ipsam Romam viderunt ab eisdem vvandalis captam et omnia imperialia ornamenta in Africam exinde translata.
7. Nunc vero deus per suam misericordiam non solum Africam et omnes eius provincias nobis tradidit, sed et
ipsa imperialia ornamenta, quae capta Roma fuerant ablata, nobis restituit.
8. Ergo post tanta beneficia, quae nobis divinitas contulit, hoc de domini dei nostri misericordia postulamus, ut
provincias, quas nobis restituere dignatus est, firmas et illaesas custodiat et faciat nos eas secundum suam
voluntatem ac placitum gubernare, et universa Africa sentiat omnipotentis dei misericordiam et cognoscant eius
habitatores, quam a durissima captivitate et iugo barbarico liberati in quanta libertate sub felicissimo nostro
imperio degere meruerunt.
9. Hoc etiam deprecantes exoramus precibus sanctae et gloriosae semper virginis et dei genetricis mariae, ut,
quidquid minus est rei publicae nostrae, per nos, ultimos servos suos, restituat in suo nomine deus et dignos nos
faciat servitium eius adimplere.
10. Deo itaque auxiliante pro felicitate rei publicae nostrae per hanc divinam legem sancimus, ut omnis Africa,
quam deus nobis praestit, per ipsius misericordiam optimum suscipiat ordinem et propriam habeat praefecturam,
ut sicut Oriens atque Illyricum, ita et Africa praetoriana maxima potestate specialiter a nostra clementia
decoretur.
11. Cuius sedem iubemus esse Carthaginem et in praefatione publicarum chartarum praefecturis aliis eius nomen
adiungi, quam nunc tuam excellentiam gubernare decernimus.
12. Et ab ea auxiliante deo septem provinciae cum suis iudicibus disponantur, quarum zeugi, quae proconsularis
antea vocabatur, Carthago et Byzacium ac Tripolis rectores habeant consulares: reliquae vero, id est Numidia et
Mauritaniae et Sardinia, a praesidibus cum dei auxilio gubernentur.
13. Et in officio quidem tuae magnitudinis nec non pro tempore viri magnifici praefecti Africae trecentos
nonaginta sex viros per diversa scrinia et officia militare decernimus. In officiis vero consularium ac praesidum
quinquaginta homines per singula officia esse sancimus.
14. Quae vero emolumenta sive magnificentia tua sive consulares et praesides et quid unusquisque ex officio
eorum de publico consequi debet, notitia subter adnexa declarat.
15. Optamus ergo, ut omnes iudices nostri secundum voluntatem et timorem dei et nostram electionem atque
ordinationem sic suas administrationes gubernare studeant, ut nullus eorum aut cupiditati sit deditus aut
violentias aliquas vel ipse inferat vel iudicibus aut officiis eorum aut quibuscumque aliis collatoribus inferre
permittat. Licet enim per omnes provincias nostras deo iuvante festinemus, ut illaesos habeant collatores,
maxime tamen tributariis dioeceseos Africanae consulimus, qui post tantorum temporum captivitatem meruerunt
deo iuvante per nos lumen libertatis adspicere.
16. Ergo iubemus omnes violentias et omnem avaritiam cessare et iustitiam atque veritatem circa omnes nostros
tributarios reservari. Sic enim et deus placatur et ipsi possunt celerius, sicut collatores alii nostrae rei publicae,
relevari atque florere.
17. Sportulas etiam ab officio tam viri magnifici praefecti Africani quam reliquorum iudicum sic exigi iubemus,
quomodo in nostris legibus est dispositum et ab omni re publica nostra custoditur, ut nullus audeat quocumque
tempore vel quocumque modo earum excedere quantitatem.
18. Hoc etiam praesenti sanctione credimus ordinandum, ut non multa dispendia pro completione chartarum vel
codicillorum vel in nostro laterculo vel in scriniis praefecti praetoriorum per Africam iudices sustinere videantur,
quia, si ipsi dispendiis laesi non fuerint, nullam habeant necessitatem eiusdem nostrae Africae tributarios
praegravandi.
19. Iubemus ergo, ut iudices dioeceseos Africanae tam civiles quam militares in nostro laterculo pro
codicillorum atque chartularum promotionis suae consuetudinibus nihil ultra quam sex solidos praebeant, at vero
in scrinio praefectorum non ultra duodecim solidos cogantur inferre.
50

