5.50.2
Imperator Alexander Severus . Quod plerumque postulatur, ut arbitrio praetoris alimenta pro modo facultatum
pupillis vel iuvenibus constituantur, pro officio suo hi qui aliena negotia gerunt, ne apud iudicem controversiam
habeant, faciunt.
1 . Ceterum si bonus vir et innocens tutor arbitrio suo aluit pupillos ( quod interdum etiam necesse est fieri, ne
secreta patrimonii et suspectum aes alienum, quod melius est interim taceri quam, cum de modo bonorum
quaeritur, ultro proferri et apud acta ius dicentis contra utilitatem pupillorum signari), non dubio accepto ferre
debebunt ea, quae vir bonus arbitrabitur merito ad exhibitionem educationis ministeria studiaque erogata esse.
2 . Nec ferendus est iuvenis, qui, cum praesens esset studiisque eruditus atque alitus est, si ea per alium se
consecutum non probet, sumptusque recuset, quasi vento vixerit aut nullo liberi hominis studio imbui meruerit. *
ALEX. A. AUFIDIO. *<A 223 PP. NON. DEC. MAXIMO II ET AELIANO CONSS.>

5.51.0. Arbitrium tutelae.
5.51.1
Imperator Antoninus . Cum tutelae administratae ratio a te peti coeperit, neque veritati neque iustis probationibus
officit, quod ( ut dicis) testator modum patrimonii sui verbis testamenti ampliavit vel minuit. * ANT. A. LEONI.
*<A 212 PP. V K. OCT. ROMAE DUOBUS ASPRIS CONSS.>
5.51.2
Imperator Antoninus . Nomina paternorum debitorum si idonea fuerunt initio susceptae tutelae et per latam
culpam tutorum minus idonea tempore tutelae esse coeperunt, iudex qui super ea re datus fuerit dispiciet: et si
palam dolo tutoris vel manifesta neglegentia cessatur, tutelae iudicio damnum, quod ex cessatione accidisset,
pupillo praestandum esse statuere curabit. * ANT. A. PRAESENTINO. *<A 213 PP. NON. IUL. ANTONINO
A. IIII ET BALBINO CONSS.>
5.51.3
Imperator Antoninus . Curator, qui post decretum praesidis, sublata pecunia, quae ad comparationem
possessionis fuerat deposita, praedium sibi comparavit, elige, utrum malis in emptione tibi negotium eum
gessisse, an, quia in usus suos conversae pecuniae sunt, legitimas usuras ab eo accipere: secundum quae iudex
tutelae iudicio redditus partem religionis implebit. * ANT. A. VITALIO. *<A 215 PP. III K. IUL. ROMAE
LAETO II ET CEREALE CONSS.>
5.51.4
Imperator Alexander Severus . Eum, qui bonis paternis secundum edicti formam abstentus est, hereditariis
actionibus conveniri nulla ratio suadet.
1 . Nec ad rem facit, quod adversus curatores , si non consulte abstentus sit, actio competat: nihil quippe in ea
quae ex officio gesta sunt vel geri debebunt veniet, sed culpa solum quantique interfuit eius non fuisse abstentum
aestimatur.
2 . Cui consequens est, ut, si propter eam causam transegisti cum curatoribus, nulla adversus te creditoribus
patris tui petitio competat. * ALEX. A. AGLAO. *<A 222 PP. III K. MAI. ALEXANDRO A. CONS.>
5.51.5
Imperator Gordianus . Omnes tutores seu heredes eorum, qui administraverunt tutelam, ad eundem iudicem ire
debere iam pridem constitutum est. Cum igitur patrem tuum cum alio tutelam administrasse adlegas, praeses
provinciae eundem iudicem adversus te atque heredes contutorum patris tui dare debebit, quatenus quisque
condemnari debeat, examinaturum * GORD. A. VICTORINO. *<A 238 PP. X K. AUG. PIO ET PONTIANO
CONSS.>
5.51.6
Imperatores Diocletianus, Maximianus . Cum interdictae venditionis vitium etiam pretii fraude tutor vester
cumulasse proponatur, non dubitabit praeses provinciae, quando venditionem confirmare voluistis, residuum
pretium cum usuris venditae a tutore possessionis celeriter vobis restitui iubere.
1 . Quod autem petitis ab heredibus eius qui vendidit pretium vobis exsolvi, superfluo a nobis desideratis, quia
nec praesidis experientiam possit latere, tutores qui gesserint sive heredes eorum obea negotia, quae per eos
administrata sunt, principali loco conveniri debere, ceteris ob culpae rationem non servati detrimenti periculo
substitutis, vel, si pariter administrasse doceantur, etiam adversus unum liberum experiundi arbitrium competere,
ita ut actiones, quas adversus alios habetis, ad electum transferantur. * DIOCL. ET MAXIM. AA. SEPTIMO ET
CONONI. *<A 290 PP. IIII K. SEPT. IPSIS IIII ET III AA. CONSS.>
5.51.7
Imperatores Diocletianus, Maximianus . Quidquid tutoris dolo vel lata culpa vel levi culpa sive curatoris minores
amiserint vel, cum possent, non quaesierint, hoc etiam in tutelae sive negotiorum gestorum utile iudicium venire
270

