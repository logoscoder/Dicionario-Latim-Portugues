6.36.1
Imperator Alexander Severus . Rupto quidem testamento postumi agnatione codicillos quoque ad testamentum
pertinentes non valere in dubium non venit.
1 . Sed cum post ruptum testamentum patrem pupillorum vestrorum litteras emisisse proponatis, quibus
praecedens iudicium confirmavit, praetor nihil contra ius fecit, si novissimam eius voluntatem secutus relictum
testamento rei publicae fideicommissum ut ex codicillis relictum praestandum esse pronuntiavit. * ALEX. A.
MOCIMO ET ALIIS. *<A 233 PP. III K. IUL. MAXIMO ET PATERNO CONSS.>
6.36.2
Imperator Philippus . Hereditatem quidem neque dari neque adimi codicillis posse manifestum est: verbis tamen
precariis per huiuscemodi etiam novissimi iudicii ordinationem iura non faciunt irritas voluntates.
1 . Unde inefficaciter te codicillis rogatam esse, ut quibusdam rebus contenta portionem quam testamento fueras
consecuta aliis restitueres, falso tibi persuasum est. * PHILIPP. A. ET PHILIPP. C. ASCLEPIODOTAE. *<A
244 PP. ID. OCT. PEREGRINO ET AEMILIANO CONSS.>
6.36.3
Imperatores Diocletianus, Maximianus . Cum proponatis pupillorum vestrorum matrem diversis temporibus ac
dissonis voluntatibus duos codicillos ordinasse, in dubium non venit id, quod priori codicillo inscripserat, per
eum in quem postea secreta voluntatis suae contulerat, si a prioris tenore discrepat et contrariam voluntatem
continet, revocatum esse. * DIOCL. ET MAXIM. AA. HYACINTHO ET ALIIS. *<A 290 PP. VI ID. SEPT.
IPSIS IIII ET III AA. CONSS.>
6.36.4
Imperatores Diocletianus, Maximianus . Non idcirco minus, quod intestato te absente codicillos mater tua fecit,
ii, quibus precariis verbis adscripta sunt, relicta capiunt. * DIOCL. ET MAXIM. AA. ET CC. STRATONICO.
*< SINE DIE ET CONSULE.>
6.36.5
Imperatores Diocletianus, Maximianus . Nec codicillos quidem furentem posse facere certissimi iuris est. Si
igitur scriptura velut codicillorum patris tui fuit prolata, ut aliquid ex hac peti possit, adseverationi tuae mentis
eum compotem fuisse negantis fidem adesse probari convenit * DIOCL. ET MAXIM. AA. ET CC. FLAVIAE.
*<A 294 D. VI K. DEC. DIVELLI CC CONSS.>
6.36.6
Imperatores Diocletianus, Maximianus . Sive initio quae fuerat codicillis relicturus generaliter, sive novissime
relicta servari mandaverit, confirmatione munitus nullam iustam gerere sollicitudinem potes. * DIOCL. ET
MAXIM. AA. ET CC. DEMOSTHENI. *<A 294 D. III ID. DEC. NICOMEDIAE CC. CONSS.>
6.36.7
Imperator Constantinus . Si idem codicilli quod testamenta possent, cur diversum his instrumentis vocabulum
mandaretur, quae vis ac potestas una sociasset? igitur specialiter codicillis instituendi ac substituendi potestas
iuris auctoritate data non est. * CONSTANT. A. AD MAXIMUM PP. *<A 332 D. III... IUN. PACATIANO ET
HILARIANO CONSS.>
6.36.8
Imperator Theodosius . Si quis agere ex testamento quolibet modo sive scripto sive sine scriptura confecto de
hereditate voluerit, ad fideicommissi persecutionem adspirare cupiens, minime permittatur.
1 . Tantum enim abest, ut aditum cuiquam pro suo migrandi desiderio concedamus, ut etiam illud sanciamus, ut,
si testator faciens testamentum in eodem pro codicillis etiam id valere complexus sit, qui hereditatem petit, ab
ipsis intentionis exordiis utrum velit eligendi habeat potestatem, sciens se unius electione alterius sibi aditum
praeclusisse: ita ut, sive bonorum possessionem secundum tabulas aut secundum nuncupationem ceterasque
similes postulaverit, aut certe mitti se ad possessionem ex more petierit, statim inter ipsa huius iuris auspicia
propositum suae intentionis explanet.
1a . Illud quoque pari ratione servandum est, ut testator, qui decreverit facere testamentum, si id implere
nequiverit, intestatus videatur esse defunctus nec traducere liceat ad fideicommissi interpretationem velut ex
codicillis ultimam voluntatem, nisi id ille complexus sit, ut vim etiam codicillorum scriptura debeat obtinere: illo
iure electionis videlicet perdurante, ut, qui ex testamento agere voluerit, ad fideicommissum migrare non possit.
2 . Si quis vero ex parentibus utriusque sexus ac liberis usque ad gradum quartum agnationis vinculis adligatus
vel cognationis nexu constrictus ad tertium scriptus heres fuerit vel nuncupatus, in eo videlicet testamento, quod
testator vicem quoque codicillorum voluit obtinere, licebit ei, si de hereditate ex testamento secundum mortui
voluntatem agens fuerit forte superatus vel certe ipse sponte voluerit, ad fideicommissi subsidium convolare.
Non enim par eademque ratio videtur amittere debita et lucra non capere
3 . In omni autem ultima voluntate excepto testamento quinque testes vel rogati vel qui fortuitu venerint in uno
eodemque tempore debent adhiberi, sive in scriptis sive in sine scriptis voluntas conficiatur. Testibus videlicet,
quando scriptura voluntas componitur, subnotationem suam accommodantibus * THEODOS. A.
ASCLEPIODOTO PP. *<A 424 D. X K. MART. CONSTANTINOPOLI VICTORE VC. CONS.>
326

