hereditatem obtineat. Tunc enim secundum definitionem tam veteris quam nostrae decisionis et liber et heres
existat necessari * IUST. A. IOHANNI PP. *<A 531 D. II K. AUG. CONSTANTINOPOLI POST
CONSULATUM LAMPADII ET ORESTIS VV. CC.>
6.28.0. De liberis praeteritis vel exheredatis.
6.28.1
Imperatores Severus, Antoninus . Cum post omnes heredum gradus exheredatio scribatur, si adiciat testator ab
omnibus se gradibus exheredare, non dubitatur iuri satisfactum. Et ideo, etiamsi id non adiciatur, appareat tamen
eum cum eo consilio scripsisse, ut ab omnibus exheredaret, recte factum testamentum videtur
1 . Proinde cum pater familias filiis institutis et invicem substitutis filiam exheredaverit, intellegendus est
exheredationem ab utroque gradu fecisse. Nam cum idem heredes instituti sunt, nulla ratio reddi potest, quare
videatur in posteriore tantum casu exheredare voluisse * SEV. ET ANT. AA. FABIO. *<A 204 PP. VI K. IUL.
CILONE ET LIBONE CONSS.>
6.28.2
Imperator Alexander Severus . Si avus tuus, qui patrem tuum et novercam aequis portionibus heredes instituit,
cum te quoque haberet in potestate, testamento nominatim non exheredavit, mortuo patre tuo vivo avo sine
impedimento legis vellaeae succedendo in patris tui locum rupisti avi testamentum et ad te hereditas eius tota
pertinuit. * ALEX. A. HERACLIDAE. *<A 225 PP.VI ID.APRIL.FUSCO II ET DEXTRO CONSS.>
6.28.3
Imperator Justinianus . Si quis filium proprium ita exheredaverit:" ille filius meus alienus meae substantiae fiat",
talis filius ab huiusmodi verborum conceptione non praeteritus, sed exheredatus intellegatur. Cum enim
manifestissimus est sensus testatoris, verborum interpretatio nusquam tantum valeat, ut melior sensu existat *
IUST. A. IULIANO PP. *<A 531 D.X K.MART.CONSTANTINOPOLI POST CONSULATUM LAMPADII
ET ORESTIS VV.CC.>
6.28.4
Imperator Justinianus . Maximum vitium antiquae subtilitatis praesenti lege corrigimus, quae putavit alia esse
iura observanda in successione parentum, si ex testamento veniant, in masculis et in feminis, cum ab intestato
simile ius utrique sexui servaverunt, et aliis verbis exheredari debere filium sanxerunt, aliis filiam, et inter
nepotes exheredandos alia iura civilia, alia praetoris introduxerunt.
1 . Et si praeteritus fuerat filius, vel ipso iure testamentum evertebat vel contra tabulas bonorum possessionem in
totum accipiebat, filia autem praeterita ius adcrescendi ex iure vetere accipiebat, ut eodem momento et
testamentum patris quodammodo ex parte iure adcrescendi evertat et ipsa quasi scripta legatis supponeretur, ex
praetore autem habebat contra tabulas bonorum possessionem in totum, constitutio autem magni Antonini eam in
tantum coartabat, in quantum ius adcrescendi competebat. Qui enim tales differentias inducunt, quasi naturae
accusatores existunt, cur non totos masculos generavit, ut, unde generentur, non fiant
2 . Nam haec corrigentes et maiorum nostrorum sequimur vestigia, qui eandem observationem colere
manifestissimi sunt. Scimus etenim antea simili modo et filium et alios omnes inter ceteros exheredatos scribere
esse concessum, cum etiam centumviri aliam differentiam introduxerunt
3 . Et ex hac iniquitate vitium emersit, quale ex libris ulpiani, quos ad edictum fecit praetoris, inventum a
Triboniano viro gloriosissimo nostro quaestore ceterisque viris facundissimis compositoribus iuris enucleati ad
nostras aures relatum est.
4 . Nam cum ultimum adiutorium de inofficiosi querella positum est et nemo ex alio ortus praesidio ad hanc
decurrere possit, inventa fuerat filia praeterita minus habens quam filia exheredata. Cum enim per contra tabulas
bonorum possessionem vel ius adcrescendi semissem substantiae filia praeterita accipiebat et omnibus legata
praestare compellebatur, scilicet usque ad dodrantem suae portionis, remanebat ei sescuncia tantummodo in sua
successione
5 . Quod si fuisset exheredata, quarta pars omnimodo totius substantiae ei relinqui debebat, et quam iniuria
dignam pater existimabat, amplius habebat ea, quam taciturnitate in institutione praeteriit: et si secundum nostrae
constitutionis definitionem, quam de supplemento quadrantis posuimus, repletio fuerat introducta, simili modo
exheredatae in quarta repletio accedebat et ita vitium permansit, ut nec ex nostra constitutione emendationem
aliquam sentiret.
6 . Sancimus itaque, quemadmodum in successionibus parentium, quae ab intestato deferuntur, aequa lance et
mares et feminae vocantur, ita et in scriptura testamentorum eas honorari et similibus verbis exheredationes
nominatim procedere et contra tabulas possessionem talem habere, qualem filius suus vel emancipatus, ut et ipsa,
si fuerit praeterita, ad instar filii emancipati vel sui vel testamentum ipso iure evertat vel per contra tabulas
bonorum possessionem stare hoc non patiatur.
316

