censemus, ne videamur hominibus exsecrandis contumelioso ambitu immunitatis beneficium praestitisse, quos
volumus huius constitutionis auctoritate damnari. * THEODOS. ET VALENTIN. AA. FLORENTIO PP. *<A
438 D. PRID. K. FEBR. CONSTANTINOPOLI THEODOSIO A. XVI ET FAUSTO CONSS.>
1.5.8
Imperatores Valentinianus, Marcianus . Quicumque in hac sacra urbe vel in Alexandrina civitate vel in omni
Aegyptiaca dioecesi diversisque aliis provinciis eutychetis profanam perversitatem sequuntur et ita non credunt,
ut trecenti decem et octo sancti patres tradiderunt catholicam fidem in nicaena civitate fundantes, centum quoque
et quinquaginta alii venerabiles episcopi, qui in alma urbe Constantinopolitana postea convenerunt, et sicut
Athanasius et Theophilus et Cyrillus sanctae recordationis episcopi Alexandrinae civitatis credebant, quos etiam
Ephesina synodus ( cui beatae memoriae Cyrillus praefuit, in qua nestorii error expulsus est) in universis secuta
est, quos et nuper venerabilis Chalcedonensis synodus est secuta, prioribus conciliis sacerdotum ex omni prorsus
parte consentiens nihilque adimens sacrosancto symbolo neque adiciens, sed eutychetis dogmata funesta
condemnans: sciant se esse haereticos apollinaristas: apollinaris enim facinorosissimam sectam eutyches et
dioscorus mente sacrilega sunt secuti.
1. Ideoque hi omnes, qui apollinaris vel eutychetis perversitatem sequuntur, illis poenis, quae divorum retro
principum constitutionibus contra apollinaristas vel serenitatis nostrae postmodum sanctione contra
eutychianistas vel hac ipsa augustissima lege contra eosdem decretae sunt, noverint se esse plectendos.
2 . Idcirco apollinaristae, hoc est eutychianistae ( quibus etsi est in appellatione diversitas, tamen in haeresis
pravitate coniunctio, et dispar quidem nomen, sed idem sacrilegium) sive in hac alma urbe diversisque provinciis
sive in Alexandrina civitate sive intra Aegyptiacam dioecesim sunt neque ita credunt, ut praedicti venerabiles
patres credebant, neque viro reverentissimo Alexandrinae urbis antistiti proterio fidem orthodoxam tenenti
communicant, episcopos vel presbyteros aliosque clericos creare et habere prohibemus: scientibus tam his
eutychianistis vel apollinaristis, qui ausi fuerint cuiquam episcopi vel presbyteri vel clerici nomen imponere,
quam his, qui passi fuerint impositum sibi nomen sacerdotale retinere, poenam exilii cum facultatum suarum
amissione se subituros.
3 . Universi praeterea apollinaristae vel eutychianistae non ecclesias non monasteria sibi construant, parasynaxes
et conventicula tam diurna quam nocturna non contrahant neque ad domum neque ad possessionem cuiusquam
neque ad monasterium vel quemcumque alterum locum operaturi sectae funestissimae congregentur.
4 . Quod si fecerint et hoc factum fuisse domino volente constiterit, post rem in examine iudicis adprobatum
domus vel possessio, in qua convenerint, fisco sine dilatione societur, monasterium vero eius civitatis
orthodoxae ecclesiae, in cuius territorio est, iubemus addici.
5 . Si vero ignorante domino, sciente vero qui pensiones domus exigit vel conductore vel procuratore vel actore
praedii parasynaxes et conventicula interdicta collegerint, conductor vel procurator sive actor vel quicumque eos
in domum vel in possessionem vel in monasterium receperint ac passi fuerint illicitas parasynaxes conventusque
celebrari, si vilis et abiectae condicionis sunt, fustibus publice et in poenam suam et in aliorum coerceantur
exemplum, si honestae vero personae sunt, decem libras auri multae nomine fisco nostro cogantur inferre.
6 . Nullum praeterea apollinaristam vel eutychianistam ad aliquam iubemus adspirare militiam. Si qui vero in
quacumque militia inventi fuerint militare, soluti cingulo honestorum hominum et palatii communione priventur
nec in aliqua nec in qua nati sunt civitate vel vico aut regione versentur.
7 . Si qui vero in hac alma urbe nati sunt, tam sacratissimo comitatu quam omni per provincias metropolitana
civitate pellantur.
8 . Nulli insuper eutychianistae vel apollinaristae publice vel privatim advocandi coetus et circulos contrahendi
et de errore haeretico disputandi ac perversitatem facinorosi dogmatis adserendi tribuatur facultas.
9 . Nulli etiam contra venerabilem Chalcedonensem synodum liceat aliquid vel dictare vel scribere vel edere
atque emittere aut aliorum scripta super eadem re proferre.
10 . Nemo huiusmodi habere libros et sacrilega scriptorum audeat monimenta servare. Quod si qui in his
criminibus fuerint deprehensi, perpetua deportatione damnentur.
11 . Eos vero qui discendi studio audierint de infausta haeresi disputantes, decem librarum auri, quae fisco nostro
inferendae sunt, iubemus subire dispendium. Ultimo etiam supplicio coerceantur, qui illicita docere temptaverint.
12 . Omnes vero huiuscemodi chartae ac libri, qui funestum eutychetis, hoc est apollinaris, fuerint dogma
complexi, incendio concrementur, ut facinorosae perversitatis vestigia ipsa flammis ambusta depereant. Aequum
namque est, ut immanissima sacrilegia par poenae magnitudo percellat.
13 . Scientibus moderatoribus provinciarum eorumque apparitionibus, defensoribus etiam civitatum, quod, si ea,
quae legis huius religiosissima sanctione custodienda decrevimus, aut neglexerint aut aliqua permiserint
temeritate violari, denarum librarum auri multam fisco cogantur inferre: insuper etiam existimationis suae
periculum sustinebunt. * VALENTIN. ET MARCIAN. AA. PALLADIO PP. *<A 455 D. K. AUG.
CONSTANTINOPOLI VALENTINIANO A. VIII ET ANTHEMIO CONSS.>
1.5.9
[Here there is a Greek text. Sorry, it is not yet in the Library.]
28

