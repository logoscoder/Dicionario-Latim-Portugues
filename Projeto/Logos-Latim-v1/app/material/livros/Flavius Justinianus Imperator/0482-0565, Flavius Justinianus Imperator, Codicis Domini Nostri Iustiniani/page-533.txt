Imperatores Arcadius, Honorius . Ad subeunda patriae munera dignissimi et meritis et facultatibus curiales
eligantur, ne tales forte nominentur, qui functiones publicas implere non possint. * ARCAD. ET HONOR. AA.
THEODORO PP. *<A 395 D.IIII K.OCT.MEDIOLANI OLYBRIO ET PROBINO CONSS.>
10.32.47
Imperatores Arcadius, Honorius . Curiales, qui honorariam adepti sunt comitivam, formidare debent eos, quorum
sunt moderationi commissi, nec se existimare ideo meruisse dignitatem, ut iudicum praecepta despiciant.
1 . Quod si in eadem culpa perseverent, quinque librarum auri multae obnoxius subiugetur, honore quoque quem
prodidit spoliandus. * ARCAD. ET HONOR. AA. CAESARIO PP. *<A 395 D.IIII
K.IAN.CONSTANTINOPOLI OLYBRIO ET PROBINO CONSS.>
10.32.48
Imperatores Arcadius, Honorius . In successione curialium decernimus, ut, etiam si patres decesserint, teneatur
agnatio. * ARCAD. ET HONOR. AA. FLORENTINO PU. *<A 397 D.XII K.IAN.MEDIOLANI CAESARIO
ET ATTICO CONSS.>
10.32.49
Imperatores Arcadius, Honorius . Omnes, qui quolibet curiae iure debentur, cuiuscumque superstitionis sint, ad
implenda munia teneantur. * ARCAD. ET HONOR. AA. THEODORO PP. *<A 398 D.ID.FEBR.MEDIOLANI
HONORIO A.IIII ET EUTYCHIANO CONSS.>
10.32.50
Imperatores Arcadius, Honorius . Omnes omnino curiales in originalibus ac debitis perpetuo curiis perseverent,
et qui ex his ad provinciarum regimen atque administrationem qualibet fraude atque ambitione pervenerint,
sciant se non solum in sua curia remansuros, sed etiam cunctis rursus ab exordio muneribus servituros. *
ARCAD. ET HONOR. AA. EUTYCHIANO PP. *<A 398 D.VIII K.NOV.CONSTANTINOPOLI HONORIO
A.IIII ET EUTYCHIANO CONSS.>
10.32.51
Imperatores Arcadius, Honorius . Quamvis provisum fuerat congruae emendationis occursu, quemadmodum
curiales militiae nomine et honore suspenso officiis redderentur, tamen quia hoc callido consilio reppererent, ut
evitatis provinciae suae finibus, tamquam his eorum tantum interdictis fuisset accessus, peregrinos expeterent
commeatus, ne diutius in perniciem curiarum latitandi spes et solacium eos impunitatis exacuat, horum
cupiditatibus obviamus, ut ex eorum bonis, qui se vel prosecutioni vel muniis civitatum interdictae dudum
ambitione militiae vel qualibet fraude subtrahere conati fuerint, curiis quas deseruerant consulatur.
1 . Itaque si vocati edictis intra anni metas ( ii tamen, qui manifestis curiae nexibus illigantur) latere potius quam
redire maluerint, sciant post emensum annum interpellatis provinciarum moderatoribus ex facultatibus suis curiis
quas destituerunt consulendum. Neque enim de immaturo praeiudicio temporis possunt brevitatem causari. *
ARCAD. ET HONOR. AA. MESSALAE PP. *<A 399 D.XVII K.SEPT.THEODORO VC.CONS.>
10.32.52
Imperatores Arcadius, Honorius . Quis tam inveniri iniquus arbiter rerum potest, qui in urbibus magnifico statu
praeditis ac votiva curialium numerositate locupletibus ad iterationem quempiam transacti oneris compellat, ut,
cum alii necdum paene initiati curiae sacris fuerint, alios continuatio et repetitae saepe functiones adficiant? *
ARCAD. ET HONOR. AA. PROBINO PROCONS. AFRICAE. *<A 397 D.XVI K.APRIL.MEDIOLANI
CAESARIO ET ATTICO CONSS.>
10.32.53
Imperatores Honorius, Theodosius . Duumvirum impune non liceat extollere potestatem fascinum extra metas
territorii propriae civitatis. * HONOR. ET THEODOS. AA. EUCHARIO PROCONS. AFRICAE. *<A 412 D.VI
ID.MART.RAVENNAE HONORIO VIIII ET THEODOSIO V AA.CONSS.>
10.32.54
Imperatores Honorius, Theodosius . Generali lege sancimus, ut, si quis tuum decurionem curiae vindicare
maluerit, si praesidis desit copia, eundem manus iniectione concessa sciat ad examen cognitoris resultantem esse
deducendum, ita ut moderator provinciae, si quaestio fortasse fiducis defensionis ulla generatur, nisi intra tres
menses causam originis competenti disceptatione cognoverit atque convictum cum poena restituerit debitis
muneribus vel liberum ab inquietudine pronuntiaverit, decem librarum auri multam cogatur exsolvere, eius etiam
officium pari damni inrogatione teneatur. * HONOR. ET THEODOS. AA. APLLADIO PP. *<A 416 D.V
NON.MAI.RAVENNAE THEODOSIO A.VII ET PALLADIO CONSS.>
10.32.55
Imperatores Theodosius, Valentinianus . Si quis decurio aut subiectus curiae ausus fuerit ullam adfectare
militiam, nulla praescriptione temporis muniatur, sed ad condicionem propriam retrahatur, ne ipse vel eius liberi
post talem ipsius statum procreati quod patriae debetur valeant declinare. * THEODOS. ET VALENTIN. AA.
ISIDORO PP. *<A 436 D.III NON.APRIL.CONSTANTINOPOLI ISIDORO ET SENATORE CONSS. >
10.32.56
Imperatores Theodosius, Valentinianus . Alexandrinis principalibus, etsi advocatione fungantur, nihilo minus
peregrinationi incumbat, nec cura publica nisi in sua tantum civitate committatur.
533

