7.68.1
Imperator Alexander Severus . Si iudici probatum fuerit unam eandemque condemnationem eorum quoque,
quorum appellatio iusta pronuntiata est, fuisse nec diversitate factorum separationem accipere, emolumentum
victoriae secundum ea quae constituta sunt ad te quoque pertinere non ignorabit. * ALEX. A. LICINIO. *<A 223
PP. XIII K. SEPT. MAXIMO II ET AELIANO CONSS.>
7.68.2
Imperator Alexander Severus . Si in una eademque causa unus appellaverit eiusque iusta appellatio pronuntiata
est, ei quoque prodest qui non appellaverit. Quod si aetatis auxilio unus contra sententiam restitutionem
impetravit, maiori, qui suo iure non appellaverit, hoc rescriptum non prodest * ALEX. A. SERENO. *<A 224 S.
III ID. SEPT. IULIANO ET CRISPINO CONSS.>
7.69.0. Si de momentaria possessione fuerit appellatum.
7.69.1
Imperatores Valentinianus, Theodosius, Arcadius . Cum de possessione et eius momento causa dicatur, etsi
appellatio interposita fuerit, tamen lata sententia sortiatur effectum. Ita tamen possessionis reformationem fieri
oportet, ut integra omnis proprietatis causa servetur * VALENTIN. THEODOS. ET ARCAD. AAA. AD
EUSIGNIUM PP. *<A 386 D. XIIII K. DEC. MEDIOLANO HONORIO NP. ET EUODIO CONSS.>
7.70.0. Ne liceat in una eademque causa tertio provocare vel post duas sententias iudicum, quas definitio
praefectorum roboraverit, eas retractare.
7.70.1
Imperator Justinianus . Si quis in quacumque lite iterum provocaverit, non licebit ei tertio in eadem lite super
isdem capitulis provocatione uti vel sententias excellentissimorum praefectorum praetorio retractare: licentia
danda litigatoribus arbitro dato ipsius audientiam qui eum dedit ante litis contestationem invocare et huiusmodi
petitione minime provocationis vim obtinente. * IUST. A. MENAE PP. *<A 528 D. K. IUL.
CONSTANTINOPOLI DN. IUSTINIANO A. II CONS.>
7.71.0. Qui bonis cedere possunt.
7.71.1
Imperator Alexander Severus . Qui bonis cesserint, nisi solidum creditor receperit, non sint liberati. In eo enim
tantum hoc beneficium eis prodest, ne iudicati detrahantur in carcerem * ALEX. A. IRENAEO. *<A 223 PP. X
K. DEC. MAXIMO II ET AELIANO CONSS.>
7.71.2
Imperator Philippus . Si quantitatem, quam ( licet rei publicae) condemnatus debebas, inferre paratus es, frustra
vereris, ne verbum bonorum cessionis temere a te prolatum privare te necdum distractis facultatibus iuris
rationibus possit. * PHILIPP. A. ET PHILIPP. C. ABASCANTO. *<A 245 PP. XVI K. FEBR. PHILIPPO A.
ET TITIANO CONSS.>
7.71.3
Imperatores Valerianus, Gallienus . Si pater tuus bonis cessit propter onera civilia, ipsius facultates oportet
inquiri, non patrimonium, quod tibi emancipatae quaesitum dicis, inquietari. Quod ut fiat, implorare aequitatem
praesidis debes * VALER. ET GALLIEN. AA. ET VALER. NOBILISSIMUS C. LENILLAE. *<A 259 PP. XIII
K. DEC. AEMILIANO ET BASSO CONSS.>
7.71.4
Imperatores Diocletianus, Maximianus . Legis Iuliae de bonis cedendis beneficium constitutionibus divorum
nostrorum parentium ad provincias porrectum esse, ut cessio bonorum admittatur, notum est: non tamen
creditoribus sua auctoritate dividere haec bona et iure dominii tenere, sed venditionis remedio, quatenus
substantia patitur, indemnitati suae consulere permissum est.
1 . Cum itaque contra iuris rationem res iure dominii teneas eius qui bonis cessit creditorem te dicens, longi
temporis praescriptione petitorem submoveri non posse manifestum est. Quod si non bonis eum cessisse, sed res
415

