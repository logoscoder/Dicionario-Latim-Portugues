Imperator Constantinus . Rei annonariae emolumenta tractantes cognovimus hanc esse causam maxime
reliquorum, quod nonnulli captantes aliquorum momentarias necessitates sub hac condicione fundos comparant,
ut nec reliqua eorum fisco inferant et immunes eos possideant.
1 . Ideoque placuit, ut, si quem constiterit huiusmodi habuisse contractum atque hac lege possessionem esse
mercatum, tam pro solidis censibus fundi comparati quam pro reliquis universis eiusdem possessionis obnoxius
teneatur, cum necesse sit eum qui comparat censum rei comparatae agnoscere, nec licere cuidam rem sine censu
comparare vel vendere. * CONST. A. AD ANTONIUM MARCELLINUM PRAES. *<A 319 D. K. IUL.
AGRIPPINAE CONSTANTINO A. V ET LICINIO C. CONSS.>
4.47.3
Imperator Julianus . Omnes pro his agris quos possident publicas pensitationes agnoscant nec pactionibus
contrariis adiuventur, si venditor aut donator apud se collationis sarcinam pactione illicita voluerit retinere, etsi
necdum translata sit professio censualis, sed apud priorem fundi dominum forte permaneat, dissimulantibus
ipsis, ut non possidentes pro possidentibus exigantur. * IUL. A. AD SECUNDUM PP. *<A 363 D. XIIII K.
MART. ANTIOCHIAE IULIANO A. IIII ET SALLUSTIO CONSS.>
4.48.0. De periculo et commodo rei venditae.
4.48.1
Imperator Alexander Severus . Post perfectam venditionem omne commodum et incommodum, quod rei
venditae contingit, ad emptorem pertinet. Auctor enim ex his tantum causis suo ordine tenetur, quae ex
praecedente tempore causam evictionis parant, et ita, si ei denuntiatum est, ut causae agendae adesset, et non
absente emptore contra eum pronuntiatum est * ALEX. A. IULIAE SECUNDINAE. *<A 223 D. K. SEPT.
MAXIMO II ET AELIANO CONSS.>
4.48.2
Imperator Alexander Severus . Cum convenit, ut singulae amphorae vini certo pretio veneant, antequam
tradantur , imperfecta etiam tunc venditione periculum vini mutati emptoris, qui moram mensurae faciendae non
interposuit, non fuit.
1 . Cum autem universum quod in horreis erat postea venisse sine mensura et claves emptoribus traditas adlegas,
perfecta venditione quod vino mutato damnum accidit , ad emptorem pertinet.
2 . Haec omnia locum habent non solum si vinum, sed etiam si oleum vel frumentum vel his similia venierint et
ea aut deteriora aut penitus corrupta fuerint. * ALEX. A. GARGILIO IULIANO. *<A 223 PP. V K. APRIL.
MAXIMO II ET AELIANO CONSS.>
4.48.3
Imperator Alexander Severus . Dolum auctoris bona fide emptori non nocere certi iuris est. * ALEX. A.
DAPHENAE. *<A 223 PP. IIII K. OCT. MAXIMO II ET AELIANO CONSS.>
4.48.4
Imperator Gordianus . Cum inter emptorem et venditorem contractu sine scriptis inito de pretio convenit
moraque venditoris in traditione non intercessit, periculo emptoris rem distractam esse in dubium non venit. *
GORD. A. SILVESTRO MIL. *<A 239 PP. XV K. IAN. GORDIANO A. ET AVIOLA CONSS.>
4.48.5
Imperatores Diocletianus, Maximianus . Cum speciem venditam per violentiam ignis absumptam dicas, si
venditionem nulla condicio suspenderat, amissae rei periculum te non adstringit. * DIOCL. ET MAXIM. AA.
AURELIO LEONTIO. *<A 285 PP. III NON. NOV. ATUBINO DIOCLETIANO A. II ET ARISTOBULO
CONSS.>
4.48.6
Imperatores Diocletianus, Maximianus . Mortis casus ancillae distractae etiam ante traditionem sine mora
venditoris dilatam non ad venditorem, sed ad emptorem pertinet, et hac non ex praeterito vitio rebus humanis
exempta solutionem emptor pretii non recte recusat. * DIOCL. ET MAXIM. AA. ET CC. AURELIO
CYRILLO. *<A 294 S. XV K. IAN. NICOMEDIAE CC. CONSS.>
4.49.0. De actionibus empti et venditi.
4.49.1
Imperator Antoninus . Adversus eum, cui agrum vendidisti, venditi iudicio consiste: nec enim tibi in rem actio
cum emptore, qui personaliter tibi sit obligatus, competit. * ANT. A. AELIANAE. *<A 215 PP. IIII ID. IUN.
LAETO ITERUM ET CEREALE CONSS.>
201

