1 . Is autem miles, qui testamento filiam appellavit eique legatum dedit, non instituendo eam heredem
exheredavit. * PHILIPP. A. ET PHILIPP. C. IUSTINO MIL. *<A 246 PP. XII K. IUN. PRAESENTE ET
ALBINO CONSS.>
6.21.11
Imperator Philippus . Captatorias institutiones et in militis testamento nullius esse momenti manifestum est. *
PHILIPP. A. ET C. AEMILIO MIL. *<A 246 PP. VII K. IUL. PRAESENTE ET ALBINO CONSS.>
6.21.12
Imperator Philippus . In testamento militis legem falcidiam et in legatis et in fideicommissis cessare explorati
iuris est. Sane si quid ultra vires patrimonii postulatur, competenti defensione tueri te potes * PHILIPP. A. ET C.
DOMITIAE. *<A 246 PP. VI NON. IUL. PRAESENTE ET ALBINO CONSS.>
6.21.13
Imperatores Valerianus, Gallienus . Et militibus nostris, centurionibus quoque ob flagitium militare damnatis non
aliarum quam castrensium rerum testamenta facere permittitur et intestatis iure proprio succeditur a fisco. *
VALER. ET GALLIEN. AA. CLAUDIAE. *<A 254 PP. NON. AUG. VALERIANO ET GALLIENO AA.
CONSS.>
6.21.14
Imperatores Diocletianus, Maximianus . Si a fratre suo militante mater vestra scripta heres successionem eius
sibi quaesiit, quamvis testamenti scriptura non continet iuris observationem, hanc hereditatem fratrem testatoris
vel eius filios ab intestato evincere non potuisse iure constitit. * DIOCL. ET MAXIM. AA. ET CC.
HEREDIBUS MAXIMAE. *<A 294 S. V NON. MAI. AURRIS CC. CONSS.>
6.21.15
Imperator Constantinus . Milites in expeditione degentes, si uxores aut filios aut amicos aut commilitones suos,
postremo cuiuslibet generis homines amplecti voluerint supremae voluntatis adfectu, quomodo possint ac velint
testentur, nec uxorum aut filiorum eorum, cum voluntatem patris reportaverunt, meritum aut libertas dignitasque
quaeratur.
1 . Proinde sicut iuris rationibus licuit ac semper licebit, si quid in vagina aut in clipeo litteris sanguine suo
rutilantibus adnotaverint, aut in pulvere inscripserint gladio sub ipso tempore, quo in proelio vitae sortem
derelinquunt, huiusmodi voluntatem stabilem esse oportet. * CONSTANT. A. AD POP. *<A 334 D.III
ID.AUG.NICOMEDIAE OPTATO ET APULINO CONSS.>
6.21.16
Imperator Anastasius . Scriniarios vel apparitores, qui virorum magnificorum magistrorum militum iussionibus
vel actibus obtemperant, etsi nomina eorum matriculis militaribus referri videantur, nullatenus in ultimis a se
conficiendis voluntatibus iuris militaris habere facultatem decernimus. * ANASTAS. A. HIERIO PP. *<A 496
D.ID.FEBR.CONSTANTINOPOLI PAULO VC. CONS.>
6.21.17
Imperator Justinianus . Ne quidam putarent in omni tempore licere militibus testamenta quomodo voluerint
componere, sancimus his solis, qui in expeditionibus occupati sunt, memoratum indulgeri circa ultimas
voluntates conficiendas beneficium. * IUST. A. MENAE PP. *<A 529 D.IIII ID.APRIL.CONSTANTINOPOLI
DECIO VC. CONS.>
6.21.18
Imperator Justinianus . Licet antiquis legibus permittebatur pupillis, si tribunatum numeri mereantur, ultimum
elogium conficere posse, attamen indignum nostris temporibus esse videtur eum, qui stabilem mentem nondum
adeptus est, propter privilegia militum sapientium hominum iura pertractare et in tenera aetate ex tali licentia
parentibus forte suis vel aliis propinquis nocere propriam substantiam extraneis relinquentem. Ideoque hoc fieri
nullo modo concedimus * IUST. A. IOHANNI PP. *<A 532 D. XII K.NOV. CONSTANTINOPOLI POST
CONSULATUM LAMPADII ET ORESTIS VV.CC.ANNO II >
6.22.0. Qui facere testamentum possunt vel non possunt.
6.22.1
Imperator Gordianus . Quamquam omnium bonorum socer tuus itemque frater eius socii fuerunt, tamen non eo
minus idem frater eius, cum fati munus impleret, testamento suo potuit sibi heredem instituere quem vellet.
1 . Item non idcirco minus is testamenti factionem habet, quod indivisam successionem cum sorore sua dicatur
habuisse. * GORD. A. PETRONIO MIL. *<A 243 PP.XII K.AUG.ARRIANO ET PAPO CONSS.>
6.22.2
Imperatores Diocletianus, Maximianus . Si is, qui tecum uxorem tuam heredem scripsit, quando testamentum
ordinavit, sanae mentis fuerit nec postea alicuius sceleris conscientia obstrictus, sed aut impatiens doloris aut
302

