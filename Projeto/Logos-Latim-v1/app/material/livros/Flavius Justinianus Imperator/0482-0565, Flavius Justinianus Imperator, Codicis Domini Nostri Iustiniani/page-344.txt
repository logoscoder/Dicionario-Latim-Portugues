10 . His ita definitis, cum in superiore parte nostrae sanctionis in plurimis locis coniuncti fecimus mentionem,
necessarium esse duximus omnem inspectionem huiusmodi articuli latius et cum subtiliore tractatu dirimere, ut
sit omnibus et hoc apertissime constitutum.
10a . Non enim tantum coniunctivo modo quaedam relinquuntur, sed etiam disiunctivo. In his itaque, si quidem
coheredes sunt omnes coniunctim vel omnes disiunctim et vel instituti vel substituti, hoc, quod fuerit quoquo
modo vacuatum, si in parte hereditatis vel partibus consistat, aliis coheredibus cum suo gravamine pro
hereditaria parte, etiamsi iam defuncti sunt, adquiratur
10b . Et hoc et nolentibus ipso iure adcrescat, si suas portiones iam agnoverint, cum sit absurdum eiusdem
hereditatis partem quidem agnoscere, partem vero respuere, secundum quod et in divinis nostri numinis
decisionibus statutum est.
10c . Sin vero quidam ex heredibus institutis vel substitutis permixti sunt et alii coniunctim alii disiunctim
nuncupati sunt, si quidem ex coniunctis aliquis deficiat, hoc omnimodo ad solos coniunctos cum suo veniat
onere, id est pro parte hereditatis, quae ad eos pervenit.
10d . Sin autem ex his, qui disiunctim scripti sunt, aliquis evanescat, hoc non ad solos disiunctos, sed ad omnes
tam coniunctos quam disiunctos similiter cum suo onere pro portione hereditatis perveniat.
10e . Haec ita tam varie, quia coniuncti quidem propter unitatem sermonis quasi in unum corpus redacti sunt et
partem coniunctorum sibi heredum quasi suam praeoccupant, disiuncti vero ab ipso testatoris sermone
apertissime sunt discreti et suum quidem habent, alienum autem non soli appetunt, sed cum oneribus suis
coheredibus accipiunt. Et haec in heredibus tantummodo statuenda sunt
11 . Ubi autem legatarii vel fideicommissarii duo forte vel plures sunt, quibus aliquid relictum sit, si quidem
coniunctim hoc relinquatur et omnes veniant ad legatum, pro sua portione quisque hoc habeat.
11a . Sin vero pars quaedam ex his deficiat, eam omnibus, si habere maluerint, pro virili portione cum omni suo
onere adcrescere vel, si omnes noluerint, tunc apud eos remanere, a quibus derelictum est: cum vero quidam
voluerint, quidam noluerint, volentibus solummodo id totum accedere.
11b . Sin autem disiunctim fuerit relictum, si quidem omnes hoc accipere et potuerint et maluerint, suam quisque
partem pro virili portione accipiat et non sibi blandiantur, ut unus quidem rem, alii autem singuli solidam eius rei
aestimationem accipere desiderent, cum huiusmodi legatariorum avaritiam antiquitas varia mente suscepit, in
uno tantummodo genere legati eam accipiens, in aliis respuendam esse existimans, nos autem omnimodo
repellimus, unam omnibus naturam legatis et fideicommissis imponentes et antiquam dissonantiam in unam
trahentes concordiam.
11c . Haec autem ita fieri sancimus, nisi testator apertissime et expressim disposuerit, ut uni quidem res solida,
aliis autem aestimatio rei singulis in solidum praestetur.
11d . Sin vero non omnes legatarii, quibus separatim res relicta sit, in eius adquisitionem concurrant, sed unus
forte eam accipiat, haec solida eius sit, quia sermo testatoris omnibus prima facie solidum adsignare videtur, aliis
supervenientibus partem a priore abstrahentibus, ut ex aliorum quidem concursu prioris legatum minuatur, sin
vero nemo alius veniat vel venire potuerit, tunc non vacuatur pars quae defecit nec alii adcrescit, ut eius qui
primus accepit legatum augere videatur, sed apud ipsum qui habet solida res maneat nullius concursu deminuta.
11e . Et ideo si onus fuerit in personam eius, apud quem remanet legatum, adscriptum, hoc omnimodo adimpleat,
ut voluntati testatoris pareatur.
11f . Sin autem ad deficientis personam onus fuerit collatum, hoc non sentiat is, qui non alienum, sed suum
legatum imminutum habet.
11g . Et varietatis non in occulto sit ratio, cum ideo videtur testator disiunctim haec reliquisse, ut unusquisque
suum onus, non alienum agnoscat. Nam si contrarium volebat, nulla erat difficultas coniunctim ea disponere
12 . Quae autem antiquis legibus dicta sunt de his quae ut indignis auferuntur, et nos simili modo intacta
servamus, sive in nostrum fiscum sive in alias personas perveniant.
13 . Cum autem in superiore parte legis non aditam hereditatem minime quibusdam personis ad heredes
transmitti disposuimus, necesse est, si quis solidam hereditatem non adierit, hanc, si quidem habeat substitutum,
ad eum, si voluerit et potuerit, pervenire. Quod si hoc non sit, vel ab intestato successores eam accipiant vel, si
nulli sint vel accipere nolunt vel aliquo modo non capiant, tunc ad nostrum aerarium devolvatur
14 . Haec autem omnia locum habere censemus tam in testamentis sive scriptis sive sine scriptis habitis quam in
codicillis et omni ultimo elogio vel si quid ab intestato fuerit derelictum nec non in mortis causa donationibus.
14a . Tantum etenim nobis superest clementiae, quod scientes etiam fiscum nostrum ultimum ad caducorum
vindicationem vocari, tamen nec illi pepercimus nec augustum privilegium exercemus, sed quod communiter
omnibus prodest, hoc rei privatae nostrae utilitati praeferendum esse censemus, nostrum esse proprium
subiectorum commodum imperialiter existimantes.
15 . Locum autem huic legi constituimus in his defunctorum elogiis, quae posthac composita fuerint: anteriores
etenim casus suo marte discurrere concedimus.
16 . Haec omnia ad vos, patres conscripti, duximus esse sancienda, ut nemini maneat incognitus nostrae
benivolentiae labor, sed edictis ex sollemnitate a nostris magistratibus propositis omnibus innotescat. * IUST. A.
344

