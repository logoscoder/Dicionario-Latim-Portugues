tamen testibus praesentibus testator suum esse testamentum dixerit quod offertur eique ipse coram testibus sua
manu in reliqua parte testamenti subscripserit: quo facto et testibus uno eodemque die ac tempore
subscribentibus et consignantibus valere testamentum nec ideo infirmari, quod testes nesciant quae in eo scripta
sunt testamento.
1 . Quod si litteras testator ignoret vel subscribere nequeat, octavo subscriptore pro eo adhibito eadem servari
decernimus.
2 . In omnibus autem testamentis, quae praesentibus vel absentibus testibus dictantur, superfluum est uno
eodemque tempore exigere testatorem et testes adhibere et dictare suum arbitrium et finire testamentum. Sed
licet alio tempore dictatum scriptumve proferatur testamentum, sufficiet uno eodemque die nullo actu
interveniente testes omnes, videlicet simul nec diversis temporibus, subscribere signareque testamentum
2a . Finem autem testamenti subscriptiones et signacula testium esse decernimus. Non subscriptum namque a
testibus ac signatum testamentum pro imperfecto haberi convenit
3 . Ex imperfecto autem testamento voluntatem tenere defuncti, nisi inter solos liberos a parentibus utriusque
sexus habeatur, non volumus.
3a . Si vero in huiusmodi voluntate liberis alia sit extranea mixta persona, certum est eam voluntatem, quantum
ad illam dumtaxat permixtam personam pro nullo haberi, sed liberis adcrescere.
4 . Per nuncupationem quoque, hoc est sine scriptura, testamenta non alias valere sancimus, nisi septem testes, ut
supra dictum est, simul uno eodemque tempore collecti testatoris voluntatem ut testamentum sine scriptura
facientis audierint.
5 . Si quis autem testamento iure perfecto postea ad aliud pervenerit testamentum, non alias quod ante factum est
infirmari decernimus, quam id, quod secundum facere testator instituit, iure fuerit consummatum, nisi forte in
priore testamento scriptis his, qui ab intestato ad testatoris hereditatem successionemve venire non poterant, in
secunda voluntate testator eos scribere instituit, qui ab intestato ad eius hereditatem vocantur. Eo enim casu, licet
imperfecta videatur scriptura posterior, infirmato priore testamento secundam eius voluntatem non quasi
testamentum, sed quasi voluntatem intestati valere sancimus
5a . In qua voluntate quinque testium iuratorum depositiones sufficient: quo non facto valebit primum
testamentum, licet in eo scripti videantur extranei.
6 . Illud etiam huic legi perspeximus inserendum, ut etiam graece omnibus liceat testari. * THEODOS. ET
VALENTIN. AA. FLORENTIO PP. *<A 439 D. PRID. ID. SEPT. CONSTANTINOPOLI THEODOSIO A.
XVII ET FESTO CONSS.>
6.23.22
Imperator Zeno . Dictantibus testamenta vel aliam quamlibet ultimam voluntatem legatum vel fideicommissum
vel quodcumque aliud quolibet legitimo titulo testatorem posse relinquere minime dubitandum est. Testibus
etiam ad efficiendam voluntatem adhibitis pro suo libitu quod voluerit testator relinquere non prohibetur *
ZENO A. SEBASTIANO PP. *<A 480 D. K. MAI. CONSTANTINOPOLI BASILIO IUNIORE VC. CONS.>
6.23.23
Imperator Justinus . Consulta divalia, quibus considerate prospectum est, ne voluntates ultimae deficientium in
hac regia urbe confectae apud alium aperiri possint quam virum clarissimum pro tempore census magistrum,
monumentis intervenientibus pro iuris ordine, neve in hereditate, cuius summa centum aureorum pretium non
excedit, mercedis quicquam aut sumptuum censum administrantes aut censualis apparitio super intimandis isdem
elogiis audeant adsequi, firma nunc quoque edicimus ac repetita promulgatione non solum iudices quorumlibet
tribunalium, verum etiam defensores ecclesiarum, quos turpissimum intimationis genus inrepserat,
praemonendos censemus, ne rem attingant, quae nemini prorsus omnium secundum constitutionum praecepta
quam census magistro competit. Absurdum est namque, si promiscuis actibus rerum turbentur officia et alii
creditum alius subtrahat, ac praecipue clericis, quibus opprobrium est, si peritos se velint disceptationum esse
forensium: poena etiam feriendis temeratoribus praesentis sanctionis quinquaginta librarum auri. Nec enim
concedendum est, ut suprema vota deficientium eversionis quicquam ex incongrua insinuatione contrahant, dum
res ab incongruis usurpatur audacte * IUSTINUS A. ARCHELAO PP. *<A 524 D. XIII K. DEC.
CONSTANTINOPOLI IUSTINO A. II ET OPILIONE CONSS.>
6.23.24
Imperator Justinianus . Ambiguitates, quae vel imperitia vel desidia testamenta conscribentium oriuntur,
resecandas esse censemus et, sive institutio heredum post legatorum dationes scripta sit vel alia praetermissa sit
observatio non ex mente testatoris, sed vitio tabellionis vel alterius qui testamentum scribit, nulli licentiam
concedimus per eam occasionem testatoris voluntatem subvertere vel minuere. * IUST. A. MENAE PP. *<A
528 D. K. IAN. DN. IUSTINIANO A. PP. II CONS.>
6.23.25
Imperator Justinianus . Praeposteri reprehensionem, quam novella constitutio in dotalibus instrumentis sustulisse
noscitur, in aliis quoque omnibus tam contractibus quam testamentis tollimus, ut tali exceptione cessante et
stipulatio et alii contractus et testatoris voluntas indubitate valeat, exactione videlicet post condicionem vel diem
competente. * IUST. A. MENAE PP. *<A 528 S. D. VII ID. DEC. DN. IUSTINIANO A. PP. II CONS.>
307

