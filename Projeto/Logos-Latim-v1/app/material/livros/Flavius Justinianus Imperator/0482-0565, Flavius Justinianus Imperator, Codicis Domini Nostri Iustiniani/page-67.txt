Imperator Alexander Severus . Procuratores meos, id est rationales, indicendae multae ius non habere saepe
rescriptum est. * ALEX. A. DECIMO. *<A 228 D. XIII K. SEPT. MODESTO ET PROBO CONSS.>
1.54.3
Imperator Gordianus . Curator rei publicae, qui Graeco vocabulo logista nuncupatur, multandi ius non habet. *
GORD. A. CELERI. *<A 239 D. ID. SEPT. GORDIANO A. ET AVIOLA CONSS.>
1.54.4
Imperatores Gratianus, Valentinianus, Theodosius . Illustres viros praefectos praetorio usque ad quinquaginta
librarum auri multas, cum peccatum gravissimum erit, sinimus pervenire. * GRAT. VALENTIN. ET
THEODOS. AAA. EUTROPIO PP. *<A 380 D. VIII ID. IAN. GRATIANO V ET THEODOSIO AA. CONSS.>
1.54.5
Imperatores Valentinianus, Theodosius, Arcadius . Multarum severa compendia aerario nostro protinus esse
quaerenda nullus ignoret, nisi ipse iudex id, quod ad poenam admissi facinoris exculpitur, vel publicis operibus
vel cursui publico vel aliis necessariis causis specialiter deputaverit. * VALENTIN. THEODOS. ET ARCAD.
AAA. AD PRAETEXTATUM PP. *<A 384 D. V ID. SEPT. AQUILEIAE RICOMERE ET CLEARCHO
CONSS.>
1.54.6
Imperatores Arcadius, Honorius . Eos, qui ordinario provincias iure moderantur, erga eorum personas, quos
culpa reddit obnoxios, ultra duarum unciarum auri multam condemnare non patimur.
1. Proconsularem vero potestatem, si multandi necessitas imminebit, senarum unciarum auri summa cohibebit: in
qua forma etiam comes orientis atque praefectus augustalis erit.
2. Ceteri vero spectabiles iudices et qui vice vestra administrationis gubernacula susceperunt, ultra tres auri
uncias sibi intellegant licentiam denegandam.
3. Id quoque observandum a moderatore esse censemus, ut in unius correptione personae, si ad id continuatio
peccati impulerit, trinae tantum in annum condemnationis sub praestituta summa severitas exseratur.
4. Quod si quis praedictum modum excesserit, huius auctor admissi condemnato ad dupli restituionem, fisco
vero nostro ad inferendam eam quantitatem, quam multae nomine inflixerit, retinebitur.
5. Nec tamen ad huiusmodi legis moderationem pertinere se credant, qui in peculatibus aut manubiis, id est
depraedationibus concussionibus furtis atque aliis flagitiis, quae coerceri severius convenit, fuerint deprehensi,
scilicet ut scripta per iudices memoratos, in cuiuslibet fuerit dirigenda dispendium, sententia proferatur.
6. Nec putent factu facile esse, ut aut praecipiti persuasione condemnet quem culpa non ingravat, aut
erubescenda varietate iudicii pro arbitrio proprio immutandum esse quod lex iusserit, nisi paupertas condemnati
hoc persuaserit. * ARCAD. ET HONOR. AA. MESSALAE PP. *<A 399 D. XII K. SEPT. THEODORO
CONS.>
1.55.0. De defensoribus civitatum.
1.55.1
Imperatores Valentinianus, Valens . Si quis de tenuioribus ac minusculariis rebus interpellandum te esse
crediderit, in minoribus causis, id est usque ad quinquaginta solidorum summam, acta iudicialia conficias,
scilicet ut, si quando quis vel debitum iustum vel servum, qui per fugam fuerit elapsus, vel quod ultra
delegationem dederit postulaverit vel quodlibet huiusmodi, tua disceptatione restituas. Ceteras vero, quae dignae
forensi magnitudine videbuntur, ordinario insinuato rectori. * VALENTIN. ET VALENS AA. SENECAE
DEFENSORI. *<A 365 D. V K. IUL. TYRICI VALENTINIANO ET VALENTE AA. CONSS.>
1.55.2
Imperatores Valentinianus, Valens . Defensores civitatum non ex decurionum seu cohortalium corpore, sed ex
aliis idoneis personis huic officio deputentur. * VALENTIN. ET VALENS AA. AD PROBUM PP. *<A 368?
370? 373? D. III NON. NOV. ISDEM CONSS. >
1.55.3
Imperatores Valentinianus, Valens . Utili ratione prospectum est, ut innocens et quieta rusticitas peculiaris
patrocinii, id est defensoris locorum, beneficio fruatur, ut apud eum in pecuniariis causis litigandi habeat
facultatem. * VALENTIN. ET VALENS AA. ET GRAT. A. AD SENATUM. *<A 373 D. IIII ID. AUG.
HIERAPOLI VALENTINIANO ET VALENTE AA. UTRISQUE IIII CONSS.>
1.55.4
Imperatores Gratianus, Valentinianus, Theodosius . In defensoribus universarum provinciarum erit
administrationis haec forma et tempus quinquennii spatii metiendum: scilicet ut imprimis parentis vicem plebi
exhibeas, descriptionibus rusticos urbanosque non patiaris adfligi, officialium insolentiae, iudicum procacitati
salva reverentia pudoris occurras, ingrediendi, cum voles, ad iudicem liberam habeas facultatem, superexigendi
damna vel spolia plus petentium ab his, quos liberorum loco tueri debes, excludas, nec patiaris quicquam ultra
67

