3.44.0. De religiosis et sumptibus funerum.
3.44.1
Imperator Antoninus . Si vi fluminis reliquiae filii tui continguntur vel alia iusta et necessaria causa intervenit,
aestimatione rectoris provinciae transferre eas in alium locum poteris. * ANT. A. DIONYSIAE. *<A 213 PP.
VIII K. NOV. ANTONINO A. IIII ET BALBINO CONSS.>
3.44.2
Imperator Antoninus . Invito vel ignorante te ab alio illatum corpus in puram possessionem tuam vel lapidem
locum religiosum facere non potest. Si autem voluntate tua mortuum aliquis in locum tuum intulerit, religiosus
iste efficitur: quo facto monumentum neque venire neque obligari a quoquam prohibente iuris religione posse in
dubium non venit * ANT. A. HILARIANO. *<A 216 PP. K. MAI. SABINO II ET ANULLINO CONSS.>
3.44.3
Imperator Alexander Severus . Legatum a defuncto tibi relictum et quod in funus vel morbum eius erogasse te
boni viri arbitratu probaveris, praeses provinciae solvi tibi iubebit. * ALEX. A. PRIMO. *<A 223 PP. V NON.
IUL. MAXIMO II ET AELIANO CONSS.>
3.44.4
Imperator Alexander Severus . Si sepulchrum monumenti appellatione significas, scire debes iure dominii id
nullum vindicare posse, sed et, si familiare fuit, ius eius ad omnes heredes pertinere nec divisione ad unum
heredem redigi potuisse.
1 . Profana tamen loca, quae circa id sunt, si semper vicinis aedificiis usui hominum destinatis cesserunt, eius
sunt, cui illa, quorum partes esse visae sunt, ex divisione obtigerunt. * ALEX. A. LICINIO. *<A 223 PP. VI
NON. NOV. MAXIMO II ET AELIANO CONSS.>
3.44.5
Imperator Alexander Severus . Militis voluntatem, quam circa monumentum sibi daciendum testamento
expressit, et mater et pater heredes eius neglegere non debent. Nam etsi delatio hoc nomine praeteritis
constitutionibus amota est, invidiam tamen et conscientiam circa omissum supremum huiusmodi officium et
contemptum iudicium defuncti evitare non possunt * ALEX. A. CASSIO MIL. *<A 224 PP. VIII K. MAI.
IULIANO ET CRISPINO CONSS.>
3.44.6
Imperator Alexander Severus . Monumentorum inscriptiones neque sepulchrorum iura neque dominium loci puri
ad libertos transferunt. Praescriptio autem longi temporis, si iustam causam initii habuit, vobis proficiat * ALEX.
A. PRIMITIVO ET ALIIS. *<A 224 PP. VIII K. IUL. IULIANO ET CRISPINO CONSS.>
3.44.7
Imperator Gordianus . Statuas sepulchro superimponere vel monumento, quod te extructurum profiteris,
ornamenta quae putas superaddere non prohiberis, cum in iure suo eorum quae minus prohibita sunt unicuique
facultas libera non denegetur. * GORD. A. CLAUDIO. *<A 241 PP. III K. AUG. GORDIANO A. II ET
POMPEIANO CONSS.>
3.44.8
Imperator Philippus . Ius familiarium sepulchrorum ad adfines seu proximos cognatos non heredes constitutos
minime pertinet. * PHILIPP. A. IULIAE. *<A 244 PP. XVI K. IUL. PEREGRINO ET AEMILIANO CONSS.>
3.44.9
Imperator Philippus . Locum quidem religiosum distrahi non posse manifestum est. Verum agrum purum
monumento cohaerentem profani iuris esse ideoque efficaciter venumdari non est opinionis incertae * PHILIPP.
A. ET PHILIPP. C. FAUSTINAE. *<A 245 PP. VI K. DEC. PHILIPPO A. ET TITIANO CONSS.>
3.44.10
Imperatores Diocletianus, Maximianus . Si necdum perpetuae sepulturae corpus traditum est, translationem eius
facere non prohiberis. * DIOCL. ET MAXIM. AA. AQUILINAE. *<A 287 PP. VIII ID. DEC. DIOCLETIANO
III ET MAXIMIANO AA. CONSS.>
3.44.11
Imperatores Diocletianus, Maximianus . Obnoxios criminum digno supplicio subiectos sepulturae tradi non
vetamus. * DIOCL. ET MAXIM. AA. GAUDENTIO. *<A 290 PP. VIII ID. APRIL. IPSIS IIII ET III AA.
CONSS.>
3.44.12
Imperatores Diocletianus, Maximianus . Mortuorum reliquias, ne sanctum municipiorum ius polluatur, intra
civitatem condi iam pridem vetitum est. * DIOCL. ET MAXIM. AA. VICTORINO. *<A 290 PP. III K. OCT.
IPSIS IIII ET III AA. CONSS.>
3.44.13
152

