exposcit, studiose unusquisque tam monachus quam cuiuslibet alterius professionis retineat et perpetuo
observare procuret. * LEO A. VIVIANO PP. *<A 459 D. XV K. OCT. PATRICIO CONS.>
1.3.27
Imperator Leo . Quisquis emensis militiae suae stipendiis expletisque officiis sive muneribus, quae cuicumque
condicioni aut consuetudine vel lege debebat, ad consortium se contulerit clericorum et inter ministros verae
orthodoxae fidei maluerit et elegerit numerari, nullius prorsus sententiae acerbitate revocetur nec a dei templis
quibus se consecravit inopportunis intentionibus abstrahatur, sed isdem beatissimis ministeriis securus permaneat
et quietus, ad quae post longi laboris lassitudinem ob reliquiae vitae requiem consilio meliore protractus est: his
actionibus, si quae contra eum eiusque patrimonium legitima intentione competunt, pro iuris ordine responsurus:
exceptis primipilaribus, quos praeceptis tui culminis et publicis utilitatibus in perpetuum esse subiectos
sacratissimae constitution is statuta sanxerunt. * LEO A. ERYTHRIO PP. *<A 466 D. PRID. NON. MART.
CONSTANTINOPOLI LEONE A. III CONS.>
1.3.28
Imperator Leo . Nulli licere decernimus, si testamento heres sit institutus seu ab intestato succedat seu
fideicommissarius vel legatarius inveniatur, dispositionem pii testatoris infringere vel improba mente violare,
adserendo incertum esse legatum vel fideicommissum, quod redemptioni relinquitur captivorum, sed modis
omnibus exactum pro voluntate testatoris piae rei negotio proficere.
1. Et si quidem testator significaverit, per quem desiderat redemptionem fieri captivorum, is qui specialiter
designatus est legati seu fideicommissi habeat exigendi licentiam et pro sua conscientia votum adimpleat
testatoris. Sin autem persona non designata testator absolute tantummodo summam legati vel fideicommissi
taxaverit, quae debeat memoratae causae proficere, vir reverentissimus episcopus illius civitatis, ex qua testator
oritur, habeat facultatem exigendi, quod huius rei gratia fuerit derelictum, pium defuncti propositum sine ulla
cunctatione ut convenit impleturus.
2. Cum autem vir religiosissimus episcopus huiusmodi pecunias pio relictas arbitrio fuerit consecutus, statim
gestis intervenientibus earum quantitatem et tempus quo eas susceperit apud rectorem provinciae publicare
debebit. Post unius vero anni spatium et numerum captivorum et data pro his pretia eum manifestare
praecipimus, ut per omnia impleantur tam piae deficientium voluntates: ita tamen, ut religiosissimi antistites
gratis et sine ullo dispendio praedicta gesta conficiant, ne humanitatis obtentu relictae pecuniae iudiciorum
dispendiis erogentur.
3. Quod si testato, qui huiusmodi legatum vel fideicommissum non designata persona reliquit, barbarae sit
nationis et de eius patria aliqua emerserit ambiguitas, vir reverentissimus episcopus civitatis eius, in qua idem
testator defunctus est , itidem habeat legati seu fideicommissi petitionem defuncti propositum modis omnibus
impleturus.
4. Quod si in vico vel in territorio testator mortem obierit, illius civitatis vir reverentissimus episcopus
exactionem habebit, sub qua vicus vel territorium esse dignoscitur. <A 468 D. XV K. SEPT.
CONSTANTINOPOLI ANTHEMIO II CONS.>
5. Et ne pium defunctorum propositum improba fraudatorum calliditate celetur, quidquid pro huiusmodi causa a
testatore relictum fuerit, universi, qui id quocumque modo cognoverint, vel in viri clarissimi rectoris provinciae
vel in urbis episcopi notitiam deferendi habeant liberam facultatem: nec delatoris nomen suspicionemque
formident, cum fides atque industria eorum tam laude quam honestate non careat ac pariter pietate, cum
veritatem in publicas aures lucemque deduxerint. * LEO A. NICOSTRATO PP. *<A 468 D. XV K. SEPT.
CONSTANTINOPOLI ANTHEMIO II CONS.>
1.3.29
[Here there is a Greek text. Sorry, it is not yet in the Library.]
1.3.30
Imperatores Leo, Anthemius . Si quemquem vel in hac urbe regia vel in ceteris provinciis, quae toto orbe
diffusae sunt, ad episcopatus gradum provehi deo auctore contigerit, puris hominum mentibus nuda electionis
conscientia sincero omnium iudicio proferatur.
1. Nemo gradum sacerdotii pretii venalitate mercetur: qualiter quisque mereatur, non quantum dare sufficiat
aestimetur.
2. Profecto enim quis locus tutus et quae causa esse poterit excusata, si veneranda dei templa pecuniis
expugnantur? quem murum integritati aut vallum fidei providebimus, si auri sacra fames penetralia veneranda
proserpit? quid denique cautum esse poterit aut securum, si sanctitas incorrupta corrumpitur?
3 . Cesset altaribus imminere profanus ardor avaritiae et a sacris adytis repellatur piaculare flagitium. Ita castus
et humilis nostris temporibus eligatur episcopus, ut, locorum quocumque pervenerit, omnia vitae propriae
integritate purificet.
4. Non pretio, sed precibus ordinetur antistes. Tantum ab ambitu debet esse sepositus, ut quaeratur cogendus,
rogatus recedat, invitatus effugiat.
5 . Sola illi suffragetur necessitas excusandi. Profecto enim indignus est sacerdotio, nisi fuerit ordinatus invitus,
cum sane quisquis hanc sanctam et venerandam antistitis sedem pecuniae interventu subiise aut si quis, ut
17

