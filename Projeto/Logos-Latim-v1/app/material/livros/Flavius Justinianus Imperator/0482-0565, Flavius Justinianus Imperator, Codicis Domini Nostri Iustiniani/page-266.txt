Imperator Gordianus . Si in rem minoris pecunia profecta sit, quae curatori vel tutori eius nomine mutuo data est,
merito personalis in eundem minorem actio danda est. * GORD. A. PRUDENTIANO. *<A 239 PP. NON.
SEPT. GORDIANO A. ET AVIOLA CONSS.>
5.39.4
Imperatores Diocletianus, Maximianus . Si hi, qui te in pupillari aetate constituta fuerunt tutores, postea in
administratione perseverantes vel curatores constituti tua praedia locaverunt, eos competenter conveni: sed ex
eorum contractu utilis tibi quaeri potuit contra successores conductoris actio. * DIOCL. ET MAXIM. AA. ET
CC. MAXIMIANAE. *<A 293 S. III NON. MART. AA. CONSS.>
5.39.5
Imperatores Diocletianus, Maximianus . Per tutorem pupillo actio nisi certis ex causis quaeri non potest. *
DIOCL. ET MAXIM. AA. ET CC. ONESIMAE. *<A 294 D. ID. DEC. CC. CONSS.>
5.40.0. Si ex pluribus tutoribus vel curatoribus omnes vel unus agere pro minore vel conveniri possunt.
5.40.1
Imperator Antoninus . Ab uno ex tutoribus vel curatoribus posse causam minoris defendi, cum alii tutores vel
curatores eum defendere noluerint, ignorare non debes. * ANT. A. MILTIADI. *<A 214 PP. NON. NOV.
MESSALA ET SABINO CONSS.>
5.40.2
Imperator Constantinus . Si divisum administrationis periculum per provincias sit, his tantum omnibus insinuari
convenit et ab ipsis inferri litem, qui in ea provincia tutelae vel curae officium sustinent, ne de aliis provinciis
defensores minorum ad iudicia producantur. * CONST. A. ET LICIN. C. AD SYMMACHUM. *<A 319 D.
PRID. NON. FEBR. CONSTANTINO A. V ET LICINIO C. CONSS.>
5.41.0. Ne tutor vel curator vectigal conducat.
5.41.1
Imperator Antoninus . Competens iudex non ignorat non esse admittendos ad vectigalia conducenda eos, qui
pupillorum vel adulescentium tutelam seu curam administrant vel eius administrationis rationem nondum
reddiderunt.
1 . Sed quamvis contra interdictum ad vectigale conducendum accesseris, tamen, quoniam ultro me adisti, si tam
vectigali quam pupillis satisfeceris, falsi crimine carebis.
2 . Cum autem fisco iam obstrictum postea tutorem esse dicas, periculo te excusare poteris. * ANT. A. SEXTO.
*<A 213 PP. VIII K. AUG. ROMAE ANTONINO A. IIII ET BALBINO CONSS.>
5.42.0. De tutore vel curatore qui satis non dedit.
5.42.1
Imperatores Valerianus, Gallienus. Si nondum vobis aetas legitima completa est, satisdationem ab his, quos
minus idoneos curatores vobis ab adversario, cum magistratu fungeretur, datos dicitis, postulate. Prohibentur
enim ab administratione, nisi securitati vestrae satisdatione prospexerint * VALER. ET GALLIEN. AA. TITIO
ET FLAVIANO. *<A 259 PP. NON. IUL. AEMILIANO ET BASSO CONSS.>
5.42.2
Imperatores Valerianus, Gallienus . Et eum tutorem qui superest, si secundum praesidis praeceptum et iuris
formam satis non dat, removeri a tutela ( si inopia hoc faciat, sine infamia, si fraude, etiam cum nota) aditus
provinciae rector iubebit: et in locum defunctorum alios idoneos substitui praecipiet, praesertim cum
patrimonium pupilli nova hereditate auctum esse proponas.
1 . Tutores autem dati ab heredibus eorum, quos decessisse dicis, rationem tutelae reposcent. * VALER. ET
GALLIEN. AA. ET VALER. C. EUPLOIO. *<A 260 PP. ID. MAI. SAECULARE ET DONATO CONSS.>
5.42.3
Imperatores Diocletianus, Maximianus . In dubium non venit tutores, qui non testamento dati sunt, administrandi
potestatem nisi satisdatione emissa salvam tutelam fore non habere.
1 . Si igitur tutor, qui pro tutelari officio non caverat, iudicio expertus est, adversus eum lata sententia iuri tuo
officere non potuit, nec ea quae ab eo gesta sunt ullam firmitatem obtinent.
266

