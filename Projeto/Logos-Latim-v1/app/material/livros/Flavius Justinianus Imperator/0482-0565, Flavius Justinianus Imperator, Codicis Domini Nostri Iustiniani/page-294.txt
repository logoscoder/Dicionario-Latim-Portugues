6.7.0. De libertis et eorum liberis.
6.7.1
Imperator Antoninus . Non est ignotum, quod ea, quae ex causa fideicommissi manumisit, ut ingratum libertum
accusare non potest, cum id iudicium extra ordinem praebeatur ei, qui voluntate servo suo libertatem gratuitam
praestitit, non qui debitam restituit. * ANT. A. DAPHNO. *<A 214 PP. V K. MAI. MESSALA ET SABINO
CONSS.>
6.7.2
Imperator Constantinus . Si manumissus ingratus circa patronum suum extiterit et quadam iactantia vel
contumacia cervices adversus eum erexerit aut levis offensae contraxerit culpam, a patronis rursus sub imperia
dicionemque mittatur, si in iudicio vel apud pedaneos iudices patroni querella exserta ingratum eum ostendat:
filiis etiam qui postea nati fuerint servituris, quoniam illis delicta parentium non nocent, quos tunc ortos esse
constiterit, dum libertate illi potirentur.
1 . Sane si is, qui in nostro consilio vindicta liberatus est, post coercitionem ex paenitentia dignum se praestiterit,
ut ei civitas Romana reddatur, non prius fruetur beneficio libertatis, quam si hoc patronus eius oblatis precibus
impetraverit. * CONST. A. AD MAXIMUM PU. *<A 326 PP. ID. APRIL. ROMAE CONSTANTINO A. VII
ET CONSTANTIO C. CONSS.>
6.7.3
Imperatores Honorius, Theodosius . Liberti non modo adversus patronos non audientur, verum etiam eandem
quam patronis ipsis reverentiam praestent heredibus patronorum, quibus ingrati actio sicut ipsis manumissoribus
deferetur, si illi datae sibi libertatis immemores nequitiam receperint servilis ingenii. * HONOR. ET THEODOS.
AA. AD SENATUM. *<A 423 D. VIII ID. AUG. RAVENNAE MARINIANO ET ASCLEPIODOTO CONSS.>
6.7.4
Imperatores Theodosius, Valentinianus . Libertinae condicionis homines vel eorum filii si militantes docebuntur
ingrati, ad servitutis nexum procul dubio reducentur. * THEODOS. ET VALENTIN. AA. BASSO PP. *<A 426
D. III K. APRIL. RAVENNAE THEODOSIO XII ET VALENTINIANO II AA. CONSS.>
6.8.0. De iure aureorum anulorum et de natalibus restituendis.
6.8.1
Imperatores Diocletianus, Maximianus . Natales antiquos et ius ingenuitatis non ordo praestare decurionum, sed
a nobis peti potuit. * DIOCL. ET MAXIM. AA. ET CC. PHILADELPHO. *<A 290 VEL 293 D. XV K. APRIL.
RAVENNAE IPSIS AA. CONSS.>
6.8.2
Imperatores Diocletianus, Maximianus . Aureorum usus anulorum beneficio principali tributus libertinitatis
quoad vivunt imaginem non statum ingenuitatis praestat, natalibus autem antiquis restituti liberti ingenui nostro
beneficio constituuntur. * DIOCL. ET MAXIM. AA. ET CC. PHILADELPHO. *<A 294 D. XIII K..... SIRMI
CC. CONSS.>
6.9.0. Qui admitti ad bonorum possessionem possunt et intra quod tempus.
6.9.1
Imperatores Severus, Antoninus . Bonorum possessio filio familias delata cum ignorante quoque patre possit
peti, emolumentum et patri adlatura, si ratam petitionem pater habuerit, amittitur transacto tempore. * SEV. ET
ANT. AA. MACRINAE. *< S. DIE ET CONSS.>
6.9.2
Imperatores Severus, Antoninus . Si bonorum possessio dumtaxat tibi competit proximitatis nomine, habuisti
spatium centum dierum utilium, ex quo eum defunctum scisti, ad bonorum possessionem amplectendam. * SEV.
ET ANT. AA. CRISPINO. *<A 205 PP.III NON.NOV.GETA II CONS.>
6.9.3
Imperatores Diocletianus, Maximianus . Infantis nomine agnitam bonorum possessionem et antequam loqueretur
diem functi recte competere nulla dubitatio est. * DIOCL. ET MAXIM. AA. CRESCENTINO. *<A 286 PP.V
K.IAN.MAXIMO II ET AQUILINO CONSS.>
294

