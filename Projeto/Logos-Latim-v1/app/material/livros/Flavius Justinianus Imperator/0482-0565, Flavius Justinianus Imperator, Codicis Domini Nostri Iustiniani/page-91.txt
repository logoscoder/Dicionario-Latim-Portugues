2.13.0. Ne liceat potentioribus patrocinium litigantibus praestare vel actiones in se transferre.
2.13.1
Imperatores Diocletianus, Maximianus . Divine admodum constituit divus claudius consultissimus princeps
parens noster, ut iactura causae adficerentur ii, qui sibi potentiorum patrocinium advocassent, ut hoc proposito
metu iudiciariae lites potius suo marte discurrerent, quam potentiorem domorum opibus niterentur.
1 . Quem palam est in tantum provincialium quaestionibus esse commotum, ut huius sanctionis rectores
provinciarium custodes et contemptae rei vindices fecerit, scilicet ut in actores seu procuratores in subsidia
negotiorum vel usurpatos gratia vel redemptos severa sententia vindicarent.
2 . Quare cum intersit et universe omnium et praecipue tenuiorum, qui saepe importunis potentium
intercessionibus opprimuntur, inter litigatores audientiam tuam impertire debebis: nec metuas, ne praeiudices
clarissimis viris, cum divus Claudius huius rei rectorem provinciae et disceptatorem et, si res postularet, ultorem
specialiter fecerit. * DIOCL. ET MAXIM. AA. ET CC. ARISTOBULO SALUTEM. *<A 293 D. IIII ID. SEPT.
AA. CONSS.>
2.13.2
Imperatores Honorius, Theodosius . Si cuiuscumque modi cautiones ad potentium fuerint delatae personas, debiti
creditores iactura multentur. Aperta enim credentium videtur esse voracitas, qui alios actionum suarum redimunt
exactores. * HONOR. ET THEODOS. AA. IOHANNI PP. *<A 422 D. V ID. IUL. RAVENNA HONORIO XIII
ET THEODOSIO X AA. CONSS.>
2.14.0. De his, qui potentiorum nomine titulos praediis adfigunt vel eorum nomina in lite praetendunt.
2.14.1
Imperatores Arcadius, Honorius . Animadvertimus plurimos iniustarum desperatione causarum potentium titulos
et clarissimae privilegia dignitatis his, a quibus in ius vocantur, opponere.
1 . Ac ne in fraudem legum adversiorumque terrorem his nominibus abutantur et titulis, qui huiusmodi dolo
scientes conivent, adficiendi sunt publicae sententiae nota.
2 . Quod si nullum in hac parte consensum praebuerint, ut libelli aut tituli eorum nominibus aedibus adfigantur
alienis, eatenus in eos qui fecerint vindicetur, ut adfecti plumbo perpetuis metallorum suppliciis deputentur.
3 . Quisquis igitur lite pulsatus, cum ipse et rei sit possessor et iuris et titulum illatae sollemniter pulsationis
exceperit, contradictoriis libellis aut titulis alterius nomen crediderit ingerendum, eius possessionis aut causae,
quam sub hac fraude aut retinere aut evitare temptaverit, amissione multetur nec repetendae actionis, etiam si ei
probabilis negotii merita suffragantur, habeat facultatem.
4 . Eos sane, qui se sponte alienis litibus inseri patiuntur, cum his neque proprietas neque possessio competat,
veluti famae suae prodigos et calumniarum redemptores notari oportebit. * ARCAD. ET HONOR. AA.
MESSALAE PP. *<A 400 D. V K. DEC. MEDIOLANI STILICHONE CONS.>
2.15.0. Ut nemo privatus titulos praediis suis vel alienis imponat vel vela regalia suspendat.
2.15.1
Imperatores Honorius, Theodosius . Regiae maiestatis est, ut nostrae tantum domus et patrimonia titulorum
inscriptione legantur. Omnes igitur intellegant publico iuri esse deputandum id, cui nomen dominicum
praescribitur. * HONOR. ET THEODOS. AA. FLAVIANO PP. *<A 408 D. III K. DEC. RAVENNAE BASSO
ET PHILIPPO CONSS.>
2.15.2
Imperatores Theodosius, Valentinianus . Ne quis vela regia suspendere vel titulum audeat sine praeceptione
iudicis competentis rebus alienis imponere, quas quocumque modo qualiscumque persona possideat, licet non
dominus, licet iniustus possessor ac temerarius invasor qui possidet doceatur.
1 . Eum autem, qui hoc facere ausus fuerit, si plebeius est, ultimo subdi supplicio, si clarissimus vel curialis vel
miles vel clericus, proscribendum deportandumque non solum civitate romana, sed etiam libertate privari
censemus, exsecutoresque huius legis omnes iudices esse oportere.
2 . Deponendi autem vel frangendi titulos vel etiam conscindendi vela non solum eis, ad quorum praeiudicium
tale aliquid contra fas contraque leges committitur, sed omnibus tam liberis quam servis sine metu calumniae vel
91

