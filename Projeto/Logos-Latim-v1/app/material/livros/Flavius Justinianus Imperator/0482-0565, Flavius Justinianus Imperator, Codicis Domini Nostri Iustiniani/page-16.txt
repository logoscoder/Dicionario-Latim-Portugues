obnoxius aut ex gestis negotiis aut ex quibuslibet aliis ecclesiasticis actibus obligatus obierit. * THEODOS. ET
VALENTIN. AA. AD TAURUM PP. *<A 434 D. XVIII K. IAN. ARIOBINDO ET ASPARE CONSS.>
1.3.21
Imperatores Theodosius, Valentinianus . Ad similitudinem tam episcoporum orthodoxae fidei quam presbyteri et
diaconi ii, qui honorario titulo illustrem dignitatem consecuti sunt, per substitutos periculo suarum facultatum
curiae muneribus satisfacere non vetentur. * THEODOS. ET VALENTIN. AA. THOMAE PP. *<A 442 D. V K.
MART. CONSTANTINOPOLI EUDOXIO ET DIOSCORO CONSS.>
1.3.22
Imperatores Theodosius, Valentinianus . Si qua per calumniam postulatio super criminalibus causis apud
competentem iudicem deposita exhibitionis causa fuerit sacrosanctae religionis antistitis, triginta pondo auri
condemnatione publicis calculis inferenda ut percellatur, praecipimus.
1. Quin etiam omnia privilegia, quae sacrosanctis ecclesiis confugarum aut clericorum, decanorum vel aliorum
ecclesiasticorum causa legibus sunt praestita, intacta atque illibata servari.
2. Praeterea iubemus, ut omnes clerici atque monachi, qui de suis civitatibus ad hanc almam urbem ecclesiastici
negotii vel religionis causa proficiscuntur, litteris episcopi, cui unusquisque iter faciens obsequitur, muniti
adveniant: scituri quod, si citra hanc fiduciam accesserint, sibimet imputabunt, quod non clerici vel monachi esse
putabuntur. * THEODOS. ET VALENTIN. AA. FLORENTIO PP. *<A 445 D. III ID. FEBR.
CONSTANTINOPOLI VALENTINIANO A. VI ET NOMO CONSS.>
1.3.23
Imperatores Valentinianus, Marcianus . Quoniam venerabilis recordationis Flavianus huius Almae urbis
episcopus cum venerabili synodo innumerabilium paene sacerdotum, qui Chalcedone convenerunt, tanto ac tali
decoratus est testimonio, ut Eutyches, qui contra senserat, cum scelaeratis dictis suis ab omnibus uno ore
damnaretur, aboleatur quidem Eutychetis damnosa memoria, Flaviani autem laudabilis recordatio reveletur. *
VALENTIN. ET MARCIAN. AA. PALLADIO PP. *<A 452 D. CONSTANTINOPOLI PRIDIE NONAS
IULIAS SPORACIO CONS.>
1.3.24
Imperatores Valentinianus, Marcianus . Id, quod pauperibus testamento vel codicillis relinquitur, non ut incertis
personis relictum evanescat, sed modis omnibus ratum firmumque consistat. * VALENTIN. ET MARCIAN.
AA. PALLADIO PP. *<A 455 D. VIII K. MAI. ANTHEMIO CONS.>
1.3.25
Imperator Marcianus . Cum clericis in iudicium vocatis pateat episcopalis audientia, volentibus tamen actoribus,
si actor disceptationem sanctissimi archiepiscopi noluerit experiri, eminentissimae tuae sedis examen contra
catholicos sub viro reverentissimo archiepiscopo huius urbis clericos constitutos vel contra reverentissimum
oeconomum tam de ipsius quam de ecclesiasticis negotiis sibimet noverit expetendum neque in ullo alio foro vel
apud quemquam alterum iudicem eosdem clericos litibus inretire et civilibus vel criminalibus negotiis temptet
innectere.
1. Memorati autem reverentissimi clerici orthodoxarum ecclesiarum, quae sub viro religioso antistite huius
inclitae urbis sunt, in causa, in qua vel ipsi vel procuratores, quos pro se dederint, sententiarum auctoritate
pulsantur, exsecutoribus, per quos coeperint conveniri, fideiussorem sacratissimae huius urbis ecclesiae
oeconomum vel defensorem praebeant, qui usque ad quinquaginta libras auri fideiussor existat.
1a . Ipse vero reverentissimus oeconomus almae huius urbis ecclesiae lite pulsatus fideiussorem pro se non
praebeat, utpote qui et aliorum clericorum fideiussor futurus est, sed fidei suae committatur.
1b . Quod si lis diversorum (excepto reverentissimo oeconomo) clericorum, quae agitanda sit, memoratam
summam videtur excedere, clericus lite pulsatus det exsecutori pro residua quantitate cautionem suam: cui
nullum tamen insertum erit iusiurandum, quia ecclesiasticis regulis et canone a beatissimis episcopis antiquitus
instituto clerici iurare prohibentur.
2. Statuimus autem, ut exsecutoribus idem reverentissimus oeconomus vel alii diversi clerici sub beatissimo
archiepiscopo huius splendidissimae civitatis sententiarum tuarum auctoritate commoniti solidos duos
tantummodo dent pro commonitione sua et pro institutione procuratoris, si per eum voluerint litigare.
3. Quod circa alios quoque diversos apparitores eminentiae tuae in his, quae ex consuetudine praebentur officio,
observari in causis praedictorum clericorum iubemus, ut litis sumptus vel expensae a clericis pauciores
humanioresve praestentur. * MARCIAN. A. CONSTANTINO PP. *<A 456 ? D........ >
1.3.26
Imperator Leo . Decernimus, ut posthac neque monachi aut quicumque alius cuiuslibet status aut fortunae in
aedes publicas vel in quaecumque loca populi voluptatibus fabricata venerabilem crucem et sanctorum martyrum
reliquias illicite inferre conentur vel occupare audeant ea, quae vel ad publicas causas vel ad populi oblectamenta
constructa sunt. Cum enim religiosae aedes non desunt, possunt ibi, consultis prius ut oportet religiosissimis
episcopis, reliquias martyrum non quorundam usurpatione, sed arbitrio reverentissimorum antistitum collocare.
Ideo patientiam et modestiam suam, quam leges nostrae et publica disciplina et ipsorum monachorum nomen
16

