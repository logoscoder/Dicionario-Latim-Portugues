10.24.1
Imperatores Valentinianus, Valens, Gratianus . Operarum praebitionem, quae illicite a provincialibus hactenus
expetita est, sinceritas tua cessare praecipiat. * VALENTIN. VALENS ET GRAT. AAA. AD VIVENTIUM PP.
*<A 369 D. X K. MART. TREVERIS VALENTINIANO NP. ET VICTORE CONSS.>
10.25.0. De immunitate nemini concedenda.

10.25.1
Imperatores Gratianus, Valentinianus, Theodosius . His nostrae serenitatis edictis civitatum tabulariis erit
flamma supplicium, si cuiusquam fraude ambitu potestate iniusta cuiuspiam profiteretur immunitas, ac non
secundum praecedentem definitionem omnes omnino abolita specialium immunitatum gratia necessitas
tributariae functionis firmata censitorum peraequatorum provincialium iudicium peraequatione constrinxerit. *
GRAT. VALENTIN. ET THEODOS. AAA. AD POP. *<A 383 D. III NON. MART. MEDIOLANI
MEROBAUDE II ET SATURNINO CONSS.>
10.25.2
Imperatores Honorius, Theodosius . Per bithyniam ceterasque provincias possessores et reparationi publici
aggeris et ceteris eiusmodi muneribus pro iugorum numero vel capitum, quae possidere noscuntur, adstringi
cogantur. * HONOR. ET THEODOS. AA. ANTHEMIO PP. *<A 412 D. VII K. NOV. CONSTANTINOPOLI
HONORIO VIIII ET THEODOSIO V AA. CONSS.>
10.26.0. De conditis in publicis horreis.
10.26.1
Imperatores Valentinianus, Valens . Omnia quae in horreis habentur expendi volumus, ita ut non prius ad
frumentum tendatur expensio, quod sub praefectura tua urbis horreis infertur, quam vetera condita fuerint
erogata.
1 . Et si forte vetustate species ita corrupta est, ut per semet erogari sine querella non possit, eidem ex nova
portione misceatur, cuius adiectione corruptio velata damnum fisco non faciat.
2 . Ad istud autem negotium arbitratu ac iudicio tuo nobilis prudens fidelis optime sibi conscius pro integritatis
meritis adponatur custos ac mensor, qui vel frumenta modio metiatur vel iustis aestimationibus colligat, quanta
habeantur in condito. * VALENTIN. ET VALENS AA. AD VOLUSIANUM PU. *<A 364 D. VI ID. APRIL.
DIVO IOVIANO ET VARRONIANO CONSS.>
10.26.2
Imperatores Valentinianus, Valens . Cum ad quamlibet urbem mansionemve accesseris, protinus horrea inspicere
te volumus, ut devotissimis militibus effloratae et incorruptae species praebeantur.
1 . Nam si per incuriam officii gravitatis tuae sartorum tectorum neglecta procuratione aliqua pluviis infecta
perierint, iam ad damnum tuum referentur. * VALENTIN. ET VALENS AA. ARTEMIO PRAESIDI. *<A 364
D. VIII K. SEPT. ARELATE DIVO IOVIANO ET VARRONIANO CONSS.>
10.26.3
Imperatores Arcadius, Honorius . Nulli posthac horreaticas species contingendi copia praebeatur.
1 . Sin vero quisquam temerator horreorum extiterit, qui sibi ex praedictis aliquid audeat usurpare, hanc poenam
sciat nostro arbitrio definitam, ut deportationis poenae subiectus totius substantiae cogatur subire iacturam. *
ARCAD. ET HONOR. AA. ANATOLIO PP. PER ILLYRICUM. *<A 397 D. VII ID. IUL.
CONSTANTINOPOLI CAESARIO ET ATTICO CONSS.>
10.27.0. Ut nemini liceat in coemptione specierum se excusare et de munere sitoniae.
10.27.1
Imperator Anastasius . Quotiens urguente necessitate comparationes frumenti vel hordei aliarumque specierum
quibuslibet provinciis indicentur, nulli penitus possidentium sese sub cuiuscumque privilegii occasione
excusandi tribui facultatem censemus, omnique, cuicumque possidentium quocumque modo quocumque
tempore per sacros apices vel etiam pragmaticam sanctionem aut iudicialem forte dispositionem huiusmodi
527

