Imperatores Diocletianus, Maximianus . Edicto quidem divi marci parentis nostri res minorum exceptae nihil
tuum adiuvant desiderium, si quidem debiti causa patris minoris vel etiam ipsius praedia venumdata quinquennii
praescriptionis nullam admittunt quaestionem.
1 . Sed quoniam per collusionem sive fraudem tunc temporis procuratoris nostri nimis exiguo pretio fundum
tuum cum mancipiis venumdatum adseveras, si aditus rationalis noster tuis adlegationibus adesse fidem nec
servatam sollemnitatem hastarum animadverterit, fisco te satisfaciente revocata venditione fundum tibi restitui
iubebit. * DIOCL. ET MAXIM. AA. ET CC. LAURENTIO. *<A 294 D. ID. FEBR. SIRMI CC. CONSS.>
2.37.0. Si adversus creditorem.
2.37.1
Imperator Antoninus . Cum et ipse confitearis cum zenodora minore viginti quinque annis contraxisse nec docere
potuisse praetori viro clarissimo ex eo contractu locupletiorem factam, intellegis eam merito in integrum
restitutam. * ANT. A. PRUNICO. *<A 214 D. VI NON. MAI. MESSALA ET SABINO CONSS.>
2.37.2
Imperator Gordianus . Si, ut adlegas, minor annis pecuniam fenori accepisti nec ea in rem tuam versa est,
adversus cautionem, per quam eo nomine te obligasti, in integrum restitutionis auxilium potes sollemniter
postulare. * GORD. A. GAIANO. *<A 238 PP. III NON. OCT. PIO ET PONTIANO CONSS.>
2.38.0. Si ut se hereditate abstineat.
2.38.1
Imperatores Severus, Antoninus . Si vos paternae hereditati non miscuistis, ob eam rem testificatio necessaria
non fuit, cum fides veritatis verborum adminicula non desideret. Quod si pro herede gessistis vel bonorum
possessionem accepistis, propter aetatem, cui subveniri solet, in integrum restitutionis auxilium accipere debetis.
* SEV. ET ANT. AA. FLORENTIO ET ALIIS. *<A 198 PP. V NON. MART. SATURNINO ET GALLO
CONSS.>
2.38.2
Imperator Gordianus . Si, cum avi tui testamento te heredem reliquissent, hereditates eorum non adisti , liberum
tibi est repudiata paterna successione per in integrum restitutionis auxilium, quo te aetatis iure dicis esse
munitam, hereditatem parentum tuorum, licet antea non adisti, nunc obtinere. * GORD. A. HERODOTAE. *<A
241 PP. III NON. FEBR. GORDIANO A. II ET POMPEIANO CONSS.>
2.39.0. Si ut omissam hereditatem vel bonorum possessionem vel quid aliud adquirat.
2.39.1
Imperator Gordianus . Minores viginti quinque annis non tantum in his, quae ex bonis propriis amiserunt, verum
etiam si hereditatem sibi delatam non adierint, posse in integrum restitutionem postulare iam dudum placuit. *
GORD. A. PROTAE. *<A 238 PP. ID. OCT. PIO ET PONTIANO CONSS.>
2.39.2
Imperatores Diocletianus, Maximianus . Ad bonorum possessionem in paternis rebus omissam minores in
integrum restitutionis admitti beneficio iam pridem placuit. Restituti autem decreto bona, quae habuerunt mortis
tempore patris, debent conferre. * DIOCL. ET MAXIM. AA. ET CC. SARAPIADI. *<A 294 D. XVI K. NOV.
SIRMI CC. CONSS.>
2.40.0. In quibus causis in integrum restitutio necessaria non est.
2.40.1
Imperator Alexander Severus . Minoribus quinque et viginti annis, praesertim qui per tutores vel curatores non
defenduntur, non obesse, si mortem defuncti non ulciscantur, innumeris divorum parentum meorum ac meis
rescriptis continetur. * ALEX. A. MUTATO. *<A 229 V ID. MAI. ALEXANDRO A. III ET DIONE CONSS.>
2.40.2
102

