11.60.3
Imperatores Theodosius, Valentinianus . Agros limitaneos universos cum paludibus omnique iure, quos ex prisca
dispositione limitanei milites ab omni munere vacuos ipsi curare pro suo compendio atque arare consueverunt, et
si in praesenti coluntur, ab his firmiter ac sine ullo concussionis gravamine detineri, et si ab aliis possidentur,
cuiuslibet spatii temporis praescriptione cessante ab universis detentatoribus vindicatos isdem militibus sine ullo
prorsus, sicut antiquitus statutum est, collationis onere volumus adsignari: in his etiam contra eos, qui
praeceptionibus nostris obviam venire temptaverint, proscriptionis poena valitura.
1 . Nam si quis forte, quod minime audere debuerat, emptionis titulo memorati iuris possidet praedia, competens
ei actio contra venditorem intacta servabitur. * THEODOS. ET VALENTIN. AA. NOMO MAG. OFF. *<A 443
D.PRID.ID.SEPT.CONSTANTINOPOLI MAXIMO II ET PATERIO CONSS.>
11.61.0. De pascuis publicis vel privatis.
11.61.1
Imperatores Valentinianus, Valens . Cum nulla ratio sit, cur in pascuis saltibus rei privatae pensio debeat
ampliari , nequaquam pro libidine ordinum augmenta facienda sunt.
1 . Etenim idcirco graviorem pensionem imponi ab ordinibus accipimus, ut animalia ex rebus privatis nostris a
locorum pastibus arceantur: quod fieri non oportere divae memoriae Iulianus prorogata iussione constituit.
2 . Quare excellens auctoritas tua conventis rectoribus provinciarum non eam licitationis necessitatem patiatur
inferri, quam repentinam faciunt civitates, sed eam manere decernat, quam statuit antiquitas. * VALENTIN. ET
VALENS AA. AD RUFINUM PP. *<A 365 D.VIIII K.OCT.LUCERIAE VALENTINIANO ET VALENTE
AA. CONSS.>
11.61.2
Imperatores Arcadius, Honorius . Insignis auctoritas tua hac condicione a publicis pratis apamenis animalia
militum prohiberi praecipiat, ut universi cognoscant de emolumentis eorum tuique officii facultatibus duodecim
libras auri fisci commodis exigendas, si quisquam posthac memorata prata mutilare temptaverit: non minore
decernenda poena, si etiam prata privatorum antiochenorum fuerint devastata: ita tamen, ut sine laesione
provincialium provideant curiales, quo pacto animalium militarium pastui consulatur. * ARCAD. ET HONOR.
AA.SIMPLICIO COM. ET MAG. UTR. MIL. *<A 398 D.V ID.MART.CONSTANTINOPOLI HONORIO
A.IIII ET EUTYCHIANO VC.CONSS.>
11.61.3
Imperatores Honorius, Theodosius . Prata provincialium nostrorum et praecipue rei privatae nostrae perniciosum
est militum molestia fatigari, ideoque lege ad amplissimam praefecturam promulgata censuimus, ne hoc deinceps
usurpetur.
1 . Super qua re universos quorum interest convenire tua magnificentia non moretur, ne permittant possessores
vel colonos pratorum gratia qualibet importunitate vexari. * HONOR. ET THEODOS. AA. COMM. ET MAGG.
MIL. *<A 415 D.NON SEPT.HONORIO X ET THEODOSIO VI AA.CONSS.>
11.62.0. De fundis patrimonialibus et saltuensibus et emphyteuticis et eorum conductoribus.
11.62.1
Imperator Constantinus . Si quis fundos emphyteutici iuris salva lege fisci citra iudicis auctoritatem donaverit,
donationes firmae sint, dummodo suis quibusque temporibus ea quae fisco pensitanda sunt repraesentare
cogantur. * CONST. A. CUPITO. *<A 315 PP.XVII K.IUL.TREVIRIS CONSTANTINO AA.IIII ET LICINIO
IIII CONSS.>
11.62.2
Imperator Constantinus . Patrimonialis fundi pensitationem aurariam seu frumentariam intra tempus omissam
minorum dominio non nocere praecipimus nec ad fraudem iuris eorum evadere, si, quod sollemniter debetur,
paulo serius inferatur: ita tamen, ut permanente substantia parvulorum iudex tutorem vel curatorem, per quem
differtur illatio, neglegentiae suae et deserti officii poenas exigat et damna deplorare compellat. * CONST. A.
AD DRACONTIUM. *<A XXX >
11.62.3.
Imperatores Valentinianus, Valens . Quicumque possessiones ex emphyteutico iure susceperint, ea ad
refundendum uti occasione non possunt, qua adserant desertas esse coepisse, tametsi rescripta per obreptionem
meruerint.
586

