4 . Omnem autem dubitationem pro defensione pupillorum et adultorum aliarumque personarum penitus
amputantes sancimus omnes tutores vel curatores non alias creari, nisi prius cum aliis sollemnibus verbis, quae
pro gubernatione rerum tam in gestis quam in cautionibus ab his conscribuntur, et hoc specialiter expresserint,
quod omnimodo sine ulla dilatione defensionem pro pupillis et adultis aliisque supra memoratis personis subire
eos necesse est.
5 . Hisque adicimus nullam neque in hoc capitulo ambiguitatem relinquentes tutoribus et omnibus curatoribus
licere fructus, sive qui ex reditibus praediorum colliguntur sive ex substantia personarum quarum gubernationem
habent inventi fuerint, id est vinum et oleum et frumentum vel cuiuscumque speciei sunt, sine decreto distrahere
iusto pretio, quod in his locis, in quibus venditio celebratur, tunc temporis noscitur obtinere, et quae ex
venditione eorundem fructuum colliguntur pecuniae, cum alia pupillorum vel adultorum aliarumque personarum
substantia administrentur. * IUST. A. IOHANNI PP. *<A 531 D. XII K. NOV. CONSTANTINOPOLI POST
CONSULATUM LAMPADII ET ORESTIS VV. CC.>
5.38.0. De periculo tutorum et curatorum.
5.38.1
Imperator Alexander Severus . Et qui notitiae causa liberti tutores dantur, quamvis soli administrandorum
negotiorum pupillorum sive adultorum facultatem interdum non accipiant propter tenuitatem sui patrimonii,
periculo tamen omnes sunt obligati, sive ea, quae scire deberent ex utilitate eorum, tutores sive curatores
dissimulaverunt aut fraudem aliquam adhibuerunt vel cum aliis participaverunt aut, cum suspectos facere
deberent, in officio muneris vel obsequio debito cessaverunt. * ALEX. A. QUINTO. *<A 226 PP. VIIII K.
FEBR. ALEXANDRO A. II ET MARCELLO CONSS.>
5.38.2
Imperator Alexander Severus . Ad eos, qui in alia provincia tutelam administrant, periculum administrationis ex
persona tutorum, qui in alia provincia res pupilli gerunt, non porrigitur. * ALEX. A. SATURO. *<A 226 PP.
NON. IUL. ALEXANDRO A. II ET MARCELLO CONSS.>
5.38.3
Imperator Philippus . Si res pupillares, quas horreo conditas habere aut etiam venumdare debuisti, in hospitio
tuo, ut adseveras, vi ignis absumptae sunt, culpam seu segnitiam tuam non ad tuum damnum, sed ad pupilli tui
spectare dispendium minus probabili ratione deposcis. * PHILIPP. A. ET PHILIPP. C. GRATIANO. *<A 245
PP. III K. APRIL. PHILIPPO A. ET TITIANO CONSS.>
5.38.4
Imperator Philippus . Tutoribus seu curatoribus fortuitos casus, adversus quos caveri non potuit, imputari non
oportere saepe rescriptum est. * PHILIPP. A. ET C. FLORO. *<A 245 PP. XII K. SEPT. PHILIPPO A. ET
TITIANO CONSS.>
5.38.5
Imperatores Diocletianus, Maximianus . Si tutor petitus vel testamento datus tutorem te constitutum esse non ex
remissioris neglegentiae vitio, sed iustae ignorationis ratione non didicisti idque liquidis probationibus
ostenderis, periculo eius temporis, quod ignorante te transmissum est, non teneberis. * DIOCL. ET MAXIM.
AA. SEVERO. *<A 290 PP. III ID. SEPT. IPSIS IIII ET III AA. CONSS.>
5.38.6
Imperatores Diocletianus, Maximianus . Temporis, quod insequitur post tutelae translationem, administrationis
officio finito ad eos qui fuerunt tutores gerendae rei non pertinere periculum rationis est. * DIOCL. ET MAXIM.
AA. EPICTETO. *<A 294 S. V K. DEC. CC. CONSS.>
5.39.0. Quando ex facto tutoris vel curatoris minores agere vel conveniri possunt.
5.39.1
Imperator Antoninus . Iuliana, cuius tibi curatores condemnati sunt, si vicesimum quintum annum aetatis egressa
est, actio iudicati utilis adversus ipsam bonaque eius exercenda est. Nam tutores curatoresque finito officio non
esse conveniendos ex administratione pupillorum adulescentiumque saepe decretum est * ANT. A. SEPTIMO.
*<A 213 PP. VIII K. IUL. ROMAE ANTONINO A. IIII ET BALBINO CONSS.>
5.39.2
Imperator Alexander Severus . Etsi tutores tui, cum pecuniam pupillarem crederent, ipsi stipulati sunt, utilis actio
tibi datur. * ALEX. A. SOSANDRO. *<A PP. XV K. SEPT.>
5.39.3
265

