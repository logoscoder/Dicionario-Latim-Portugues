1 . Ceterum eos, qui castrensibus stipendiis otia quieta meruerunt veterani constituti, nequaquam placet tela in
usum vomeris ligonisque convertere. * GRAT. VALENTIN. ET THEODOS. AAA. ET ARCAD. A. CYNEGIO
PP. *<A 384 - 389 >
11.64.0. De fugitivis colonis patrimonialibus et emphyteuticis et saltuensibus.
11.64.1
Imperatores Gratianus, Valentinianus, Theodosius . Quicumque parvuli ex municipibus vel colonis
patrimonialibus aut saltuensibus, quorum tamen avi ac patres implicati huiusmodi functionibus fuerint,
coniventia militaris officii ad stipendium castrense vel officia diversa transierint, ad munera patriae vel agrorum
cultus conventis ducibus tribunis ac praepositis revocentur neque his prosint stipendia. * GRAT. VALENTIN.
ET THEODOS. AAA. CYNEGIO PP. *<>
11.64.2
Imperatores Gratianus, Valentinianus, Theodosius . Quisquis colonum patrimonialem aut sollicitatione
susceperit aut occultatione celaverit, non solum ipsum restituere, sed etiam libram auri poenae nomine cogatur
inferre. * GRAT. VALENTIN. ET THEODOS. AAA. AD CYNEGIUM PP. *<A 386 D.VIII
K.NOV.CONSTANTINOPOLI HONORIO NP.ET EUODIO CONSS.>
11.64.3
Imperatores Honorius, Theodosius . Cuiuscumque adnotationis vel oraculi dudum impetrati vel postea eliciendi
auctoritate submota omnes, quos patrimonialium agrorum vinculis fortuna tenet adstrictos, sub quibuslibet
gradibus militantes ad provinciae moderatoris iudicium ilico sub idonea intercessione mittentur. * HONOR. ET
THEODOS. AA. ANTHEMIO PP. *<A 408-415 >
11.65.0. De collatione fundorum patrimonialium et emphyteuticorum.
11.65.1
Imperator Constantinus . Emphyteuticarii possessores, qui mansuetudinis nostrae beneficio ad extraordinaria
minime devocantur munera, sicut ceteri provinciales obsequium suum muniendis itineribus impendant. Nulla
enim ratione debent ab hoc, quod in commune omnibus profuturum est, seiungi * CONST. A. AD PROCULUM
PROCONS. AFRICAE. *<A 319 PP.NON.MAI.KARTHAGINE CONSTANTINO A.V ET LICINIO
C.CONSS.>
11.65.2
Imperator Constantinus . Patrimoniales fundos extraordinariis oneribus vel mediae aut tertiae portionis obsequiis
fatigari non convenit, cum eosdem et auri speciem et frumenti plurimum modum constet persolvere: ita ut, qui
violare statuta temptaverit, puniatur. * CONST. A. AD CATULLINUM PROCONS. AFRICAE. *<A 319 PP.
VI K. SEPT. CARTHAGINI CONSTANTINO A. V ET LICINIO CONSS.>
11.65.3
Imperator Julianus . Omnes, qui patrimoniales fundos sive communiter sive ex asse retinent, pro his conveniendi
sunt ad universorum munerum ad eosdem fundos pertinentium pro rata portione vel in solidum functiones, sicut
unumquemque privatorum necessitas publicae pensitationis adstringit. * IUL. A.*<A 362 D. V K. APRIL.
MAMERTINO ET NEVITTA CONSS.>
11.65.4
Imperatores Valentinianus, Valens . Placuit, ut emphyteuticorum fundorum patrimonialiumque possessores, quo
voluerint tempore et quantum habuerint pensionis paratum ( dummodo non amplius quam in tribus per singulos
annos vicibus) officio rationalis adsignent ac de suscepto ab eodem securitatem eodem die pro more percipiant,
modo ut intra ianuariarum iduum diem omnis summa ratiociniis publicis inferatur: gravissimae poenae subdendo
officio, si cuiquam quolibet anni tempore ( dummodo nequaquam numerum trinae illationis excedat) solutionem
facere gestienti negaverit susceptionis officium, vel si moram fecerit in chirographo securitatis edendo.
1 . Super quo possessores apud curatores vel magistratus aut quicumque in locis fuerint, qui conficiendorum
actorum habeant potestatem, conveniet contestari, ut et de officii insolentia constet, in quod exercenda vindicta
est, et his possit esse consultum.* VALENTIN. ET VALENS AA. AD GERMANIANUM COM. SACR.
LARG. *<A 366>
11.65.5
Imperatores Arcadius, Honorius . Per omnes provincias patrimonialium fundorum ab ordinariis iudicibus canon
exigatur, et quidquid exactum fuerit, dirigatur.
589

