6.54.0. Ut in possessionem legatorum vel fideicommissorum servandorum causa mittatur et quando satisdari
debet.
6.54.1
Imperator Pius . Quoniam nihil actor amplius postulat, quam ut fideicommissi nomine satisdetur, non debet is
qui iuri dicendo praeest subtiliter cognoscere, debetur nec ne fideicommissum, sed tantum decernere, ut
satisdetur. * DIVUS PIUS SALVIO. *< SINE DIE ET CONSULE.>
6.54.2
Imperator Marcus . Ipsis rerum experimentis cognovimus ad publicam utilitatem pertinere, ut satisdationes, quae
voluntatis defunctorum tuendae gratia in legatis, item fideicommissis inductae sunt, eorundem voluntate remitti
possint. Quocumque enim indicio voluntatis cautio legati seu fideicommissi remitti potest * DIVUS MARCUS
STRATONICAE. *< SINE DIE ET CONSULE.>
6.54.3
Imperatores Severus, Antoninus . Si postquam servandi legati seu fideicommissi gratia in possessionem inductus
es, pignoris obligatio aut venditio ab herede intervenit, praecedere causam tuam, quam iure praetorio velut
pignus habuisti, manifestum est. * SEV. ET ANT. AA. SYMPHORO. *<A 196 PP.XI K.DEC.DEXTRO ET
PRISCO CONSS.>
6.54.4
Imperatores Severus, Antoninus . Cum Artemidoram patri pupillorum tuorum heredem extitisse proponas,
quamvis, ut fideicommissam hereditatem his cum moreretur restitueret, petita sit, nullam tamen adversus
debitores hereditarios habent pupilli tui actionem.
1 . Plane ut satis fideicommissorum Artemidora det, si modo testator id fieri non prohibuerit, apud suum iudicem
conveni. * SEV. ET ANT. AA. PROTAGORAE. *<A 215 PP.III K.IUL.LAETO II ET CEREALE CONSS.>
6.54.5
Imperator Alexander Severus . Qui legati sive fideicommissi causa in possessionem mittuntur, non proprietatem
nanciscuntur, sed ius pignoris. Ut autem et post acceptum pignus satisfiat defuncti voluntati, competens iudex te
adeunte providebit * ALEX. A. PAULINAE. *<A 224 PP. III ID. AUG. IULIANO ET CRISPINO CONSS.>
6.54.6
Imperator Alexander Severus . Certa est forma iurisdictionis, qua fideicommissi servandi causa in possessionem
rerum, quae in causa hereditaria sunt aut dolo malo esse desierint, is, cui legati vel fideicommissi nomine satis
non datur, mittitur vel in proprias res heredis, si fideicommisso satis non fit post sex menses, quam peti coeperit,
secundum divi Antonini patris mei constitutionem. * ALEX. A. DONATO. *<A 225 PP. VI ID. IAN. FUSCO II
ET DEXTRO CONSS.>
6.54.7
Imperator Alexander Severus . Scire debetis fideicommissi quidem et legati satisdationem remitti posse divum
Marcum et divum Commodum constituisse: ut autem boni viri arbitratu is, cui usus fructus relictus est, utatur
fruatur, minime satisdationem remitti testamento posse. * ALEX. A. PROCULIANO. *<A 225 PP. X K. MART.
FUSCO II ET DEXTRO CONSS.>
6.54.8
Imperator Alexander Severus . Contra eos sive successores eorum, qui rem publicam administrantes per officii
necessitatem civitati sub condicione relicti fideicommissi satis accipere debuerunt, quanti rei publicae interest
satis acceptum non esse, dirigendam certum est actionem. * ALEX. AA. ET CC. IULIO ET ZENODORO. *<A
294 SUPPOSITA VII K. MART. CC. CONSS.>
6.55.0. De suis et legitimis liberis et ex filia nepotibus ab intestato venientibus.
6.55.1
Imperatores Severus, Antoninus . Si fratri tuo legitima heres esse potes, centum dierum praefinitione non
excluderis ad adquirendam hereditatem. * SEV. ET ANT. AA. CRISPINAE. *<A 205 PP. III NON. NOV.
ANTONINO A. II ET GETA II CONSS.>
6.55.2
Imperatores Diocletianus, Maximianus . Nepotes ex diversis filiis varii numeri avo succedentes ab intestato non
virilibus portionibus, sed ex stirpibus succedunt. * DIOCL. ET MAXIM. AA. AVIAE. *<A 290 S. III K.
MART. HADRIANOPOLI IPSIS AA. IIII ET III CONSS.>
6.55.3
Imperatores Diocletianus, Maximianus . Ut intestato defuncto filius ac nepos ex alio, qui mortis eius tempore in
rebus humanis non invenitur, manentes in sacris pariter succedant, evidenter lege duodecim tabularum cavetur.
346

