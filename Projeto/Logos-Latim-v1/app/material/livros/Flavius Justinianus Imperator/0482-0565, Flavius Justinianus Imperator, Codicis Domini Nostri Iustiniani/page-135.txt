Imperatores Valerianus, Gallienus. . Precibus quidem tuis proposita rescripta eos parentes denotant, qui, cum
testamento facto vivi patrimonium suum immensis donationibus exinanissent, inane nomen heredum liberis
reliquissent. Sed ad intestatos quoque eadem ratio aequitatis extenditur * VALER. ET GALLIEN. AA.
AELIANO. *<A 257 PP. X K. NOV. IPSIS IIII ET III AA. CONSS.>
3.29.4
Imperatores Diocletianus, Maximianus . Si filius tuus immoderatae liberalitatis effusione patrimonium suum
exhausit, praesidis provinciae auxilio uteris, qui discussa fide veri, si in integrum restitutionem ex filii persona
competere tibi ob improbabilem donationis enormitatem animadverterit, in removendis his quae perperam gesta
sunt tibi subveniet. Ideoque non est tibi necessarium adversus immodicas donationes auxilium ad instar
inofficiosi testamenti * DIOCL. ET MAXIM. AA. CALPURNIAE ARISTAENETAE. *<A 286 PP. IIII ID.
FEBR. MEDIOLANI MAXIMO II ET AQUILINO CONSS.>
3.29.5
Imperatores Diocletianus, Maximianus . Si totas facultates tuas per donationes vacuefecisti, quas in emancipatos
filios contulisti, id, quod ad submovendas inofficiosi testamenti querellas non ingratis liberis relinqui necesse est,
ex factis donationibus detractum, ut filii vel nepotes, qui postea ex quocumque legitimo matrimonio nati sunt,
debitum bonorum subsidium consequantur, ad patrimonium tuum revertetur. * DIOCL. ET MAXIM. AA.
COTTABEO. *<A 286 D. II K. MART. MAXIMO II ET AQUILINO CONSS.>
3.29.6
Imperatores Diocletianus, Maximianus . Cum donationibus in fratrem tuum collatis facultates patris tui exhaustas
esse eundemque patrem vestrum ea quae superfuerant codicillis inter vos divisisse proponas, si voluntatem eius
non agnovisti nec beneficio aetatis adversus haec iuvari poteris nec tantum dos a patre data et fideicommissum
continent, quantum ad submovendam querellam sufficiat, de enormitate donationum ad exemplum inofficiosi
testamenti praeses provinciae iurisdictionis suae partes exhibebit. * DIOCL. ET MAXIM. AA.
DEMETRIANAE. *<A 286 PP. VI K. MAI. CONSS. UT SUPRA.>
3.29.7
Imperatores Diocletianus, Maximianus . Si mater tua ita patrimonium suum profunda liberalitate in fratrem tuum
evisceratis opibus suis exhausit, ut quartae partis dimidium, quod ad excludendam inofficiosi testamenti
querellam adversus te sufficeret, in his donationibus quas tibi largita est non habeas, quod immoderate gestum
est revocabitur. * DIOCL. ET MAXIM. AA. AURELIO AMMIANO. *<A 286 PP. V ID. MAI. MAXIMO II
ET AQUILINO CONSS.>
3.29.8
Imperatores Diocletianus, Maximianus . Si liqueat matrem tuam intervertendae quaestionis inofficiosi causa
patrimonium suum donationibus in unum filium collatis exhausisse, cum adversus eorum cogitationes, qui
consiliis supremum iudicium anticipare contendunt et actiones filiorum exhauriunt, aditum querellae ratio
deposcat, quod donatum est pro ratione quartae ad instar inofficiosi testamenti convicti deminuetur.
1 . Nam quod uxor a marito in se matrimonii tempore donationis causa collatum emancipato filio communi
consentiente domino donavit, velut ex bonis patris, de cuius substantia prohibente matrimonio non potuit exire,
datum accipi rationis est: in cuius bonis si idem consilium et eventus comprehendatur, lex, quam patrimonio
matris ediximus, observabitur. * DIOCL. ET MAXIM. AA. AUXANONI. *<A 294 PP. III ID. SEPT. CC.
CONSS.>
3.29.9
Imperator Constantius . Non convenit dubitari, quod immodicarum donationum omnis querella ad similitudinem
inofficiosi testamenti legibus fuerit introducta et sit in hoc actionis utriusque vel una causa vel similis aestimanda
vel idem et temporibus et moribus. * CONSIUS. A. OLYBRIO. *<A 361 D. XIIII K. IUN. TAURO ET
FLORENTIO CONSS.>
3.30.0. De inofficiosis dotibus.
3.30.1
Imperator Constantius . Cum omnia bona a matre tua dote dicantur exhausta, concordare legibus promptum est,
ut ad exemplum inofficiosi testamenti adversus dotem immodicam exercendae actionis copia tribuatur et filiis
conquerentibus emolumenta debita deferantur. * CONSTANTIUS A. AD MAXIMUM PRAES. CILICIAE. *<A
358 D. XIIII K. IAN. SIRMIO DATIANO ET CEREALE CONSS.>
3.31.0. De petitione hereditatis.
135

