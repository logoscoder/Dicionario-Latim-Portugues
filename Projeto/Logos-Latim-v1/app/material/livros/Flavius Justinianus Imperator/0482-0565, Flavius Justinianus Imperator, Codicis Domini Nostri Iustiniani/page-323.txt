6.32.0. Quemadmodum aperiantur testamenta et inspiciantur et describantur.
6.32.1
Imperator Alexander Severus . Ut testamentum, quod dicis factum, proferatur et publice recitetur, competens
iudex iubebit. * ALEX. A. PROCULAE. *<A 223 PP. II K. APRIL. MAXIMO II ET AELIANO CONSS.>
6.32.2
Imperatores Valerianus, Gallienus . Testamenti tabulas ad hoc tibi a patre datas, ut in patria proferantur,
adfirmans potes illic proferre, ut secundum leges moresque locorum insinuentur, ita scilicet, ut testibus non
praesentibus adire prius vel pro tribunali vel per libellum rectorem provinciae procures ac permittente eo
honestos viros adesse facias, quibus praesentibus aperiantur et ab his rursum obsignentur. * VALER. ET
GALLIEN. AA. ALEXANDRO. *<A 256 PP. XII K. IAN. MAXIMO II ET GLABRIONE CONSS.>
6.32.3
Imperatores Diocletianus, Maximianus . Eius, quod ad causam novissimi patris vestri iudicii pertinet, de
calumnia tibi iuranti praeter partem, quam aperiri defunctus vetuit vel ad ignominiam alicuius pertinere dicitur,
inspiciendi ac describendi praeter diem et consulem tibi rector provinciae facultatem fieri iubebit. * DIOCL. ET
MAXIM. AA. ET CC. ARISTOTELI. *<A 294 D. VI K. MAI. CC. CONSS.>
6.32.4
Imperatores Gratianus, Valentinianus, Theodosius . Codicillos seu scripturam quolibet tenore formatam ea
oportebit observatione in publicum proferri, qua testamenta panduntur. * GRAT. VALENTIN. ET THEODOS.
AAA. AD HESPERIUM PP. *<A 379 D. III K. AUG. MEDIOLANO AUSONIO ET OLYBRIO CONSS.>
6.33.0. De edicto divi hadriani tollendo et quemadmodum scriptus heres in possessionem mittatur.
6.33.1
Imperatores Severus, Antoninus . Cum inter institutum et substitutum controversia moveatur, eum, qui primo
loco institutus est, induci in possessionem oportet. * SEV. ET ANT. AA. LUCILLO. *<A 196 PP. XII K. DEC.
DEXTRO ET PRISCO CONSS.>
6.33.2
Imperator Alexander Severus . Quamvis quis se filium defuncti praeteritum esse adleget aut falsum vel
inofficiosum testamentum seu alio vitio subiectum vel servus defunctus esse dicatur, tamen scriptus heres in
possessionem mitti solet. * ALEX. A. EUTACTO. *<A 223 PP. VI K. NOV. MAXIMO II ET AELIANO
CONSS.>
6.33.3
Imperator Justinianus . Edicto divi Hadriani, quod sub occasione vicesimae hereditatum introductum est, cum
multis ambagibus et difficultatibus et indiscretis narrationibus penitus quiescente, quia et vicesima hereditatis a
nostra recessit re publica, antiquatis nihilo minus et aliis omnibus, quae circa repletionem vel interpretationem
eiusdem edicti promulgata sunt, sancimus, ut, si quis ex asse vel ex parte competenti iudici testamentum
ostenderit non cancellatum neque abolitum neque ex quacumque suae formae parte vitiatum, sed quod prima
figura sine omni vituperatione appareat et depositionibus testium legitimi numeri vallatum sit, mittatur quidem in
possessionem earum rerum, quae testatoris mortis tempore fuerunt, non autem legitimo modo ab alio detinentur,
et eam cum testificatione publicarum personarum accipiat.
1 . Sin autem aliquis contradictor extiterit, tunc in iudicio competenti causae in possessionem missionis et
subsecutae contradictionis ventilentur et ei possessio adquiratur, qui potiora ex legitimis modis iura ostenderit,
sive qui missus est qui antea detinens contradicendum putavit.
2 . Nullis angustiis temporum huiusmodi missione coartanda, sed sive tardius sive praemature aliquis missus est,
legis tantummodo arbitrium requiratur et causa, unde vel missio vel contradictio exoritur.
3 . Sive enim post annale tempus sive post maioris aeui curricula aliquis fuerit missus, si tantum ex legitime
formato testamento missio procedat, nullum ei temporis obiciatur obstaculum, nisi tantum temporis effluxerit,
quod possit vel possessori plenissime securitatem et super dominio praestare, vel ipsi qui missus est omnem
intentionem excludere.
4 . Si enim vel ex una parte vel ex utroque latere temporis prolixitas occurrit, manifestissimum est non solum
missionem, sed etiam ipsam principalem causam esse sopitam. * IUST. A. IULIANO PP. *<A A. 531 D. XII K.
APRIL. CONSTANTINOPOLI POST CONSULATUM LAMPADII ET ORESTIS VV. CC.>
323

