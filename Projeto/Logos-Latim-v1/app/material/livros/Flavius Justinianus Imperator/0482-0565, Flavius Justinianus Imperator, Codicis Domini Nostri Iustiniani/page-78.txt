Imperatores Diocletianus, Maximianus . Sub praetextu specierum post repertarum generali transactione finita
rescindi prohibent iura. Error autem circa proprietatem rei apud alium extra personas transigentium tempore
transactionis constitutae nihil potest nocere. * DIOCL. ET MAXIM. AA. ET CC. MARCIAE. *<A 294 S. IIII
K. OCT. CC. CONSS.>
2.4.30
Imperatores Diocletianus, Maximianus . Transactione finita, cum ex partibus tuis magis dolum intercessisse
quam eorum, contra quos preces fundis, confitearis, instaurare grave nec non criminosum tibi est. * DIOCL. ET
MAXIM. AA. ET CC. ANTONINO. *<A 294 S. V ID. OCT. CREVI CC. CONSS.>
2.4.31
Imperatores Diocletianus, Maximianus . Si de certa re pacto transactionis interposito hoc comprehensum erat "
nihil amplius peti", etsi non additum fuerat " eo nomine", de ceteris quaestionibus integra permaneat actio. *
DIOCL. ET MAXIM. AA. ET CC.PROCULO. *<A 294 PP. IIII ID. OCT. BYZANTII CC. CONSS.>
2.4.32
Imperatores Diocletianus, Maximianus . Si causa cognita prolata sententia, sicut iure traditum est, appellationis
vel in integrum restitutionis sollemnitate suspensa non est, super iudicato frustra transigi non est opinionis
incertae. Proinde si non aquiliana stipulatione et acceptilatione subsecuta competentem tibi actionem peremisti,
praeses provinciae usitato more legum rebus pridem iudicatis effectum adhibere curabit. * DIOCL. ET MAXIM.
AA. ET CC. CYRILLO. *<A 294 S. VIII K. NOV. CC. CONSS.>
2.4.33
Imperatores Diocletianus, Maximianus . Si pro fundo quem petebas praedium certis finibus liberum dari
transactionis causa placuit, nec eo tempore minor annis viginti quinque fuisti, licet hoc praedium obligatum post
vel alienum pro parte fuerit probatum, instaurari decisam litem prohibent iura.
1 . Ex stipulatione sane, si placita servari secuta est, vel, si non intercessit, praescriptis verbis actione civili
subdita apud rectorem provinciae agere potes.
2 . Si tamen ipsas res apud te constitutas, ob quarum quaestionem litis intercessit decisio, fiscus vel alius a te
vindicavit, nihil petere potes. * DIOCL. ET MAXIM. AA. ET CC. EUCHRYSIO. *<A 294 S. V ID. NOV.
MELANTIADE CC. CONSS.>
2.4.34
Imperatores Diocletianus, Maximianus . Cum donationis seu transactionis causa administratae tutelae debiti
scientes vos obligationem fratri vestro remisisse proponatis nec umquam volenti dolus inferatur, frustra de dolo
querimini, nec ad implendum promissum hereditatis propriae pollicitatione quisquam adstringitur. * DIOCL. ET
MAXIM. AA. ET CC.PTOLEMAIDI. *<A 294 PP. VI ID. NOV. CC. CONSS.>
2.4.35
Imperatores Diocletianus, Maximianus . Transactionem, quae dominii translatione vel actione parata seu
perempta finem accepit, cum eam amicis etiam intervenientibus re vera ostenditur processisse, metus velamento
rescindi postulantis professio detegit improbitatem. * DIOCL. ET MAXIM. AA. ET CC. AMMONIO. *<A 294
S. VIIII K. DEC. NICOMEDIAE CC. CONSS.>
2.4.36
Imperatores Diocletianus, Maximianus . Si cum liberis maior annis viginti quinque transegisti, quamvis dari tibi
placita repraesentata necdum probentur nec offerant haec qui conveniuntur, ne quid amplius ab ipsis exigi possit,
exceptionis proficit aequitas. * DIOCL. ET MAXIM. AA. ET CC. ACHILLEO. *<A 294 S. VI ID. DEC. CC.
CONSS.>
2.4.37
Imperatores Diocletianus, Maximianus . Promissis transactionis causa non impletis poenam in stipulationem
deductam, si contra factum fuerit, exigi posse constitit. * DIOCL. ET MAXIM. AA. ET CC.BASILISSAE. *<A
294 S. XII K. IAN. NICOMEDIAE CC. CONSS.>
2.4.38
Imperatores Diocletianus, Maximianus . Transactio nullo dato vel retento seu promisso minime procedit. *
DIOCL. ET MAXIM. AA. ET CC.THEODOTIANO. *<A 294 S. VIII K. IAN.NICOMEDIAE CC. CONSS.>
2.4.39
Imperatores Diocletianus, Maximianus . Quamvis eum qui pactus est statim paeniteat, transactio rescindi et lis
instaurari non potest: et qui tibi suasit intra certum tempus licere a transactione recedi, falsum adseveravit. *
DIOCL. ET MAXIM. AA. ET CC.MARCIANAE. *<A 294 S. D. V K. IAN. SIRMI CC. CONSS.>
2.4.40
Imperatores Gratianus, Valentinianus, Theodosius . Ubi pactum vel transactio scripta est atque aquilianae
stipulationis et acceptilationis vinculis firmitas iuris innexa est, aut subsecutis secundum leges accommodandus
est consensus aut poena una cum his quae data probantur ante cognitionem causae, si et adversarius hoc
maluerit, inferenda est. * GRAT. VALENTIN. ET THEODOS. AAA. EUTROPIO PP. *<A 381 D. III NON.
IUN. CONSTANTINOPOLI EUCHERIO ET SYAGRIO CONSS.>
78

