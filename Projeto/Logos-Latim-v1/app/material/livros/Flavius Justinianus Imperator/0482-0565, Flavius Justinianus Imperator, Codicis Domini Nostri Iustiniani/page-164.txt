4.11.0. Ut actiones et ab herede et contra heredem incipiant.
4.11.1
Imperator Justinianus . Cum et stipulationes et legata et alios contractus post mortem compositos antiquitas
quidem respuebat, nos autem pro communi hominum utilitate recepimus, consentaneum erat etiam illam
regulam, qua vetustas utebatur, more humano emendare.
1 . Ab heredibus enim incipere actiones vel contra heredes veteres non concedebant contemplatione
stipulationum ceterarumque causarum post mortem conceptarum.
2 . Sed nobis necesse est, ne prioris vitii materiam relinquamus, et ipsam regulam e medio tollere, ut liceat et ab
heredibus et contra heredes incipere actiones et obligationes, ne propter nimiam subtilitatem verborum latitudo
voluntatis contrahentium impediatur. * IUST. A. IOHANNI PP. *<A 531 D. XV K. NOV.
CONSTANTINOPOLI POST CONSULATUM LAMPADII ET ORESTAE VV. CC.>
4.12.0. Ne uxor pro marito vel maritus pro uxore vel mater pro filio conveniatur.
4.12.1
Imperatores Diocletianus, Maximianus . Frustra disputas de contractibus cum marito tuo habitis, utrumne iure
steterit an minime, cum tibi sufficiat, si proprio nomine nullum contractum habuisti, quominus pro marito tuo
conveniri possis, quod nec, si sponte pro eo intercessisses, quicquam a te propter senatus consultum exigi iure
potuisset. * DIOCL. ET MAXIM. AA. ASCLEPIODOTAE. *<A 287 D. PRID. ID. APRIL. DIOCLETIANO III
ET MAXIMIANO AA. CONSS.>
4.12.2
Imperatores Diocletianus, Maximianus . Ob maritorum culpam uxores inquietari leges uetant. Proinde rationalis
noster, si res quae a fisco occupatae sunt dominii tui esse probaveris, ius publicum sequetur * DIOCL. ET
MAXIM. AA. TERENTIAE. *<A 287 D. III NON. SEPT. DIOCLETIANO ET MAXIMIANO AA. CONSS.>
4.12.3
Imperatores Diocletianus, Maximianus . Cum te possessiones non in dotem pro filia tua dedisse, sed ad
sustentandam eam extra dotis causam filiae tuae praedia adsignasse proponas, civilium munerum vel onerum
municipalium obtentu ex persona mariti eius, quomodo matres ex persona filiorum interpellari non possunt, cum
neque maritum pro uxoris obligatione conveniri posse constat, nisi ipse pro ea se obnoxium fecit. Certissimum
enim est ex alterius contractu neminem obligari * DIOCL. ET MAXIM. AA. ET CC. CARPOPHORO. *<A 293
III ID. SEPT. SIRMI AA. CONSS.>
4.12.4
Imperatores Diocletianus, Maximianus . Cum te ideo ex persona filii tui commemores conveniri, quod pro
debitis eius aliquid intulisse videaris, defensionibus tuis uti apud eum, cuius super ea re notio est, minime
prohiberis, ut is ad solutionem alieni debiti urgueri te non patiatur. * DIOCL. ET MAXIM. AA.ET CC.
PHILOTERAE. *<A 301 D. X K. SEPT. TITIANO ET NEPOTIANO CONSS.>
4.13.0. Ne filius pro patre vel pater pro filio emancipato vel libertus pro patrono conveniatur.
4.13.1
Imperator Gordianus . Neque ex eius filii persona, qui, cum sui iuris esset, mutuam pecuniam accepit, pater eius,
si non fidem suam obstrinxit, conveniri potest, neque ex eius quem in potestate habet, si sine eius iussu
contractum est neque contra senatus consultum Macedonianum mutua data est, amplius dumtaxat de peculio
actionem sustinere cogitur.
1 . Quapropter pater quoque tuus, si ei pecunia a creditore fratris tui extorta est, ob quam reddendam non
tenebatur, praesidis provinciae auctoritate eam recuperabit. * GORD. A. CANDIDO MIL. *<A 238 PP. III
NON. OCT. PIO ET PONTIANO CONSS.>
4.13.2
Imperatores Diocletianus, Maximianus . Ne contra iuris auctoritatem ab eo, qui patrem vestrum, a quo
emancipatos vos dicitis, ad munus civile devocaverat, inquietemini, praeses provinciae providebit. * DIOCL. ET
MAXIM. AA. NEOTERIO ET EUTOLMIO. *<A 286 D. VIII K. FEBR. MAXIMO II ET AQUILINO
CONSS.>
164

