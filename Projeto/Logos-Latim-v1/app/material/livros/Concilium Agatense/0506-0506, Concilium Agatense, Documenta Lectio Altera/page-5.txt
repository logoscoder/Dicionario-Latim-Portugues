Monachum nisi abbatis sui aut permissu aut uoluntate ad alterum monasterium commigrantem nullus abbas
suscipere aut retinere praesumat, sed ubicumque fuerit, abbati suo auctoritate canonum reuocetur.
Si necesse fuerit clericum de monachis ordinari, cum consensu et uoluntate abbatis praesumat episcopus.
Monasteria puellarum longius a monasteriis monachorum, aut propter insidias diaboli aut propter oblocutiones
hominum collocentur.
Libertos legitime a dominis suis factos ecclesia, si necessitas exegerit, tueatur.
Quos si quis ante audientiam aut peruadere aut spoliare praesumpserit, ab ecclesia repellatur.
Et quia conuenit ordinem ecclesiae ab omnibus aequaliter custodiri, studendum est ut, sicut ubique fit, et post
antiphonas collectiones per ordinem ab episcopis uel presbyteris dicantur et hymnos matutinos uel uespertinos
diebus omnibus decantari et in conclusione matutinarum uel uespertinarum missarum post hymnos capitella de
psalmis dici et plebem collecta oratione ad uesperam ab episcopo cum benedictione dimitti.
Placuit etiam ut sicut, plerumque fit, quicumque odio aut longinqua inter se lite dissenserint et ad pacem reuocari
durissima intentione nequiuerint, a ciuitatis primitus sacerdotibus arguantur; qui si inimicitias deponere
perniciosa intentione noluerint, de ecclesiae coetu iustissima excommunicatione pellantur.
Clericus ne quemquam praesumat apud saecularem iudicem episcopo non permittente pulsare; sed si pulsatus
fuerit, respondeat, non proponat, nec audeat criminale negotium in iudicio saeculari proponere.
Si quis uero saecularium per calumniam ecclesiam aut clericum fatigare tentauerit et euictus fuerit, ecclesiae
liminibus et a catholicorum communione, nisi digne paenituerit, arceatur.
Episcopus qui filios aut nepotes non habens alium quam ecclesiam relinquit heredem, si quid de ecclesia non in
ecclesiae causa aut necessitate praesumpsit, quod distraxit aut donauit irritum habeatur; qui uero filios habet, de
bonis quae relinquit, ab heredibus eius indemnitatibus ecclesiae consulatur.
Iudaei, quorum perfidia frequenter ad uomitum redit, si ad legem catholicam uenire uoluerint, octo mensibus
inter catechumenos ecclesiae limen introeant, et si pura fide uenire noscuntur, tunc demum baptismatis gratiam
mereantur.
Quod si casu aliquo periculum infirmitatis intra praescriptum tempus incurrerint, et desperati fuerint, baptizentur.
Si metropolitanus episcopus ad comprouinciales episcopos epistolas direxerit, in quibus eos aut ad ordinationem
summi pontificis aut ad synodum inuitet, postpositis omnibus, excepta graui infirmitate corporis aut praeceptione
regia, ad constitutam diem adesse non differant; qui si defuerint, sicut prisca canonum praecepit auctoritas, usque
ad proximam synodum a caritate fratrum et ecclesiae communione priuentur.
Clerici etiam omnes, qui ecclesiae fideliter uigilanter que deseruiunt, stipendia sanctis laboribus debita secundum
seruitii sui meritum uel ordinationem canonum a sacerdotibus consequantur.
Itaque censuimus homicidas et falsos testes a communione ecclesiastica submouendos, nisi paenitentiae
satisfactione crimina admissa diluerint.
Clericis sine commendaticiis epistolis episcopi sui licentia non pateat euagandi.
In monachis quoque par sententiae forma seruetur; quos si uerborum increpatio non emendauerit, etiam
uerberibus statuimus coerceri.
5

