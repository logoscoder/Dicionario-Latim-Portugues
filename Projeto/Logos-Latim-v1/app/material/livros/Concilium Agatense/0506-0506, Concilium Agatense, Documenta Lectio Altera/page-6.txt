Seruandum quoque de monachis ne eis ad solitarias cellulas liceat a congregatione discere, nisi forte probatis,
post emeritos labores, aut propter infirmitatis necessitatem asperior ab abbatibus regula remittatur: quod ita
demum fiet, ut intra eadem monasterii septa manentes, tamen sub abbatis potestate separatas habere cellulas
permittantur.
Abbatibus quoque singulis diuersas cellulas aut plura monasteria habere non liceat, nisi tantum propter incursum
hostilitatis intra muros receptacula collocare.
Presbyteri, diaconi, subdiaconi uel deinceps quibus ducendi uxores licentia non est, etiam alienarum nuptiarum
euitent conuiuia, nec his coetibus admisceantur, ubi amatoria cantantur et turpia, aut obsceni motus corporum
choris et saltibus efferuntur: ne auditus et obtutus sacris mysteriis deputatus turpium spectaculorum atque
uerborum contagio polluatur.
Omnes deinceps clerici siue laici iudaeorum conuiuia euitent nec eos ad conuiuium quisquis excipiat: quia cum
apud christianos cibis communibus non utantur, indignum est atque sacrilegum eorum cibos a christianis sumi;
cum ea, quae apostolo permittente nos sumimus, ab illis iudicentur immunda, ac sic inferiores incipiant esse
catholici quam iudei, si nos quae ab illis apponuntur utamur, illi uero a nobis oblata contemnant.
Ante omnia clericis uetetur ebrietas, quae omnium uitiorum fomes ac nutrix est.
Itaque eum quem ebrium fuisse constiterit, ut ordo patitur, aut triginta dierum spatio a communione statuimus
submouendum, aut corporali subdendum supplicio.
Ac ne id fortasse uideatur omissum, quod maxime fidem catholicae religionis infestat, quod aliquanti clerici siue
laici student auguriis et sub nomine fictae religionis, quas sanctorum sortes uocant, diuinationis scientiam
profitentur, aut quarumcumque scripturarum inspectione futura promittunt, hoc quicumque clericus uel laicus
detectus fuerit uel consulere uel docere, ab ecclesia habeatur extraneus.
De paenitentibus id placuit obseruari, quod sancti patres nostri synodali sententia statuerunt, ut nullus de his
clericus ordinetur; et qui iam sunt per ignorantiam ordinati, ut sicut bigami aut internuptarum mariti locum
teneant.
Ministrare diaconus aut consecrare <in> altari huiusmodi presbyter non praesumat.
Benedictionem super plebem in ecclesia fundere, aut paenitentem in ecclesia benedicere, presbytero penitus non
licebit.
Terrolas aut uineolas exiguas et ecclesiae minus utiles aut longe positas paruas episcopus sine consilio fratrum,
si necessitas fuerit, distrahendi habeat potestatem.
Fugitiuos etiam domos suas aut familias deserentes, qui etiamsi reuocati fuerint teneri non possunt, simili ratione
ab episcopis, si uoluerint aut si ita illi meruerint, distrahantur.
Missas die dominico a saecularibus totas teneri speciali ordinatione praecipimus, ita ut ante benedictionem
sacerdotis egredi populus non praesumat; qui si fecerint, ab episcopo publice confundantur.
Et quia in nomine domini omnibus salubriter constitutis synodus in pace dimittitur, gratias deo primitus, deinde
domino nostro regi alarico agamus, orantes diuinam clementiam ut haec eadem facere in honore domini per
multos annos, praefato rege iubente et permittente, possimus.
Synodum etiam secundum constituta patrum annis singulis placuit congregari.

6

