Presbyterum uero uel episcopum ante triginta annos, idest antequam ad uiri perfecti aetatem ueniant, nullus
metropolitanorum ordinare praesumat: ne per aetatem, quod aliquoties euenit, aliquo errore culpentur.
Saeculares uero qui natale domini, pascha, pentecosten non communicauerint, catholici non credantur, nec inter
catholicos habeantur.
Sanctimoniales, quamlibet uita earum et mores probati sint, ante annum aetatis suae quadragesimum non
uelentur.
Clerici qui comam nutriunt, ab archidiacono, etiam si noluerint, inuiti detundantur; uestimenta uel calceamenta
etiam eis nisi quae religionem deceant, uti uel habere non liceat.
Si quis etiam extra parrocias, in quibus legitimus est ordinarius que conuentus, oratorium in agro habere uoluerit,
reliquis festiuitatibus ut ibi missas teneant propter fatigationem familiae iusta ordinatione permittimus; pascha
uero, natale domini, epiphaniam, ascensionem domini, pentecosten et natale sancti ioannis baptistae, uel si qui
maximi dies in festiuitatibus habentur, nonnisi in ciuitatibus aut in parrociis teneant.
Clerici uero, si qui in his festiuitatibus quos supra diximus, in oratoriis nisi iubente aut permittente episcopo
missas facere aut tenere uoluerint, a communione pellantur.
Et licet superfluum sit de re nota et antiquis canonibus prohibita iterato aliquid definire, tamen quo facilius
cupiditas aut improbitas reprimatur, id statuimus quod omnes canones iubent, ut ciuitatenses siue diocesani
presbyteri uel clerici rem ecclesiae, saluo iure ecclesiae, sicut permiserit episcopus, teneant; uendere aut donare
penitus non praesumant.
Quod si fecerint uel fecerunt, et facta uenditio non ualebit, et de facultatibus, si quas habent proprias, indemnem
ecclesiam reddant et communione priuentur.
Episcopus etiam, quorum uita non reprehenditur, posteriorem priori nullum praeponat, nisi fortasse elatus
superbia, quod pro necessitate ecclesiae episcopus iusserit, implere contemnit.
Sane si officium archidiaconatus propter simpliciorem naturam implere aut expedire nequiuerit, ille loci sui
nomen teneat et ordinationi ecclesiae quem elegerit episcopus praeponatur.
De expositis id obseruandum quod iamdudum synodus sancta constituit.
Hi uero saeculares, qui coniugale consortium culpa grauiore dimittunt uel etiam dimiserunt et nullas causas
discidii probabiliter proponentes, propterea sua matrimonia dimittunt, ut aut illicita aut aliena praesumant, si
antequam apud episcopos comprouinciales discidii causas dixerint et prius uxores quam iudicio damnentur
abiecerint, a communione ecclesiae et sancto populi coetu, pro eo quod fidem et coniugia maculant, excludantur.
Si quis uero de clericis documenta, quibus ecclesiae possessio firmatur, aut supprimere aut negare aut aduersariis
fortasse tradere damnabili et punienda obstinatione aut praesumpsit aut praesumpserit, quidquid per absentiam
documentorum damni ecclesiae illatum est, de propriis facultatibus reddant et communione priuentur.
Hi etiam qui in damno ecclesiae instrumenta ecclesiae impie sollicitati a traditoribus susceperunt uel susceperint,
pari sententia feriantur.
Monasterium nouum nisi episcopo aut permittente aut probante nullus incipere aut fundare praesumat.
Monachi etiam uagantes ad officium clericatus, nisi eis testimonium abbas suus dederit, nec in ciuitatibus nec in
parrociis ordinentur.

4

