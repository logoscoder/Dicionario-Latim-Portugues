0506-0506- Concilium Agathense - Documenta [Lectio Altera]
Concilia Galliae 314-506 - Concilium Agathense a. 506
Cum in nomine domini ex permissu domni nostri gloriosissimi magnificentissimi piissimi que regis in agatensi
ciuitate sancta synodus conuenisset, ibi que flexis in terram genibus, pro regno eius, pro longaeuitate, pro populo
dominum deprecaremur, ut qui nobis congregationis permiserat potestatem, regnum eius dominus felicitate
extenderet, iustitia gubernaret, uirtute protegeret, in sancti andreae basilica consedimus, de disciplina et
ordinationibus clericorum atque pontificum uel de ecclesiarum utilitatibus tractaturi.
In primo id placuit, ut canones et statuta patrum per ordinem legerentur; quibus lectis placuit de bigamis aut
internuptarum maritis, quanquam aliud patrum statuta decreuerint, ut qui hucusque ordinati sunt, habita
miseratione, presbyterii uel diaconatus nomen tantum obtineant; officium uero presbyteri consecrandi et
ministrandi huiusmodi diacones non praesumant.
Contumaces uero clerici, prout dignitatis ordo permiserit, ab episcopis corrigantur; et si qui prioris gradus, ut
elati superbia, communionem fortasse contempserint aut ecclesiam frequentare uel officium suum implere
neglexerint, peregrina eis communio tribuatur; ita ut cum eos paenitentia correxerit, rescripti in matricula
gradum suum dignitatem que recipiant.
Episcopi uero, si sacerdotali moderatione postposita, innocentes aut minimis causis culpabiles excommunicare
praesumpserint et ad gratiam festinantes recipere fortasse noluerint, a uicinis episcopis cuiuslibet prouinciae
litteris moneantur; et si parere noluerint, communio illis usque ad tempus synodi a reliquis episcopis non
negetur: ne fortasse in excommunicatoris peccatum excommunicati longo tempore morte praeueniantur.
Clerici etiam uel saeculares, qui oblationes parentum aut donatas aut testamentis relictas retinere perstiterint, aut
id quod ipsi donauerint ecclesiis uel monasteriis crediderint auferendum, sicut synodus sancta constituit, uelut
necatores pauperum, quousque reddant, ab ecclesiis excludantur.
Si quis clericus furtum ecclesiae fecerit, peregrina ei communio tribuatur.
Pontifices uero, quibus in summo sacerdotio constitutis ab extraneis dumtaxat aliquid aut cum ecclesia aut
sequestratim aut dimittitur aut donatur, quia hoc ille qui donat pro redemptione animae suae non pro commodo
sacerdotis probatur offerre, non quasi suum proprium sed quasi dimissum ecclesiae inter reliquas facultates
ecclesiae computabunt: quia iustum est ut, sicut sacerdos habet quod ecclesiae dimissum est, ita et ecclesia
habeat quod relinquitur sacerdoti.
Sane quidquid per fideicommissum aut sacerdotis nomine aut ecclesiae fortasse dimittitur, cuicumque alii
postmodum profuturum, id inter facultates suas ecclesia computare aut retinere non poterit.
Casellas uero uel mancipiola ecclesiae episcopi, sicut prisca canonum praecepit auctoritas, uel uasa ministerii,
quasi commendata fideli proposito integro ecclesiae iure possideant: id est, ut neque uendere neque per
quoscumque contractus res unde pauperes uiuunt, alienare praesumant.
Quod si necessitas certa compulerit, ut pro ecclesiae aut necessitate aut utilitate, uel in usufructu uel in directa
uenditione aliquid distrahatur, apud duos uel tres comprouinciales uel uicinos episcopos causa, qua necesse sit
uendi, primitus comprobetur; et habita discussione sacerdotali, eorum subscriptione quae facta fuerit uenditio
roboretur; aliter facta uenditio uel transactio non ualebit.
Sane si quos de seruis ecclesiae bene meritos sibi episcopus libertate donauerit, collatam libertatem a
successoribus placuit custodiri cum eo quod eis manumissor in libertatem contulerit: quod tamen iubemus uiginti
solidorum numerum modum in terrola, uineola uel hospitiolo tenere.

1

