Sed fortasse hoc aliquis licere credit, quia scriptum est: vnius uxoris uirum.
Non permanentem in concupiscentia generandi dixit, sed propter incontinentiam futuram.
Neque enim integros corpore non admisit, qui ait: vellem autem omnes sic esse sicut et ego; et apertius declarat
dicens: qui autem in carne sunt, deo placere non possunt.
Vos autem iam non estis in carne sed in spiritu.
Et habentem filios non generantem dixit: ea plane dispar et diuisa sententia est.
Nam si ad aliquos forma illa ecclesiasticae uitae pariter et disciplinae, quae a siricio episcopo ad prouincias
commeauit, non probabitur peruenisse, his ignorationis uenia remittetur, ita ut de cetero paenitus incipiant
abstinere et ita gradus suos in quibus inuenti fuerint sic retentent, ut ad potiora eis non liceat ascendere, quibus in
beneficio esse debet quod hunc ipsum locum quem retinent non amittant.
Si qui autem scisse formam uiuendi dimissam a siricio episcopo deteguntur, neque statim cupiditates libidinis
abiecisse, illi sunt modis omnibus submouendi, qui post admonitionem cognitam praeponendam arbitrati sunt
uoluptatem.
Id etiam ad custodiendam uitam et famam speciali ordinatione praecipimus, ut nullus clericorum extraneae
mulieri qualibet consolatione aut familiaritate iungatur.
Et non solum in domum illius extranea mulier non accedat, sed nec ipse frequentandi ad extraneam mulierem
habeat potestatem, sed cum matre tantum, sorore, filia et nepte, si habuerit aut uoluerit, uiuendi liberam habeat
potestatem, de quibus nominibus nefas est aliud, quam natura constituit, suspicari.
Ancillas uel libertas a cellario a secreto ministerio et ab eadem mansione, in qua clericus manet, placuit
remoueri.
Placuit etiam ut omnes ecclesiae <filii> exceptis diebus dominicis, in quadragesima etiam die sabbati, sacerdotali
ordinatione et districtionis comminatione ieiunent.
Symbolum etiam placuit ab omnibus ecclesiis una die, idest ante octo dies dominicae resurrectionis, publice in
ecclesia a sacerdote competentibus tradi.
Altaria uero placuit non solum unctione chrismatis sed etiam sacerdotali benedictione sacrari.
Paenitentes, tempore quo paenitentiam petunt, impositionem manuum et cilicium super caput a sacerdotes sicut
ubique constitutum est, consequantur; et si aut comas non deposuerint, aut uestimenta non mutauerint,
abiiciantur et nisi digne paenituerint, non recipiantur.
Iuuenibus etiam paenitentia non facile committenda est propter aetatis fragilitatem.
Viaticum tamen omnibus in morte positis non negandum.
Episcopus uero benedictionem diaconatus minoribus a uiginti et quinque annorum penitus non committat.
Sane si coniugati iuuenes consenserint ordinari, etiam uxorum uoluntas ita requirenda est, ut sequestrato
mansionis cubiculo, religione praemissa, posteaquam pariter conuersi fuerint, ordinentur.

3

