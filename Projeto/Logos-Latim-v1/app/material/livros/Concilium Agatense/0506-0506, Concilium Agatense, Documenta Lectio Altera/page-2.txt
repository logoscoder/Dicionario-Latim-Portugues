Quod amplius datum fuerit, post manumissoris mortem ecclesia reuocabit.
Minusculas uero res aut ecclesiae minus utiles peregrinis uel clericis, saluo iure ecclesiae, in usum praestare
permittimus.
Id etiam placuit ut clericus, si relicto officio suo propter districtionem ad saecularem fortasse confugerit et ei (is
ad quem recurrit) solatium defensionis impenderit, cum eodem de ecclesiae communione pellatur.
Placuit etiam ut si diacones aut presbyteri coniugati ad torum uxorum suarum redire uoluerint, papae innocentii
ordinatio uel siricii episcopi auctoritas, quae est his canonibus inserta, seruetur.
Dilectissimo fratri exuperio innocentius.
Consulenti tibi, frater carissime, quid de proposita specie unaquaque sentirem, pro captu intelligentiae meae quae
sunt uisa respondi, quid sequendum uel docilis ratio persuaderet uel auctoritas lectionis ostenderet uel custodita
series temporum demonstraret.
Et quidem dilectio tua institutum secuta prudentium ad sedem apostolicam referre maluit quid deberet de rebus
dubiis custodire, potius quam usurpatione praesumpta quae sibi uiderentur de singulis obtineret.
Cur enim magis pudendum putemus discere aliquid quam omnino nescire?
mihi quoque ipsi de collatione docilitas accedit, dum perscrutatis rationibus ad proposita respondere compellor;
eo que fit, ut aliquid semper addiscat, qui postulatur docere.
Proponam igitur singula, subiiciam que responsum.
Proposuisti quid de his obseruari debeat, quos in diaconii ministeriis aut in officio presbyterii positos
incontinentes esse aut fuisse generati filii prodiderunt.
De his et diuinarum legum est disciplina, et beatae recordationis uiri siricii episcopi monita euidentia
commearunt, ut incontinentes in officiis talibus positi omni honore ecclesiastico priuarentur, nec admittantur ad
tale ministerium quod sola continentia oportet implere.
Est enim uetus admodum sacrae legis auctoritas iam inde ab initio custodita, quod in templo anno uicis suae
habitare praecepti sunt sacerdotes, ut seruientes sacris oblationibus puris et ab omni labe purgatis sibi uindicent
diuina mysteria; neque eos ad sacrificium fas sit admitti qui exercent cum uxore carnale consortium, quia
scriptum est: sancti estote, quoniam ego sanctus sum dominus deus uester.
Quibus utique propter sobolis successionem propterea uxorius usus fuerat relaxatus, quia ex alia tribu ad
sacerdotium nullus fuerat praeceptus accedere.
Quanto magis hi sacerdotes uel leuitae pudicitiam ex die ordinationis suae debent, quibus uel sacerdotium uel
ministerium sine successione est, nec praeterit dies qua uel a sacrificiis diuinis aut a baptismatis officio uacent.
Nam si paulus ad corinthios scribit dicens: abstinete uos ad tempus, ut uacetis orationi, et hoc utique laicis
praecepit, multo magis sacerdotes, quibus et orandi et sacrificandi iuge officium est, semper debebunt ab
huiusmodi consortio abstinere.
Qui si contaminatus fuerit carnali concupiscentia, quo pudore uel sacrificare usurpabit, aut qua conscientia quo
ue merito exaudiri se credit, cum dictum sit: omnia munda mundis, coinquinatis autem et infidelibus nihil
mundum.
2

