duarum fere horarum spatium cum ad liquidum putaretur spiritum exalare, apertis oculis crimen fatetur, se iniuste
fatigasse homines vel proclamasse noxios declaravit; sicque laxatis insontibus, manifestato nocente, virtus beati
perpatuit. Apud Burdegalinsim autem urbem anus quaedam gravata senio, sed fide mentis integrae sublevata, cui mos
erat in sanctorum basilicis, misso oleo, lignos accendere, ut hoc negotium ageret, nocte dominica beati Petri apostoli
basilicam ingressa est. Huius enim altaris posita in altum pulpita locatum habetur, cuius pars inferior in modum criptae
ostio clauditur, habens nihilominus et ipsa cum sanctorum pignoribus altare suum. In hac venerabilis mulier ad
accendendum, ut diximus, lumen devota discendit, unam tantummodo habens puellulam in comitatu suo. Quod opus
dum ageret, et nox adveniens mundum tenebris operuisset, accedentes clerici, dictis psalmorum capitulis, obserato
criptae ostio, discesserunt, ignorantes introrsum esse mulierem. At illa, accenso lumine, ad ostium properat, ut
egrederetur. Quod cum clausum esse sensisset, voces emittit, qui ei aperire debeat ex nomine vocat. Sed cum non esset
vox prae senio ita valida, quae possit penetrare haec claustra; at ubi se sensit a nullo audiri, prostrata in pavimento
quievit, dicens: «Deprecer pro peccatis meis et populi Dominum omnium creatorem, quoadusque veniat, qui reserare
debeat huius aedis ingressum». In qua oratione excubans, vidit circa medium fere noctis, patefactis ostiis, omnem
basilicam inmenso lumine effulgere. Et ecce chorus psallentium, qui ingressus basilicam! Postquam, dicta Gloria
Trinitati, psallentii modolatio conquievit, audivit viros conquerentes inter se atque dicentes: «Moram nobis sanctus
levita facit Stephanus. Iam enim alias debebamus adire basilicas et non possumus, nisi ille prius qui praestolatur
adveniat». Haec enim crebre repetentibus, advenit vir subito in veste alba, cuius personam omnis illa venerans
multitudo salutavit humiliter, dicens: «Benedic nobis, sacer ac sanctae levita Stephane». At ille iterum salutans, data
oratione, interrogatus ab eis, cur a visitatione locorum sanctorum paululum retardasset, respondit: «Navis enim in mari
periculum dimersionis incurrerat, ibique invocatus adsteti, erutamque, ecce adsum! Et ut ipsi probetis esse vera quae
loquor, vestimentum, quod indutus sum, adhuc guttis stillantibus marinis, fluctibus cernitur umectatum». Haec mulier,
cum tremore magno opprimens pavimentum, intente suspiciebat. Quibus discedentibus, rursum ostiis divinitus
obseratis, haec ad locum in quo sanctus steterat accedens, sudario guttas, quae in pavimentum delapsae fuerant,
diligenter collegit et Bertchramno, qui tunc episcopatu urbem regebat, manifestavit. Quod ille cum gaudio et
admiratione magna suscipiens, secum retenuit. De hoc enim sudario multi infirmi sanitatem experti sunt, ac plerumque
et ipse pontifex de eo decerpens pignora, ubi eclesias consecrabat, fideliter collocavit. Haec autem ab ipsius episcopi
relatu cognovimus.
34. De Bartholomeo apostolo.
Bartholomeum apostolum apud Asiam passum agonis ipsius narrat historia. Post multorum vero annorum spatia de
passione eius, cum iterum christianis persecutio advenisset, et viderent gentiles, omnem populum ad eius sepulchrum
concurrere eique deprecationes assiduae, incensa deferre, invidia inlecti, abstulerunt corpus eius, et ponentes eum in
sarcophagum plumbeum, proiecerunt illud in mari, dicentes, quia: «Non seducis amplius populum nostrum». Sed
providentia Dei cooperante per secretum operis eius, sarcophagum plumbeum a loco illo aquis subvehentibus
sublevatum, delatum est ad insolam vocabulo Lyparis. Revelatumque est christianis, ut eum collegerent; collectumque
ac sepultum, aedificaverunt super eum templum magnum. In quo nunc invocatus, prodesse populis multis virtutibus ac
beneficiis manifestat.
35. De sancto Clemente episcopo et martyre.
Clemens martyr, ut in passione eius legitur, anchora collo eius suspensa, in mari praecipitatus est. Nunc autem in die
solemnitatis eius recedit mare per trea milia; siccumque gradientibus iter praebens, usque ad sepulchrum martyris
pervenitur. Ibique vota reddentes, orantes populi, regrediuntur ad litus. Factum est autem, ut in una solemnitatum
mulier cum filio parvulo in loco accederet. Aepulante autem ea post acta solemnia, obdormivit infans. Dum autem haec
agerentur, ecce sonus subito factus est accedentis pelagi. Dehinc oblita mulier subolis sui, coepit velociter cum reliquo
populo petere ripam. Igitur insequenti maris accessu, postquam ad litus venerat, meminit se filium reliquisse. Tunc cum
fletu magno deiecta terris, miseram se clamitans, litora vocibus replebat atque discurrebat per circuitum riparum, si
forte enecatam prolem eiectamque litori quis conspicasset. Sed cum nihil inveniret indicii, tandem consolata a
propinquis, ad propria reducitur, totum annum in luctu ac lamentatione deducens. Recurrente autem anni circulo, venit
iterum ad expectandam martyris solemnitatem, fortassis de infantulo aliqua invenire possit indicia. Quid plura ?
Recedente mare, anticipat omnes ad ingrediendum, et ipsa prima praecedit ad tumulum. Cumque prostrata solo
orationem explesset, erecta sursum, genis ubertim fletuum imbribus madefactis, dum divertit in parte altera vultum,
aspicit filium in eo loco, ubi eum dormientem reliquerat, in ipso adhuc sopore teneri. Aestimans autem, eum esse
defunctum, accedit comminus, quasi collectura cadaver exanime; sed cum eum dormire cognovisset, excitatum
velociter, expectantibus populis, incolomem levavit in ulnis. Interrogansque inter oscula, ubi per anni fuisset spatia,
nescire se ait, si annus integer praeterisset; tantum dormisse se suavi sopore in unius noctis spatio aestimabat.
36. De aqua fontis eius virtute reducta.
Fons erat inriguus ruri cuidam infra territurium urbis Lemovicinae, cuius unda tam hortorum sata quam agrorum culta
vel fovebat accessu vel impetu fecundabat. Deducebatur etiam, factis decursibus, per loca necessaria, ut, ubi eum
natura non dabat, studium provocaret. Et erat tam dulcibus, vena exuberante, fluentis, ut gaudere cerneres holus sive
virgultum, si fuisset ab eodem inrigatum. Opitulabatur etiam in eo gratia maiestatis divinae, ut, in quo fuisset fluentum
emissum, velociter germina acciperent incrementum. Cumque eum incolae loci quasi ludum agentes per singula
quaeque loca deducerent, insidiatoris, ut credo, invidia sub terra dehiscit, ac velut in stadiis duodecim in medium

