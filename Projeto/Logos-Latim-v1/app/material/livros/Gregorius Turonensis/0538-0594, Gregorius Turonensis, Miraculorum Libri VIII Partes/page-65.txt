ideo eum ex ordine prosecuti non sumus. Ecce quid tribuit elymosina! Ecce quales thesauros sanctis suis, qui se in
pauperibus dilegunt, Deus indulget! [Sicut] e contrario avaritiae malo inhiantibus quae nequiter concupiscunt aufert
iuxta illud euangelii sancti oraculum, quia: Qui habet, dabitur ei, et abundabit; qui autem non habet, quod videtur
habere auferetur ab eo.
109. De negotiatore, qui elymosinam non fecit.
Sic et quodam loco in portu maris gestum fuisse, multorum confirmat relatio. Quidam pauper et senex, marsupiis
oneratus, venit ad litus maris; et accedens ad portum, petere elymosinam a naucleriis coepit atque ille qui prior carinae
erat inportunior adsistebat, dicens: «Da mihi aliquid». Tunc ille commotus ait: «Absiste, quaeso, decrepite, et noli nobis
quaerere quicquam, [quia]: nihil enim hic aliud praeter lapides habemus». At ille ait: «Si lapides dicis esse, quae in tuis
ditionibus navis haec contenet, omnia vertantur in lapides». Et statim cunctum navis onus, quod mandi potuit, in saxo
conversum est. Ego enim ex his et dactilos vidi et olivas aspexi marmore duriores. Nam cum in lapidis duritia conversa
fuissent, numquam tamen colorem quem habuerunt perdiderunt, nisi eadem formae eademque species erat. Dominus
autem navis paenitentia motus, inquesitum senem nusquam potuit repperire; et, sicut ferunt, per multas civitates de his
quae in saxo mutata fuerant ad videndum direxit, ut scilicet exemplum esset omnibus, ne similia perpetrarent. Ecce
quid agis inpudens avaritia! Fecisti hominem pauperem, qui non porrigendo pauperi putavit se posse fieri ditiorem.
110. De alio, qui vinum adulteravit.
Quid etiam et alii contigerit, qui per adulteria multiplicare terrena studuit lucra, non sileam. Quidam apud Lugdunensim
urbem vix laborans, ut unum triantem possit habere, accensus auri exsecrabilis sacra famis, voluit per eum sacculi ora
replere iuxta illum Prudenti nostri versiculum:
Auri namque famis parto conqueritur auro.
Igitur de hoc triante vinum conparat, admixtisque aquis, iterum per argenteos venundatum, duplat pecuniam. Hoc
iterum atque iterum agit et tam diu turpis lucri secutor est factus, usquequo centum solidos de hoc triante lucraret. Sed
iudicium Dei confutavit lucra diaboli. Congerens vero avarus negotiator aurum in sacculo, possessurus pecuniam unius
horae momento, alterius negotiatoris nundinas adit. Extractumque triantem, quasi aliquid negotiaturus, conloqui cum
socio coepit. Erat enim sacculum ex pelle Phoenicia, sicut his manu gestare mos est. Et ecce subito adveniens milvus,
rapit eum pedibus atque decerpere temptat, putans a colore partem aliquam carnis esse. Sed cum nihil pinguedinis
sentiret in eum, evolans super alveum Araris, de quo hic aquas hauriens vino miscuerat, laxatum sacculum deiecit in
flumine. At ille, adprehensis capillis, elidens se ad terram spargensque pulverem super caput suum, aiebat: «Vae mihi,
qui iudicio Dei oppraessus, perdidi pecuniam, quae inique fuerat adgregata! nam ex uno triante centum erexi solidos.
Nunc, perditis centum solidis, unus mihi tantum remansit trians. Vae mihi, sicut feci, sic recepi; et qui de nihilo eos
habui, ad nihilum redisse conspicio!» Talis pecunia, diabolae, tua est, per tale lucrum deducis tibi oboedientibus in
tartarum. Tale enim commertium et in praesenti damni notam ingerit et in futuro diversarum poenarum genera parit.
Absistite ab his, quaeso, qui haec legitis, absistite et nolite talibus participes esse! Sint lucra vestra divinae maiestatis
gratia; sint exercitia vestra Scripturae Sanctae doctrina! Fiat congregatio vestra in marsupiis pauperum, quae aeternae
gehennae flagrantem restinguat incendium! et hoc ipsum a Domini est misericordia poscendum, non propria virtute
quaerendum, qui nobis praestare dignetur illorum intercessione sancta, quorum hic liber sacra prodit miracula, ut non
solum de terrenis divitiis, sed etiam de talentis verbi sui bonam facientes rationem, multiplicationis mercede recepta,
audire mereamur ab ipso: Euge, serve bone, quia super pauca fuisti fidelis, super multa te constituam; intra in gaudium
Domini tui.

