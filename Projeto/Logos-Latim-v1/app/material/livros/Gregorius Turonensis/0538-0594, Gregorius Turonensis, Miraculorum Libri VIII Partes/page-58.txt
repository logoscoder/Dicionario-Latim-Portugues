mulier cum eo decumbat, pro cuius me amore dispiciat». Et statim adfuit in cubiculum episcopi, invenitque eum post
meridiem dormientem. Accedensque ante lectulum eius, vidit agnum inmensae claritatis super pectus eius quiescentem.
Tunc timore perterrita, velociter se a lectulo sancti removit nec adiecit ultra quaerere, quid vir Deo plenus ageret in
occultis; sed cognovit manifestissime, illud cum servis Dei impleri, quod ipse Dominus suis fidelibus est pollicere
dignatus, dicens: Ecce ego vobiscum sum omnibus diebus usque ad consummationem saeculi.
78. De Remigio Reminsium episcopo.
Remigius, inquam, Remensis urbis episcopus, qui, ut ferunt, septuaginta aut eo amplius in episcopatu annos explevit et
oratione sua defunctae cadaver puellae obtenuit suscitari, plerumque infirmis sanitatum gratiam porregit et in
pervasoribus saepissime ultor exsistit. Erat enim haud procul a basilica campus tellure fecundus – tales enim incolae
olcas vocant –, et hic datus basilicae sanctae fuerat; quem unus ex civibus pervadit, dispiciens hominem, qui eum loco
sancto contulerat. Qui cum ab episcopo ac loci abbate crebro conventus fuisset, ut quae iniuste pervaserat redderet,
parvi pendens verba quae audiebat, pertinaci direpta defensabat intentione. Denique causa extitit et non devotio, ut
Remensim urbem adiret; properat ad sancti basilicam. Arguitur iterum ab abbate pro pervasione campi; sed nihil
dignum rationi respondit. Explicitisque negotiis, ascenso equo, ad domum redire disponit; sed obstat nisu eius
sacerdotis iniuria. Nam sauciatus a sanguine, diruit in terram; obligatur lingua, quae locuta fuerat, campum tolli;
clauduntur oculi, qui concupierant; manus contrahuntur, quae adprehenderant. Tunc balbutiens et vix sermonem
explicare potens, ait: «Deferte me ad basilicam sancti et quantumcumque super me est auri ad sepulchrum eius
proiecite. Peccavi enim auferendo res eius». Aspiciens autem dator campi hunc cum muneribus venientem, ait: «Ne
aspicias, quaeso, sanctae Dei, munera eius, quae numquam accipere consuisti; ne sis, deprecor, adiutor eius, qui,
inflammante concupiscentia, rerum tuarum nequam possessor exsistit». Nec distulit sanctus audire vocem pauperis sui.
Nam homo ille, licet dedisset munera, rediens tamen domum, amisit spiritum, recepitque eclesia res suas. Sed nec illud
sileri placuit, quod illud gestum est tempore, cum lues inguinaria populum primae Germaniae devastaret. Cum autem
omnes terrerentur huius cladis auditu, concurrit Remensium populus ad sancti sepulchrum, congruum huius causae
flagitare remedium. Accensis cereis lichnisque non paucis, hymnis psalmisque caelestibus per totam excubat noctem.
Mane autem facto, quid adhuc precatui desit, in tractatu rimatur; repperiunt etenim, revelante Deo, qualiter, oratione
praemissa, adhuc maiori propugnaculo urbs propugnacula munirentur. Adsumpta igitur palla de beati sepulchro,
conponunt in modum feretri; accensisque super cruces cereis atque cereferalibus, dant voces in canticis, circumeunt
urbem cum vicis. Nec praetereunt ullum hospitium, quem non hac circuitione concludant. Quid plura ? Non post multos
dies fines huius civitatis lues adgreditur memorata. Verum tamen usque ad eum locum accedens, quo beati pignus
accessit, et si constitutum cerneret terminum, intro ingredi non modo non est ausa, sed etiam quae in principio
pervaserat huius virtutis repulsu reliquid.
79. De sancto Ursino Biturigum episcopo.
Bituriga vero urbs primum a sancto Ursino, qui a discipulis apostolorum episcopus ordinatus in Galliis distinatus est,
verbum salutis accepit atque eclesiam Biturigis primum instituit rexitque. Qui migrans a saeculo, in campo inter reliqua
sepulchra populorum sepulturae locatus est. Non enim adhuc populus ille intellegebat sacerdotes Domini venerare
eisque reverentiam debitam exhibere. Unde factum est, ut, increscente terra, plantata desuper vinea omnem memoriam
de primo urbis sacerdote convelleret, et usque ad tempus illud quod Probianus episcopus urbis eius est subrogatus
nullus de eo sermo haberetur. Fuit autem quidam Agustus nomine de domo Desiderati quondam episcopi, cuius manus
ac pedes ita contraxerunt, ut se non aliter nisi de geniculis atque cubitis sustentaretur, si alicubi processurus vellet
incedere. Hic, inspirante Deo, de elymosinis devotorum apud Brivas vicum in honore sancti ac beatissimi Martini
antestitis oratorium aedificavit; cuius cum in eo reliquias detulisset, statim directis membris sanus effectus est. Deinde
collectis secum paucis monachis, sub regula monasterii degens, semper in oratione vacabat. Unde factum est, ut in
sequenti arcersitus ab episcopo, abba ordinaretur in basilicam sancti Simphoriani, quam memoratus pontifex
fabricaverat ante conspectum muri Biturigi. Nec tamen monachos quos prius congregaverat relinquens, sed instituens
eis praepositum, ipse utrasque cellulas gubernabat. Denique cum apud hanc basilicam moraretur, apparuit ei sanctus
Ursinus per visum noctis, dicens: «Defossa humo, inquire corpusculum meum. Ego enim sum Ursinus, huius urbis
primus episcopus». Qui ait: «Quo ibo aut ubi quaeram sepulchrum tuum, cum ignorem locum, ubi sis positus ?» At ille,
adprehensam eius manum, duxit ad locum et ait: «Sub horum vitium radicibus corpus meum habetur». Expergefactus
abba, narravit haec sacerdoti suo; sed ille parvi pendens quae a presbitero dicebantur, nullum inquirendi studium posuit.
Interea beatus Germanus Parisiacae urbis episcopus adfuit, susceptusque ab episcopo, post cenam domus eclesiasticae
cum se sopori dedisset, apparuit [sanctus] utrique per visum, episcopo simul scilicet et abbati, duxitque eos ad locum
sepulchri, deprecans, ut auferrent eum a loco illo. Expergefacti simul ad vigilias conveniunt in ipsa sancti Simphoriani
basilica; explicitaque officia matutina, refert episcopus abbati quae viderat, confessusque est et ipse vidisse similiter.
Igitur insequenti nocte accedentes illuc cum uno tantum clerico, qui cereum ferret, venerunt ad indicatum locum.
Cumque fodentes usque in profundo, sepulchrum repperiunt. Quo detecto amotoque operturio, viderunt sanctum corpus
tamquam dormientis hominis nulla putredine resolutum. Quod admirantes et iterum operturium conponentes, indicarunt
episcopo data die quae viderant. Tunc ille, convocatis abbatibus et clero, cum honore atque psallentio levaverunt
beatum sepulchrum; et quia vectes illi quibus ferebatur valde longi erant, cum venissent ad porticum, non poterant
deflecti in ingressu eius, ut ad ostium aedis sine labore accederent. Tunc beatus Germanus elevata voce ait: «Sanctae
Dei sacerdos, si voluntas tua est in hac basilica ingredi, sentiamus levamen adiutorii tui». Et statim, amisso pondere, ita

