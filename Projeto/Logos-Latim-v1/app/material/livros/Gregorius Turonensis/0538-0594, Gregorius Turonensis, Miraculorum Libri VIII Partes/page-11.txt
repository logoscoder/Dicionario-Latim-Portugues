paludis, ubi nullum prorsus possit opus efficere, fluctibus sparsis, exoritur. Extemplo omnium mentes timor obsedit, ei
novum quoddam advenire regioni; loci incolae praestulantur interitum, simulque et beneficium, quod habere
consueverant, iugi fletu deplorant. Curriculum igitur unius atque alterius anni in hac ariditate pertransiit. Arescunt siti
loci illius omnia, quae inrigare consueverat. Tertio quoque anno accidit, ut quidam iter agens beati Clementis martyris,
cui iam supra meminimus, reliquias exhiberet, quas Aridio ipsius urbis presbitero, viro in omni sanctitate religioso,
detulit. Ad quem cum die noctuque vicinia maesta penderent, confisi de eius oratione, quod, si peteret Dominum,
fontem possit suo restituere loco, ait: «Eamus», inquid, «dilectissimi, et si vera sunt, quae portitor noster adseruit, haec
esse Clementis martyris pignora, nunc apparebit, cum eius fuerit virtus manifestata». Tunc cum psallentio ad locum
fontis accedit. Et dictis psalmis, in oratione prosternitur; positisque sanctis reliquiis in ipso fontis aditu, petiit, ut, qui
quondam in deserto damnatis ad secanda marmora flumen inriguum patefecit, in hunc locum aquas, quas prius pia
indulserat clementia, Clementis iterum intercessio revocaret. Ilico vena recurrit ad aditum, magnas evomens aquas,
illumque quem prius tenuerat alveum decurrendo replevit; admirantibus populis, inmensae gratiae Domino referuntur,
qui et martyris virtutem prodidit et fidelis sui orationem implere dignatus est.
37. De Crisanto martyre.
Crisantus martyr, ut historia passionis declarat, post acceptam martyrii coronam cum Daria virgine multa populis
sanitatum beneficia tribuebat. Et ob hoc etiam cripta super eos miro opere fabricata est, quae in arcorum modo
transvoluta, firmissima stabilitate subsistit. Denique cum ad eius festa populorum frequentatio confluxisset,
iniquissimus imperator, erectum in illius criptae introitu parietem, conclusa multitudine, iussit aedem harena ac
lapidibus operiri, factusque est desuper mons magnus; idque gestum certissime ipsius manifestant scripta certaminis.
Quae cripta diu sub hoc velamento permansit operta, donec urbs Romana, relictis idolis, Christo domino subderetur.
Iam procedente tempore iam nulli erat cognitus locus ipsius sepulturae, donec domino Iesu revelante patefactum est;
cuius parte in una loci, interposito pariete, sepulchra martyrum Crisanti et Dariae segregata, parte in alia sanctorum
reliquorum cadavera in unum sunt congregata. Verum tamen pariete illo, qui est in medio positus, fenestram structor
patefactam reliquit, ut ad contemplanda sanctorum corpora aditus aspiciendi patesceret. Ferunt etiam, quod eo tempore,
quo ad sancta solemnia accedentes inclusi sunt, urceos argenteos ex metallo formatos cum vino, quod ad oblationem
sacrificii divini offertur, secum homines detulissent, argentumque ibi remansisse manifestum est, eumque hodie a
conspicientibus cerni. Sed quia iugiter mens humana turpibus erubescendisque cupiditatibus inhiat, subdiaconus
quidam, viso per fenestram argento, cogitat intra se, quod postea, avaritia inpellente, conplevit. Nocte enim consurgens,
ingressus est basilicam sanctorum, deinde per fenestram ingrediens cellulam ac per obscuritatem noctis palpans
manibus, aliquos de urceis capit; deinde egredi cum praeda cupiens, per totam noctem circumiens, numquam potuit
aditum, unde ingressus fuerat, repperire. Dato vero die, dum opera sua obtegi conscius sceleris voluit iuxta illud
dominici oraculi dictum, quod: Omnis qui male agit odit lucem, ut non manifestentur opera eius, occultavit se in angulo
cellulae tota die, ne videretur. Sequenti vero nocte quaesivit iterum aditum, sed repperire non potuit; sic per trium
noctium curricula fecit. Tertia vero die cum iam fame cruciaretur, accessit coram populo ad fenestram, et relicto
argento, confessus est opus suum, egressusque est foris cum magna verecundia; nec latuit scelus quod gesserat populis
qui aderant. Post multum vero temporis cognoscens hoc factum Damasus antestis sanctae sedis apostolicae, iussit
diligentius operere fenestram, ubi et versibus decoravit locum. Et ibi benedicitur dominus noster Iesus Christus ad
laudem nominis sui usque in hodiernum diem.
38. De Panchrato martyre.
38. Est etiam haud procul ab huius urbis muro et Panchratus martyr valde in periuribus ultor. Ad cuius sepulchrum si
cuiusquam mens insana iuramentum inane proferre voluerit, priusquam sepulchrum eius adeat, hoc est, antequam usque
ad cancellos, qui sub arcu habentur, ubi clericorum psallentium stare mos est, accedat, statim aut arripitur a daemone
aut cadens in pavimento amittit spiritum. Ex hoc enim quisque fidem cuiuscumque rei ab alio voluerit elicere, ut veram
cognoscat, non aliter nisi ad huius basilicam destinat. Nam ferunt, plerosque iuxta basilicas apostolorum sive aliorum
martyrum commanentes non alibi pro hac necessitate nisi templum expetere beati Panchrati, ut, eius severitatis censura
publice discernente, aut veritatem audientes credant, aut pro fallatia iudicium martyris beati experiantur.
39. De Iohanne martyre.
Multi quidem sunt martyres apud urbem Romam, quorum historiae passionum nobis integrae non sunt delatae. De
Iohanne tamen episcopo, quoniam agon eius ad nos usque non accessit scriptus, quae a fidelibus comperi, tacere
nequivi. Hic cum ad episcopatum venisset, summo studio hereticos exsecrans, eclesias eorum in catholica dedicavit.
Quod cum Theodericus rex comperisset, furore succensus, quia esset sectae Arrianae deditus, iussit gladiatores per
Italiam dirigi, qui universum, quotquot invenissent, catholicum populum iugularent. Haec audiens beatus Iohannes, ad
regem, ne haec fierent, depraecaturus accessit. A quo cum dolo susceptus, alligavit eum et posuit in carcerem, dicens:
«Ego te faciam, ne audeas contra sectam nostram amplius musitare». Positus vero sanctus Dei in carcerem, tantis
adtritus est iniuriis, ut non post multum tempus spiritum exalaret; obiitque in carcere cum gloria apud urbem
Ravennam. Domini autem misericordia statim ultionem super regem inprobum inrogavit; nam subito a Deo percussus,
plagis magnis exinanitus interiit, suscepitque protinus perpetuum gehennae flammantis incendium.
40. De christiano, qui coram pagano immolante stetit.
Magna est enim dignitas nominis christiani, si illa, quae confiteris fide, opere prosequaris. Nam, sicut ait apostolus:
Fides sine operibus mortua est in semetipsa. Sicut enim filios Abraham non carnalis nativitas sed fides facit, ita et

