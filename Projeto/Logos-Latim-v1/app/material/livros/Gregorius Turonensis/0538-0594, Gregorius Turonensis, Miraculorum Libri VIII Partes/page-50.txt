tamen atque peculiarius omnipotenti Deo sacrificia reddebat orationum. Nam post impletum in oratorio cursum
elabebatur clam a praesentia fratrum, et abiens inter condensas rubos buxosque et ilices, ubi iam spes erat, quod a nullo
nisi a solo inspiceretur Deo, prosternebat se in orationem. Verum postquam decumbens Dominum diutissime
deprecatus fuisset, elevans se ab humo, erectis ad caelum palmis atque luminibus, psalmorum tacite seriem recitabat; et
in tanta conpunctione caelo erat intentus, ut rivi lacrimarum ab eius oculis vehementer effluerent. Quod cum unus
fratrum cautius prosequens praevidisset, abbati non siluit. Ille vero tentus, quando ad haec agenda properaret,
prosecutus est a longe, et prostratus solo, spectabat, quid fidelis discipulus exerceret. At vero adtentus a longe, vidit
miraculum magnum. Nam ab utraque parte oris eius flamma processerat, et in longo paulatim deducta, quasi funiculus
super eum ascendit, coniunctaque simul pharum magnum effecit, quae usque ad caelos videbatur scandere. Et
quamquam comam in sublimi producta excreveret, non tamen erat noxia capiti. Stupens visu abba, conpressit se
paululum. Ille vero, conpleta oratione, ad monasterium rediit. Abba autem per viam aliam est secutus, multis
postmodum obprobriis monachum arguens ad vanam gloriam cohercendam, non tamen indicans quae vidisset.
38. De igne, qui a reliquiis sanctorum saepe prorumpit.
Mysticum, ut opinor, hic ignis contenit sacramentum, et tenebrae sensus mei eum intellegere non queunt, qualiter
apparens lumen tantum praebet nec quemquam aduret; unum tantum scio, quod iustis aut super iustos apparent ista.
Nam Moysi in rubo reliquisque patribus apparebat in holocaustum. Beati quoque Martini prorumpens a capitis vertice,
caelorum ardua penetravit. Nam et Brachionem abbatem saepius audivi referentem, sicut in libro vitae eius scripsimus,
dum in antedicti pontificis basilicam nocturnas excubias celebraret, et reliquiae sanctorum a peregrinis delatae super
altare haberentur, subito globus ignis ab eisdem emergens, usque ad camaram templi visus est conscendisse. Sed non
multis, ut ipse agebat, ostensus est. Sic et in dedicatione oratorii nostri apparuit, sicut supra memoravimus.
39. De visionibus pro patris mei infirmitate.
Sed nec illud est absurdum credere, quod saepius per visiones expertas Dominus revelare dignatur, qualiter aut
honorentur sancti, aut infirmi medicamina consequantur. Nam recolo gestum in infantia, cum pater meus ab infirmitate
humoris podagrici laboraret, et ardore febrium ac doloribus multis adtenuatus, lectulo decubaret, vidisse me in visu
noctis personam dicentem mihi: «Legisti», ait, «librum Hiesu Navae ?» Cui ego: «Nihil aliud litterarum praeter notas
agnovi, in quorum nunc studio constrictus adfligor. Nam hic liber prorsus si sit ignoro». Et ait: «Vade», inquid,
«facitoque hastulam parvulam ex ligno, quod hoc nomen recipere possit, scriptumque ex atramento sub paterni capitis
fulchrum colloca. Erit enim ei praesidium, si quod loquor impleveris». Mane autem facto, matri quae videram indicavi;
iubet impleri visionis praecepta. Quod cum fecissem, statim genitor ab infirmitate convaluit. Decurso quoque alterius
anni curriculo, iterum ab hoc incommodo capitur. Accenditur febris, intumescunt pedes, dolore pessimo nervos
intorquet. Haec perferente, dum cum magno gemitu in stratu decumberet, vidi iterum personam in visione
interrogantem mihi, si librum Tobiae cognitum nunc haberem. Respondi, quod non legerem. Qui ait: «Noveris, hunc
fuisse caecum, cuius filius, angelo comite dum iter ageret, in flumine piscem coepit, cuius indice angelo cor iecorque
sublatum, patris subfumicat oculos, qui statim, fugatis tenebris, lumen recepit. Vade igitur tu et fac similiter, et accipiet
refrigerium dolorum genitor tuus». Haec matri referens, confestim pueros ad amnem dirigit; piscis capitur, sublatisque
de extis quae iussa fuerant, et prunis inposita. Ad ubi primum fumus odoris patrem attigit, protinus tumor dolorque
discessit.
40. De sancto Germano Autisiodorensi.
Germanus autem gloriosus confessor in urbe Roma obiit. Exinde vero levatus, post dies sexaginta ad civitatem
Audisiodoro delatus, sepulturae mandatus est. Tempore autem Theudechildae reginae Nunninus quidam tribunus ex
Arverno de Francia post reddita reginae tributa revertens, Audisiodorensim urbem adivit causa tantum religionis.
Provolutusque ad beati sepulchrum, cum diutissime orasset, extractum de vagina tigrem, lapidem qui super
venerabilem sepulchrum habebatur, nemine vidente, percussit. De quo excussam particulam modicam, tamquam aeneus
diriguit, ita ut nullum membrum possit ullatenus iudicare aut vocem emittere. Videntes autem eum pueri sic iacere,
nesciebant, quid ei evenisset. Accedens vero unus eorum, cum eum interpellasset, nullum ab eodem responsum accepit.
Tunc ille, ut erat rigidus, in corde suo intellegens se damnatum, vovet, dicens: «Scio, me praesumptiosum extetisse,
beatissime confessor, sed devotio exegit, ut praesumerem. Et ideo, si me dignaris absolvere et ad propria cum tua gratia
redire permiseris, in basilica has reliquias condens, festivitatem tuam devotissime annis singulis celebrare curabo».
Cuius clausum murmur vir sanctus intellegens, eum absolvit et abire permisit incolomem. Qui veniens, reliquias illas in
eclesiam posuit et sancti festa per singulos annos fideliter celebravit. Quodam autem tempore ad supradictam
basilicam, in qua reliquiae conditae sunt, cum Avito episcopo accessimus. Ubi cum sanctus pontifex ieiunus ingressus
fuisset hora quasi decima, omnes qui cum eo eramus odorem liliorum, rosarum naribus hausimus, quod nobis beati
pontificis praestitum merito non ambigimus. Erat enim mensis nonus. Actum in vico Musciacas.
41. De Helario Divionense senatore.
Apud castrum enim Divionensim Helarius quidam ex senatoribus habitavit, habens coniugem, ex qua et filios dicitur
suscepisse. Sed omnem domum suam ita in castitate atque omni puritate tam animi quam corporis excolebat, ut nullus
ibi adulterium exercere praesumeret, essetque impletum in hac domo, quod dudum sancto repletus Spiritu apostolus
praedicavit: Honorabile conubium et thorus inmaculatus. Hic itaque tam inter dominos quam inter famulos castitate
pollente, obiit vir ille. Qui qualis quantusque fuerit iuxta saeculi dignitatem, sepulchrum eius hodie patefecit, quod
marmore Phario sculptum renitet. Quo defuncto et iuxta humanam consuetudinem sepulturae mancipato, mulier,

