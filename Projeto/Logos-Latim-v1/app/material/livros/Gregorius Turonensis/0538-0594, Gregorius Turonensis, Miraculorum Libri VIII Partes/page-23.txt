nostra». Discumbentibus autem ad convivium, vir ille cum presbitero dextrae partis cornu occupat, catholicum ad
sinistrum statuens, positamque ad laevam eius sellulam, in qua coniux eius resederet. Dixitque vir ad presbiterum
hereticum: «Si consenseris dictionibus meis, exercemus hodie cachinnum de hoc Romanorum presbitero, ut scilicet,
adposito ferculo, tu celerius signare festines; cumque ille manum non posuerit, illo tristante, nos cum laetitia
comedimus cibum». Cui ille: «Faciam», inquid, «quod praecipis». Denique, veniente disco cum holeribus, signavit
hereticus, posuitque primus manum suam. Quod cernens mulier, ait: «Ne feceris, quia ingrate fero iniuriam sacerdotis».
Et exhibito alio cibo, sumpsit catholicus. In secundo vero et tertio ferculo similiter fecit hereticus. Quarto autem
exhibito, cuius in medium sartago fervens advenerat, in qua conpositum erat cibum illud, quod ex conlisis ovis,
parumper mixta farina, dactilorum partibus olivarumque rotunditatibus adsolet exornari, festinans hereticus, priusquam
ferculum illud vel mensam tangeret, elevata in obviam manu, signat; statimque positum coclearium, sumit, non
intellegens, an caleret, ferventemque cibum velociter ingluttivit. Protenus accenso pectore, aestuare coepit, emissumque
cum suspirio inmenso ventris strepitu, nequam spiritum exalavit; ablatusque de convivio, locatus in tumulo, terrenae
molis congeriae est opertus. Tunc exultans presbiter nostrae religionis, ait: «Vere ultus est Deus servos suos»; et
conversus ad virum, cuius erat convivium, dixit: «Periit huius memoria cum sonitu, et Dominus in aeternum permanet.
Tu vero adpone quod comedam». Tunc homo ille perterritus, expleto convivio, provolutus est ad pedes presbiteri,
conversusque ad fidem catholicam, credidit cum domo sua, qui in hac perfidia tenebatur; et multiplicata est laetitia,
sicut prius mulier flagitaverat.
80. De altercatione catholici diac. cum presbytero heretico.
Arrianorum presbiter cum diacono nostrae religionis altercationem habebat, proferens contra Dei Filium ac Spiritum
sanctum, ut mos genti est, venenosas adsertiones. 80. Arrianorum presbiter cum diacono nostrae religionis
altercationem habebat, proferens contra Dei Filium ac Spiritum sanctum, ut mos genti est, venenosas adsertiones. At
ille, cum diu multumque nonnulla de fidei nostrae ratione disseruisset, et hereticus perfidiae obcaecatus caligine, quae
erant vera respueret iuxta illud, quia: In malivola anima non introibit sapientia, adiecit, dicens: «Quid longis
sermocinationum intentionibus fatigamur ? Factis rei veritas adprobetur; succendatur igni aeneus, et in ferventi aqua
anulus cuiusdam proiciatur. Qui vero eum ex ferventi unda sustulerit, ille iustitiam consequi conprobatur; quo facto,
pars diversa ad cognitionem huius iustitiae convertatur. Intellege itaque et tu, heretice, haec pars nostra, Spiritu sancto
adiuvante, conpleverit; nihil in sancta Trinitate dissonum, nihil esse dissimile, fatearis». Consensit hereticus huic
diffinitioni, et inito usque mane placito, discesserunt; sed fidei fervor, per quem haec primum diaconus protulerat,
coepit, inimico insidiante, tepiscere. Diluculo autem surgens, brachium infundit oleo, unguento conspergit. Sed tamen
loca sancta circuit et Dominum deprecatur. Quid plura ? Circa horam tertiam in foro conveniunt. Concurrit populus ad
spectaculum. Accenditur ignis, aeneus superponitur, fervet valde, anulus in unda ferventi proicitur. Invitat primum
diaconus hereticum, ut ipse eum a calore auferat. Sed statim recusavit, dicens: «Qui hanc sententiam protulisti, debes
auferri». Diaconus vero, licet trepidus, tamen dinudat brachium. Cumque eum vidisset unguentis hereticus presbiter
dilibutum, exclamavit, dicens: «Magicis artibus te elitandum putasti, ut haec unguenta diffunderis, nec valebunt ista
quae agis». His ita litigantibus, supervenit diaconus ab urbe Ravenna Iacincthus nomine, sciscitansque, quae esset haec
altercatio, ut veritatem cognovit, nec moratus, extracto a vestimentis brachio, in aeneum dexteram mergit. Anulus enim,
qui eiectus fuerat, erat valde levis ac parvulus, nec minus ferebatur ab unda, quam vento possit ferri vel palea; quem diu
multumque quaesitum infra unius horae spatium repperit. Accendebatur interea vehementer focus ille sub doleo, quo
validius fervens non facile adsequi possit anulus a manu quaerentis, extractumque tandem, nihil diaconus sensit in
carne sua; sed potius protestatur, in imo quidem frigidum esse aeneum, in sumitatem vero calorem teporis modici
contenentem. Quod cernens hereticus, valde confusus, iniecit audax manum in aeneo, dicens: «Praestabit mihi haec
fides mea». Iniecta manu, protinus usque ad ipsa ossuum internodia omnis caro liquefacta defluxit; et sic altercatio
finem fecit.
81. De clerico pro confessione dominica caeso.
Sed et nostro tempore, cum incredulitas ac iniqua Arrianorum secta in locis Hispaniae per malorum pessimas
assertiones disseminata fuisset, quidam clericus adprehensus, christianum se esse confessus est, adserens aequalem
patri Filium et Spiritum sanctum esse. Cui rex qui praeerat, oblata munera, tamquam maiorem sibi suppliciter
deprecabatur, ut scilicet, conpraessa confessione de sanctae Trinitatis aequalitate, minorem Patri Filium cum sancto
Spiritu fateretur. Quod si faceret, et facultatibus ditaretur et magnus haberetur in populis. Quod ille consilium tamquam
morsum viperae fugiens ac iniqui virus mortiferum respuens anguis, adiecit rex: «Video», inquid, «duram intentionem
mentis insanae, sed novi temperamentum tuum, ut, quem munera non deflectunt, facile tormenta subiciant». At ille:
«Utinam dignus habear», ait, «in hac iugulari confessione, nam munera tua tamquam stercus exhorreo». Tunc iratus
rex, iussit eum ad trocleas extendi et fortiter caedi, interrogans: «Quid credis ?» Respondit: «Iam dixi tibi: Credo Deum
patrem omnipotentem et filium eius Iesum Christum». Post haec caesus est valde, sed semper durabat in confessione;
nec umquam eum a fidei linea potuit haec tortura deflectere. Nam in primordio cum caederetur, tres tantum verberum
ictus sensit, qui, ut ipse postea referebat, ipsam animam penetrarunt. Reliqua vero flagella, tamquam si aliquod
velamentum dorso superpositum fuisset, ita non sentiens, magis fidem quam coeperat, inter tormenta positus,
praedicabat. Itaque cum regi satisfactum de eius caede fuisset, dimissus est, obtestante eo, ne in terminis Hispaniae
umquam inveniretur. At ille laetus discedens, in Galliis est regressus. Sed ut fides dictis adhibeatur, ego hominem vidi,
qui haec ab ipsius clerici ore audita narravit.

