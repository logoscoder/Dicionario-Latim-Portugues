haec levitas, ut quae tam instanter parari iusserat tam facile deturbaret, ait secretius: «Princeps, ad quem nos ire
conpellitis, obiit, nec viventem, si abierimus, inveniemus». Stupefacti audientes, diem notant et sancti verba taciti
servant. Advenientibus autem ab urbe Parisiaca hominibus, ea hora regem transisse nuntiant, qua sacerdos plaustra de
itenere iusserat revocari.
20. De dedicatione oratorii nostri.
De oratorio autem nostro, in quo reliquiae sancti Saturnini martyris ac Martini antestitis cum Illidio confessore vel
reliquorum sanctorum collocatae sunt, pro instructione credentium narrare aliqua non pigebit, qualiter se virtus beati
Martini revelatione revelavit, ita ut appareret multis ignitus globus ille terribilis, qui quondam solemnia celebranti
emerserat paucis visibilis, a capite arce prorumpens. Concipit enim, inspirante divinae pietatis instinctu, animus, ut
cellulam valde elegantem, quam sanctus Eufronius ad usum prumptuarii habuerat, ad opus orationis fideliter
dedicarem. Quam diligenter conpositam, altare ex more locato, ad basilicam sanctam vigiliis noctem unam ducentes,
mane vero venientes ad cellulam, altare quod erexeramus sanctificavimus. Regressique ad basilicam, sanctas eius
reliquias cum Saturnini Iulianique martyrum vel etiam beati Illidii exinde solemniter, radiantibus cereis crucibusque,
admovimus. Erat autem sacerdotum ac levitarum in albis vestibus non minimus chorus et civium honoratorum ordo
praeclarus, sed et populi sequentis ordinis magnus conventus. Cumque sacrosancta pignora palleis ac nafis exornata in
excelso defereremus, pervenimus ad ostium oratorii. Ingredientibus autem nobis, subito replevit cellulam illam fulgor
terribilis, ita ut prae timore et splendore nimio adstantium oculi clauderentur. Discurrebat autem per totam cellulam
tamquam fulgor, non parvum nobis ingerens metum. Nec quisquam scire poterat, quid hoc esset, nisi omnes pavore
prostrati solo iacebant. Tunc ego: «Nolite», inquid, «timere. Virtus est enim sanctorum, quae cernitis, et praesertim
rememoramini librum vitae beati Martini et recolite, qualiter verba sacrata promenti de capite globus ignis egressus,
usque ad caelos visus est conscendisse. Et ideo ne terreamini, sed ipsum nos cum sanctis reliquiis credite visitasse».
Tunc timore postposito, magnificavimus Deum, dicentes: Benedictus, qui venit in nomine Domini, Deus dominus et
inluxit nobis. Sed illud anterius miraculum visum est paucis, istud apparuit populis universis. In illud fuit virtutis
indicium, in istum gratiae supplementum; illud fuit tunc occultum propter iactantiam, istud manifestum est cunctis ad
gloriam; ibidem ore festiva fideliter acta Domino nuntiantur, hic in novitate oratorii, quod ad laudem Domini
profeceret, inlustratione sanctorum pignorum consecratur. Ergo fideliter, ut oportit, a nobis quaerendus est et orandus,
ut ille visitet hunc populum, qui plerumque orationis vota per hoc sacrum ignem sustulit in excelsum. Hunc enim
ignem, vel cum de monacho orante narravi vel cum Brachionem abbatem a pignoribus sanctorum vidisse egressum
ignem exposui, mistico esse puto, eo quod non exurat sed inluminet; sed nec sine Divinae Maiestatis gratia umquam vel
prodere vel apparere quibusdam potest.
21. De sepulchro sancti Sollemnis.
Et licet de Turonica urbe aliqua iam scripserimus, tamen quoniam nuper sancti Sollemnis sepulchrum aspeximus, silere
nequivimus, quod apud Malliacensim monasterium – in cacumine montis est constitutum, ab antiquis vallatum
aedificiis iam erutis – [factum cognovimus]. Nam ferunt, in eo loco, cum cripta adhuc haberetur occulta, et nullo
christianorum locus ille esset revelatus, per singulas dominicarum solemnitatum noctes ab habitatoribus lumen
cernebatur accensum, sed nullus sciebat, quid sibi hoc velit mysterium; tantum suspicio retenebat homines, aliquid
ibidem retenere divinum. Interea advenerunt duo inergumini ex basilica sancti Martini, qui, conlisis in se palmis,
clamare coeperunt, dicentes: «Hic requiescit Sollemnis beatissimus in cripta abdita. Reserate igitur sepulchrum amici
Dei. Quod cum reppereritis, velis tegite, lumen accendite cultumque debitum exibete. Erit regioni huic salubre, si quae
loquimur adimpletis». Et haec dicentes, cum clamore magno effodere tellurem ungulis nitebantur. Tunc videntes
incolae quae gerebantur, accepto sarculo, effodentes aperuerunt criptam, in qua per seriem graduum discendentes,
reppererunt sepulchrum magnum, de quo testabantur illi adhuc mente infirmi, hunc esse sepulchrum Sollemnis
beatissimi. Qui mox sensu discesserunt recepto. Post haec autem coeperunt ad eum diversorum morborum aegroti
confluere et accepta sanitate redire incolomes. Sed et Litomeris urbis ipsius indigena, cum ab illius quartani typi
aegrotatione fatigaretur, acceptis ex hospiciolo suo cereis, surrexit cum uno tantum puero, accessitque ad locum. Fusa
vero oratione, accensis cereis manu propria per totam noctem detentis, vigilias celebravit. Dato igitur mane, redivit ad
propria, nec ultra ab hoc morbo frigorae vel confractionis ullius pertulit gravitatem.
22. De Maximo abbate.
Fuit autem quidam religiosus et virtutibus et nomine Maximus et, ut liber vitae eius docet, quam versu conscriptam
legimus, nostri fuit Martini discipulus. Qui occullere quod erat cupiens, apud Insulam Barbaram monasterii
Lugdunensis peregrinari expetiit. Manifestatus autem et ibi, ad patriam redire disposuit. Denique dum Ararem fluvium
transire cupiret, nave impleta dimergitur, ac ipse sacerdos pelago operitur, habens ad collum cum euangeliorum libro
ministerium cotidianum, id est patenulam parvam cum calice. Sed pietas divina non perferens perire quod suum est, ita
de hoc periculo, Domino iubente, restitutus est litori, ut nec vitae damna perferret nec rerum detrimenta lugeret.
Impletumque est illud quod psalmographus, Spiritu sancto influente, cantavit: Cum ceciderit iustus, non conlidetur,
quia Dominus firmat manum eius. Et iterum: Non negabit Dominus animam iusti. Deinde ad castrum Cainonensim
urbis Turonicae veniens, monasterium collocavit. Quod castrum cum ab Egidio obsederetur, et populus pagi illius
ibidem esset inclusus, hostis adversus effossum a latere montis puteum, quem obsessi ad usum habebant bibendi,
obturant. Quod cum antedictus Dei famulus, qui tunc cum reliquis infra castri munitionem conclusus erat, cerneret
videretque populum consumi sitis iniuria, orationem nocte tota fudit ad Dominum, ut respiciens populum hostes

