inprobos effugaret et non pateretur, eos sitis ardore consumi. Tunc, revelante sibi Spiritu sancto, ait ad plebem:
«Quisquis habet vasculum, eiciet foris in platea et deprecetur Dominum. Dabit enim vobis hodie largitas eius aquas in
abundantiam, ut non deficiatis vos et parvuli vestri». Haec eo dicente, subito nubes texerunt caelum, et discendit imber
magnus de caelo cum tonitruis et corruscationibus super castrum, duplum populis beneficium praebens, pluvia arcens
sitim, fragoribus effugans hostem. Conpletaque sunt vasa omnium, et satiati sunt cuncti. Sicque obtentu sacerdotis
fugatis adversariis, populus salvatus a castro discessit. In monasterio autem loci illius plenus dierum transiit, ibique
sepultus est. Ad cuius sepulchrum saepius infirmi sanantur. Puerulus autem unus ex familia eclesiae Turonicae in
valitudine corruit. Is cum anhelus occumberet ac in extremis positus putaretur spiritum exalare, ad eius basilicam
deportatus, protinus, extincta febre, sanitati est redditus. Sed et puella de his mancipiis simili sorte febricitans, cum ante
cancellos monimenti fuisset exposita, in ipsa die incolomitati est restituta. Ad nos vero cum horum notitia devenisset,
puerum humiliatis capillis huic monasterio cessimus, puellam vero mutata veste coetu sanctimonialium coniungi
praecepimus ad serviendum Deo.
23. De Iohanne reclauso.
Requiescit haud procul ab hac basilica Iohannis quidam presbiter, natione Britto, in summa religione degens, per cuius
manus Dominus multa signa sanitatum dignatus est operare. Qui ob amorem divinum ab aspectibus se hominum
cohibens, parvulam oratorii cellulam habebat ante ipsam Cannonensis vici eclesiam. Ibique in viridiariolo, quem manu
propria excolebat, arbores lauri plantaverat, quae nunc vastis colomnarum fomitibus iocundorum frondium amoenitate
tenduntur. Sub quarum umbraculo vir sanctus consedens, aut legebat aliquid aut scribebat. Cuius post obitum cum
arbores illae, ut diximus, patulis diffusae ramis obumbrarent locum viridiarii, una ex his vetustate senescens exaruit.
Tunc custus loci, effossam cum radicibus colomnam, incisis ipsis cum ramis suis scamnum adaptat, in quo interdum aut
resederet lassus aut aliquid secure decideret, cum necessitas exegisset. Quod cum per duos annos aut fere amplius
scamnum in hoc usu habuisset, tactus, ut credo, inspiratione divina dolore cordis, ait: «Vae mihi, quia peccavi, ut
arborem, quam talis sacerdos propria manu plantavit, ego ad diversas necessitatum utar incisiones». Et haec dicens,
accepto sarculo, effossam humum, incisis scamni pedibus, posuit eum sub terra replevitque fossam humo. Mirum
dictum! Adveniente verno tempore, sicut reliquae arbores flores ita et haec colomna, quae viri manu, ut ita dixerim,
sepulta fuerat, rediviva in sospitate virescens, novos frondes emisit. Extant de ea hodieque virgulta in quinum
senumque aut fere amplius pedum altitudine, quae annis singulis incrementum sumentes, a Domino sublevantur.
24. De Monigunde religiosa.
Apud ipsam vero urbem Turonicam beata Monigundis obiit. Fuit autem ex Carnotino territurio. Quae relinquens tam
patriam quam parentes, ad hoc tantum Turonus expetiit, ut orationi vacaret. Per quam Deus crebro miracula ostendere
est dignatus. Nam si quis pusulam malam incurrisset, ad eam veniens, orationem precabatur, confestimque illa
prosternebatur ad supplicandum Dominum, et collegens folia cuiuslibet holeris aut pomi, saliva inlinebat, faciensque
crucem super ulcus, inponebat folium. Confestimque ita omne venenum evaniscebat, ut nihil dignum leti aegrotus ultra
perferret. Quartanariis quoque et gulam dolentibus, data benedicta aqua, saepius medebatur. Ad cuius nunc sepulchrum
assidue infirmi confluunt et sanantur. Nam quanti frigoras passi, quanti a pusulis malis, veneno incrassante, praemortui,
quanti a desinteria aegroti inibi sint sanati, viritim non potest explicari. Sed quoniam multa ex his in libro quem de eius
vita conscripsimus memoravimus, quae deinceps gesta sunt tacere nequivimus. Probati archidiaconi nostri famula
graviter a quartano tipo quatiebatur et iam prope annum in hac febre aegrotabat. Quae inter manus parentum deposita
super tumulum sanctum, domui incolomis est relata.
25. De Senoch abbate.
Senoch abbatis vita dudum a nobis scripta fuit. In quo libello multis eiusdem virtutibus memoratis finem fecimus; sed
quoniam ad eius tumulum virtus apparuit, sileri a nobis absurdum fuit. Nantulfus autem puer nimia caecitate detentus et
ipsam adhuc aduliscentiam aetatis primae ab hoc contagio deturpatam iugiter deflens, huius sancti expetiit tumulum,
atque prostratus et humili prece subnixus, flagitat, sibi eius suffragio lucem perditam revocari. Quatriduo in hoc precatu
perdurans, reseratis oculis, inluminatus abscessit. Sed et nunc multi frigoriticorum aliorumque morborum detenti
incommodo, ut pallii eius aut decerpserint fimbrias aut contigerint, mox sanantur. Hactenus de Turonicis.
26. De sancto Symeone a colomna.
Symeon vero confessor, qui in colomna pagi Anthiocensis dicitur stetisse, frequenter incolis tribuit sanitates. Et quia, ut
legitur in eius vitae libro, nullam umquam mulierem post conversionem oculis attentis inspexit; postquam vero
colomnae editiori se sanctitate fervens invexit, non modo extraneae mulieri, verum etiam nec propriae matri se
videndum permisit, et nunc ergo locum ipsum ab huius sexui defensat accensu. Nam ferunt, quandam mulierem induta
fuisse veste virili et in basilicam ingredi voluisse colomnae, tractans secum misera, agere posse per indumentum quod
latere possit Altissimum, ignorans illud apostoli, quia: Deus non inridetur. Elicet ubi veniens ad templum erexit pedem,
ut sanctum ingrederetur limen, protinus retrorsum ruens, cecidit et mortua est; satisque fuit populis, ne haec ultra mulier
ulla praesumeret, cum in ista cerneret ultionem pessime inrogatam.
27. De sepulchris prbr. in basilica sancti Martialis.
Igitur sanctus Martialis episcopus a Romanis missus episcopis, in urbe Lemovicina praedicare exorsus est; eversisque
simulachrorum ritibus, repletam iam credulitate Dei urbem, migravit a saeculo. Erant tunc temporis cum eo duo
presbiteri, quos secum ab Oriente adduxit in Galeis. Verum ubi completi sunt dies eorum, ut et ipsi vocarentur de hoc
saeculo, coniunctis sarcofagis in eadem cripta quam sanctus episcopus sunt sepulti. Et unus quidem parieti proximus,

