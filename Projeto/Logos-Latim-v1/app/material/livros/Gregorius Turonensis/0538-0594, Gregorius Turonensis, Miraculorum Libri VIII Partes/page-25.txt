ferebantur admissa. Uni tantum presbitero et tribus mulieribus, ex quibus una mater mea erat, quibus haec videre
licitum fuit, ceteri non viderunt. Aderam, fateor, et ego tunc temporis huic festivitati, sed haec videre non merui.
86. De presbitero, qui in vigilia natalis Domini bibit.
Sic et Epachius presbiter, dum temere quae indignus erat agere praesumpsit, divino iudicio solo proiectus occubuit. Hic
enim dum dominici natalis vigilias celebrare eclesiam expetisset, per singula horarum momenta egrediebatur de templo
Dei ac in domo sua pocula lasciva, spumantibus pateris, hauriebat, ita ut adfirmarent multi eum post galli cantum in
ipsa nocte vidisse bibentem. Sed cum esset ex genere senatorio, et nullus in vico illo Ricomagensi superius memorato
iuxta saeculi dignitatem haberetur nobilior, celebrare solemnia missarum expetitur. Nec dubitat miser vino madefactus
appetere, quod ieiunus quisque non sine metu potest terrente conscientia explicare. Verum ubi, explicitis verbis sacris,
confracto corporis dominici sacramento, et ipse sumpsit et aliis distribuit ad aedendum, mox equini hinniti ad modum
vocem emittens, ad terram ruit, ac spumas cum ipsa mysterii sacri particula, quam dentibus comminuere non valuit, ab
ore proiciens, inter manus suorum ab eclesia deportatur. Nec caruit ultra hanc ephilentiae infirmitatem, sed per singulos
lunares cursus incrementis detrimentisque haec semper pertulit, quia ab haustu nimio vini minime infelix abstenuit.
Quo ergo honore quave reverentia haec nox celebrari debeat, praesens exemplum docet. Quodam tempore, cum in hac
solemnitate de vigilia egressus, paululum obdormissem, venit ad me vir quidam, dicens: «Surge et revertere ad
eclesiam». Et ego expergefactus, signo crucis opposito, iterum obdormivi. Nec distitit, sed iterat priora verba idemque
persona. Sed cum nec secunda admonitus vice consurgerem et iterum obdormissem, advenit tertio, et alapam inponens
maxillae, ait: «En tu reliquos ad vigilias admonere debes, et adhuc sopore obpraemeris ?»Tunc pavore perterritus, cum
grandi velocitate ad eclesiam sum regressus. Haec de natalis dominici vigilia dicta sufficiant. Sed ad temerarios
revertamur.
87. De muliere adultera ad Iordanem.
Mulier erat adultera ab Hiericho civitate, cuius haec erat consuetudo teterrima, ut, quotiens ab scorto concipiens partum
edidisset, statim suffocatum terrae reconderet, ut scilicet fieret occultum hominibus, quae Deo et eius angelis non
latebant. Hilicet cum dies sanctus epiphaniorum advenisset, et omnes in Iordane discenderent abluere tam vulnera
corporis quam animae cicatrices, haec cum reliquo populo ad litus accessit. Cumque levatis usque ad geniculum
vestimentis, ut amnem ingrederetur, mirum dictu! fugit aqua ante pedes eius; illa quoque insequente, fluvius ad ripam
aliam premebatur. Haec videntes populi, mirati sunt, tale factum in die celeberrimo contigisse; cognoscentesque,
mulierem esse facinorosam, interrogant, quid mali fecerit, ut haec ei in tali confrequentatione populi evenissent. At illa
conversa ad populum, crimen fatetur, dicens: «Septem iam a me parvulos editos interfeci, quos de incestu concipiens
metui publicare, octavum adhuc die praeterita sugillavi. Rogo ergo, ut fundatis pro me orationem ad Dominum,
quatenus, remissa iniquitate, peccare iam desinam, ne me caelestis ira consumat». Haec ea loquente, omnis populus
prostratus ad terram, precem fudit ad Dominum, ut ei misericorditer ignosceret, quod adminiculante ignavia deliquisset.
Post orationem vero mulier, extensis per terram brachiis, spiritum exalavit; quod ob hoc contigisse reor, ne crimen
indultum iteraretur ulterius. Cognovit autem populus delictum, cur aquae fluminis ante faciem mulieris recessissent.
Impletumque est illud Salomonis proverbium, quia: Spiritus Domini fugit fictum. Miraculum hoc ab ore Iohannis
diaconi factum ita cognovi; adserebat enim, se tunc temporis fuisse praesentem.
88. De sepulchro indigni hominis.
Apud urbem enim Tolosacium ferunt fuisse quendam Antoninum nomine, iniquum in Deo et omnium hominum
odibilem, eo quod multa perpetraret scelera. Factum est autem, ut, impletis diebus migrans a saeculo, in basilicam beati
Vincenti sepeliretur, in qua ipse sibi vivens deposuerat vas. Verum ubi cunctos sub alta nocte silentia sopor arripuit, et
omnes blandiente somno dedissent membra quieti, sarcophagus ille a sancta basilica per fenestram proicitur et in medio
deponitur atrii. Mane autem facto, ibi repertus est, effractum super se operturium habens. Denique propinqui illius non
intellegentes virtutem Dei neque sentientes sancti iniuriam, in cuius templo indignum temere sepelierant, iterum
deposito sarcophagum, in loco quo prius fuerat altius suffoderunt. Altera vero luciscente die, invenerunt eum iterum
foris eiectum in medio esse atrii, et sic intellexerunt magnalia Dei. Ex hoc enim a nullo tactus, usque hodie in loco quo
eiectus est in testimonium reservatur. Haec de temerariis dicta sufficiant.
89. De Vincentio levita et martyre.
Vincentius autem vel levita vel martyr Hispaniis martyrium consummavit. Apud terminum vero Pictavum vicus est in
Arbatilico nomine Becciaco, in quo eius habentur reliquiae. Cuius solemnitas duodecimo Kl. mensis undecimi
celebratur. Sed incolae loci et praecipue archipresbiter errorem nescio quem passus, ante diem eam voluit celebrari.
Dictis igitur missis, cum ad convivium resederent, ecce unus ex inerguminis clamare coepit ac dicere: «Currite cives,
egrediemini a vico, exite obviam beato Vincentio! Ecce ad vigilias venit! Ecce festa eius crastino habeturi eritis
die!»Haec eo dicente, renovant solemnia et tota nocte in vigiliis excubant. Mane autem facto, dum missarum mysteria
celebrarentur, et hic inerguminus, qui adventum sancti praedixit, et alii cum eodem duo mundati sunt; sed et duo
paralytici ipsa die directi sunt. Et sic a festivitate cum laetitia est discessum. Cum autem reliquiae eius a quibusdam
peregrinis defererentur, ad Ceratinsim Turonicae urbis vicum accesserunt, ibique ad tugurium cuiusdam pauperis
deferentes, suscepti sunt. In crastino autem duo paralytici super haec pignora acceperunt gressum, unusque caecus
lumen recepit. Haud procul autem ab illo vico est alius quem Orbaniaco vocant, in cuius eclesia huius sancti habentur
reliquiae. Quae cum a furibus ablatae fuissent, et ipse qui easdem abstulerat in Biturigo cuidam abbati, accepto pretio,
reliquisset, revelatum est abbati, ut eas loco unde dimotae fuerant restauraret. Nihilhominus et archipresbitero huic

