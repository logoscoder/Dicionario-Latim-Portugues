mea», ait ei vir quidam: «Nosti», inquid, «quod post pridie, quod erit in Kalendis Novembris, passio Benigni martyris
caelebrabitur ?» «Novi», ait. «Vade», inquid, «et vigila totam noctem in honore ac revoca missas, et liberaberis a
plaga». Expergefacta autem a somno, implevit quae sibi fuerant imperata, signatisque vicinorum domibus, domus
nostra inviolata permansit.
51. De reliquiis sancti Symphoriani martyris.
Simphorianus martyr apud Agustidunensim urbem martyrium consummavit. De loco autem illo, ubi gladio percussus
est, et sanguis eius effluxit, quidam religiosus tres lapillos cum ipso sanguine levavit et in capsa argentea reconditos in
eclesiam ligneis constructam tabulis apud Thigernum castrum urbis Arvernae in altari sancto locavit. Tempore autem,
quo Theodoricus rex Francorum regionem illam evertit, hoc castrum ab hostibus incendio concrematur. Cumque ab
aliorum domorum exustione domus Dei, quae, ut diximus, ligneis erat tabulis fabricata, igni adprehensa consumeretur,
populi plangentes dicebant: «Utinam vel beatae reliquiae non perissent!»Interea cum prunarum magnus esset de
incendio acervus effectus, subito aquilone flante atque urente, vehementer favillae ab incendio relictae per diversa
iaciuntur. Ecce capsa illa argentea in medio copiosi ignis inlaesa refulgens, tamquam sidus praeclarum apparuit.
Collegentes autem eam qui tunc aderant clerici, requirentes, nihil de beatis pignoribus diminutum repperientes, inter
tam valida incendia speciem tam tenuem sic fuisse salvatam, – in qua, ut ita dicam, non solum haec, sed etiam mille
librae argenti aut ferri potuissent sine mora dissolvi, – vere magna ibidem virtus apparuit, quae populum ad Dei cultum
et honorem sui nominis roboravit; qui, factam deinceps aliam in eodem loco basilicam, sanctas reliquias in altare
posuerunt.
52. De sancto Marcello martyre.
De beati vero Marcelli Cavillonensis martyris virtutibus pauca ad nos mittenda memoriae monimenta venerunt, quae
quamlibet parva censeantur in dictis, ad eum tamen referenda, qui haec operatur in singulis. Causa quaedam extiterat,
ut Fedamius, Eunomi quondam Arverni presbiteri filius, Cavillonensim urbem adiret, idemque apud basilicam sancti
martyris Marcelli hospitalem habebat, ab abbate loci victus stipendia capiens. Ipse enim quae loquor exposuit: «Inter
duos», inquid, «viros orta fuit intentio; hisque litigantibus, in hoc lis ipsa subiit, ut eam sacramento dirimerent.
Ingressique basilicam sancti martyris, elevatis homo manibus ad periurandum, cum nomen sancti voluisset ore patulo
nominare, haesit vox in faucibus, nec lingua ad officium poterat reflecti. Sed ne hoc quidem parum videretur ad beati
athletae gloriam, ipse cum elevatis manibus quasi aeneus totus inriguit. Tunc oratio facta pro eo absolvi diaboli arte
vinctum obtenuit; ipse quoque post absolutionem sermone proprio opus suum confessus, quae neglegenter egerat
emendavit».
53. De sancto Valeriano martyre et socio eius.
Huic martyri adiungitur et sanguine et agone propinquus beatus athleta Valerianus, qui apud castrum Trinorciensim
quadragesimo a Cavillonensi urbe miliario, consummato certamine, tumulatus est. Igitur Gallus huius urbis comes
coeliaci morbi dolore gravatus, quae totam alvum non modo tortura, verum etiam tumore ita conflaverat, ut ydropicus
putaretur, nihil aedere nihilque poti capere possit, fiebatque iuxta hoc contagium inaediae morbo deficere. Qui prope
exanimis, cum se cerneret disperatum, rogat se deportari ad beati martyris tumulum. Ubi cum proiectus fuisset, accessit
ad eum Epyrechius presbiter, qui tunc ipsam regebat eclesiam, vir virtutum et purae mentis homo, sicut ipsi oculis
nostris inspeximus, dixitque ei: «Si vis sanus fieri, confide in virtute martyris gloriosi et vove, ut unam trabem cum
ligaturis suis ad huius templi tecta recuperanda transmittas. Erit enim tibi praesidium, si ea devote impleveris quae
promittis». At ille adtentus orans, vovit quae presbiter indicavit; statimque sanus factus, trabem, nullo commonente, ad
basilicam sancti exhiberi praecepit. Ecce quid praestat dominus Iesus Christus in terris martyribus sanctis, quos
glorificatos adscivit in caelestibus regnis! Nec inmerito, quia sacrum nomen eius corde credentes, in operibus
invocantes, in temptationibus confitentes, non modo ut fideles servi dominum sunt secuti, verum etiam et alios, ut
sequerentur, suis exemplis incitaverunt.
54. De Timotheo et Apollinare.
Timotheus et Apollinaris, apud Remensium urbem consummato martyrio, caelestia regna meruerunt. Quorum reliquias
quidam, aedificata in eorum honore basilica, devotus expetiit. Pontifex vero qui aderat cum honore per presbiterum
dirigit. Cumque iter ageret, mulier inportuna et, credo, indigna merito, in via procedit, salutatumque presbiterum,
deosculat lenteo, quo sacrae tegebantur favillae; rogat sibi de his aliquid condonari. Tunc presbiter diu dubitans et
tribuere differens, victus tandem ab inprobitate eius, divisit ei particulam. Ascendensque sonipem, iter expedire coepit
iniunctum, sed percutiens utraque equi latera, nequaquam poterat promoveri; ipse vero ita gravatus erat, ut vix caput
valeret eregere. Intellegens autem, martyrum se virtute teneri, paenitentia motus utiliter recepit, quod neglegentia
intercedente largire praesumpsit; restitutumque in capsa quod abstulerat, abire permissus est.
55. De Eutrope martyre.
Eutropis quoque martyr Sanctonicae urbis a beato Clemente episcopo fertur directus in Galliis, ab eodem etiam
pontificalis ordinis gratia consecratus est; impletoque huius officii ordine, peracta in incredulis praedicatione,
insurgentibus paganis, quos auctor invidiae credere non permisit, inliso capite victor occubuit. Sed quia eo tempore,
instante persecutione, neque digno loco sepultus neque a christianis debito honore veneratus est, valde datum est
oblivioni, eum martyrem fore. Quod hoc ordine traditur revelatum. Post multa annorum spatia in eius honore basilica
aedificata est, expletoque opere, Palladius, qui tunc sacerdotalis ordinis cathedram regebat, convocatisque abbatibus,
sacros cineres in loco quem praeparaverat transferri studuit. Quod cum factum fuisset, duo ex abbatibus, reserato

