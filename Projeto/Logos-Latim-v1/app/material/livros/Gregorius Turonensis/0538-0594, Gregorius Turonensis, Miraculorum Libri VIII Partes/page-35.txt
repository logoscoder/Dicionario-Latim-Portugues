secundum bonitatis suae divitias humiliavit calumniatorem. Nam ipsius anni transacto curriculo, veniens ad sancti
festivitatem cum caterva satellitum, ingressus est limen sanctum. Procedente vero lectore, qui beatae passionis
recenseret historiam, ut revolvit librum et in principio lectionis sancti Iuliani protulit nomen, confestim Becco voce
nescio qua teterrima ad terram corruit, cruenteque spumans, dare voces diversas coepit. Inde inter suorum manus
sublatus, a basilica domi reducitur. Nec fuit dubium pueris eius, haec ob iniuriam basilicaris famuli evenisse. Omnem
quoque ornatum, quod super se tunc habuit, tam in auro quam in vestimentis, basilicae contulit et multa deinceps
munera misit; sed usque ad diem obitus sui sine sensu duravit.
17. De diacono, qui oves basilicae abstulit.
Fuit etiam quidam diaconus, qui, relictam eclesiam, fisco se publice iunxit, acceptaque a patronis potestate, tanta
perpetrabat scelera, ut vix possit a vicinis circumpositis sustinere. Accidit autem quadam vice, ut saltus montenses, ubi
ad aestivandum oves abierant, circumiret atque pascuaria quae fisco debebantur inquereret. Cumque diversos spoliaret
iniuste, conspicit eminus greges, qui tunc sub nomine martyris tuebantur, ad quos levi cursu evolans, tamquam lupus
rapax diripit arietes. Conturbati atque exterriti pastores ovium, dicunt ei: «Ne, quaesumus, contingas hos arietes, quia
beati martyris Iuliani dominio subiugati sunt». Quibus ille haec inridens respondisse fertur: «Putasne, quia Iulianus
commedit arietes?» Dehinc ipsos verberibus adfectos, quae voluit abstulit; ignorans miser, quod, qui de domibus
sanctorum aliquid aufert, ipsis sanctis iniuriam facit, ipso sic Domino protestante: Qui vos spernit, me spernit, et qui
recipit iustum, mercedem iusti accipiet. Contigit autem, ut post dies multos, non religione sed casu conferente, ad
vicum Brivatinsim properaret, proiectusque humo ante sepulchrum, mox a febre corripitur et tanta vi caloris obprimitur,
ut neque consurgere neque puerum evocare possit. Famuli vero cum vidissent eum extra solito plus occumbere,
accedentes: «Quid tu», inquiunt, «in tanta diuturnitate depraemeris? Non enim tibi tam longa mos erat orandi devotio».
Ferebant autem de eo, quod quandoquidem in eclesia fuisset ingressus, parumper inmurmurans, nec capite inclinato,
regrediebatur. Tunc interpellantibus pueris, cum responsum reddere non valeret, ablatus manibus e loco, in cellam, qui
erat proxima, lectulo collocatur. Igitur, invalescente febre, proclamat se miser incendi per martyrem, et quod primo
siluerat, admotis animae iudicii facibus, crimina confitetur, iactarique super se aquam, voce qua poterat deprecabatur.
Delatis quoque cum vasculo limphis et in eum saepe deiectis, tamquam de fornace ita fumus egrediebatur e corpore.
Interea miseri artus ceu conbusti in nigridine convertuntur, unde tantus procedebat fetor, ut vix de adstantibus possint
aliqui tolerare. Innuens enim dehinc manu, indicat, se esse leviorem; mox, illis recedentibus, hic spiritum exalavit. De
quo haud dubium est, qualem illuc teneat locum, qui hinc cum tali discessit iudicio.desuper sepulchro sancti accipiens,
Becconi transmisit; quos acceptos, satiata auri cupiditate, puerum restauravit incolomem.
18. De eo qui caballum in vigilia sancti furavit.
Alius autem per vigiliam festivitatis equum alicuius, qui tunc forte ad eandem solemnitatem venerat, furto prehendit,
ascensumque, velociter properat; scilicet ut qui lumen perdiderat veritatis, non inveniretur a luce, et cuius pectus
cupiditatis tenebrae obsederant, eius et furtivam fraudulentiam nox celaret. De talibus enim Dominus dicebat in
euangelio: Omnis qui male agit odit lucem. Albiscente igitur caelo, dicebat: «Iam securus sum; nam triginta leugas a
sancti basilica elongatus sum; iam secus propriam domum esse me credo». Dum haec tacitus revolveret infra se,
demotis ex axe tenebris, cognoscit, se ipsi vico propinquum inter populos devagare; timensque, ne scelus suum
patefieret publico, cum cautela grandi caballum in loco unde digressus fuerat reformavit. Sic miser virtute martyris tota
nocte detentus in circuitu vici et, ut ego credo, ab auctore qui eum obsederat est delusus, ut viam quam adprehendere
voluit non valeret. O scelerata cupiditas, quid agis! Semper amatores tuos in confusione praecipitas.
19. De eo qui propter treantem periuravit.
Quidam alteri triantem praestiterat, quem, interpositis paucis diebus, recepit. Post annum vero in atrio sancti conventum
hominem, rem suam, quasi non recepisset, sibi reddi deposcebat. At ille detestans adserebat, se reddidisse susceptum.
Cumque diutissime altercarentur, ille qui reddiderat ait ad socium: «Usquequo uterque contendimus? Sub iudicio hoc
omnipotentis Dei ponamus. Eamus ad tumulum martyris, et quod sub sacramenti interpositione dixeris discernat virtus
sancta patroni». At ille nec dubitans ingressusque sepulchrum, dum audacter elevat manus, ut periuret, infeliciter miser
inriguit. Haeret vox in gutture, lingua coartatur in fauce, vibrant labia vacua a sermone; ipsa quoque brachia, quae ad
adiutorium frustrati sacramenti erexerat, prorsus retrahere non valebat. Ad haec vulgo admirante, publicato scelere,
multitudo cuncta populi una voce prorumpens, Domini misericordia ac beati martyris auxilium deprecatur. Post
quattuor vero aut eo amplius horas ad sensum regressus, quod iniuste repetebat publica confessione patefecit, et sic
sanus abscessit.
20. De eo qui basilicam sanctam furtu spoliavit.
Saepe haec ille audierat qui basilicae sanctae violentiam intulit; sed iniquam mentem semel obsessam vitio bonitas
mollire non potuit, Salamone obtestante: In malivola anima non ingreditur sapientia. Advenerat festivitas sancti, et ecce
quidam e populo conspicatur ornamentis inmensis beatam basilicam effulgere. Concupescit iniqua mente, quod
adipiscens non poterat occultare. Igitur discedente populo a basilica post gratiam vespertinam, hic se in angulo basilicae
repraemens latitavit, ac datum cunctis nocturna quiete silentium vel operiente umbrosa caligine mundum, consurgit ab
angulo, et nihil dubitans, utique quia satellite Satanan inpellebatur, super cancellum beati sepulchri cursu prosilit
rapido, detractamque a summo unam gemmis corruscantibus crucem ad terram deiecit, collectisque villolis ac palliolis
de circuitu parietum pendentibus, unum voluculum facit, inpositumque umeris, ac elevatam crucem manu, ad locum
unde discesserat repetit, ac positam capiti sarcinam, peccati sopore conpraessus, obdormivit. Media vero nocte

