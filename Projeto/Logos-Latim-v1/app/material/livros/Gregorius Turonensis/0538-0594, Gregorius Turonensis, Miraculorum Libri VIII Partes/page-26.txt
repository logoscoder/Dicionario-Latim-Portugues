monasterio propinquo per visum manifestatum est, ne penitus moras innecteret ad restituendum. Quas acceptas cum
psallendo deferret, homo quidam, qui per annum integrum oppraessus gravi aegritudine decubabat, inter suorum
deportatus manibus, ut velum, quo sanctae tegebantur favillae, adorans suppliciter osculavit, mox conpraessa
infirmitate sanatus, exsequiis martyrialibus cum reliquis est secutus.
90. De Eulalia virgine et martyre.
Eulalia gloriosa apud Emeritam urbem passa, magnum miraculum in die immolationis suae populis profert. Sunt igitur
ante eius altare, quo sancta membra teguntur, tres arbores, sed ignarus ego, cuius sint generis. Cumque iam medio
mense decimo, quando eius passio celebratur, sint ab omni foliorum decorae nudatae, ea die inlucescente caelo in
modum columbae alitis flores proferunt suavitatis, scilicet quod sanctus eius spiritus in columbae speciae penetraverit
caelos, et quod beatum eius corpusculum iam exanime vestibusque nudatum nix caelitus decedua molli vellere
contexisset. Quod miraculum si solita arbores protulerint libertate, scit populus sibi annum vel praessuris vacuum vel
frugibus plenum. Quod si tardius flores ex more paruerint, cognoscit plebs, sua hoc fieri noxa; nam, priusquam
erumpant, quaerula ad sepulchrum martyrae ac maesta decumbet, deprecans, ut solitam promereatur conspicere
gratiam; sed nec psallendo procedit, si haec manifestata non fuerint. Iam si placatur martyr a lacrimis plebis, emergunt
protinus ex arboribus gemmei flores, qui odore nectareo respirantes, animi maestitiam et adventu laetificent et reficiant
suavitate. Dehinc diligenter collecti et in basilicam sacerdoti delati, processio cum gaudio celebratur; nam et hos flores
saepius infirmis prodesse cognovimus.
91. De Felice martyre Gerundae urbis.
Quodam tempore Felicis martyris basilica a furibus est effracta. Hic vero martyr in Gerunda Hispaniae passus est urbe.
Fur vero, adprehensis palliis siricis, textis auro monilibusque exornatis, cum reliquis ornamentis abscessit. Quo eunte,
coniungitur ei homo ignotus, interrogans, quo pergeret. Cui ille respondit: «Si sermo meus occuleretur tecum,
ostenderem tibi thesaurum magnum». Et ille: «Ostende», ait, «quae volueris, totis a me obtegitur viribus». At ille
ostendit ei species illas, dicens: «Si in aliis haec regionibus venundantur, utroque nostrum lucrum inferunt multum». Et
ille: «Ego sum», inquid, «homo, cui in diversis regionibus multi habentur amici, et est mihi domus magna atque
secreta. Si haec in ea posueris, deinceps cum libuerit venundabis». Et praecedens, sequebatur homo cum sarcina, putans
se ad aliam duci urbem. Concluserat enim Deus oculos eius, et non cognoscebat, quia per viam quam venerat
regrediebatur. Quid multa ? Pervenitur ad basilicam sancti, et ait ad eum vir: «Ecce domum de qua locutus sum tibi!
Ingredere et depone sarcinam tuam!» Ille quoque ingressus est. Verum ubi, deposita sarcina, coepit aspicere, ad se
reversus, cognovit basilicam sancti, de qua res illas abstulerat; vir autem iam recesserat ab eo. Et sic cuncta quae cum
viro illo gesserat populis enarravit. Unde indubitatum est, ipsum ei beatum martyrem apparuisse. Huius reliquiae apud
Narbonensim basilicam retenentur. Sed cum huius aedis altitudo, ne Liguria, quod est locus amoenissimus, a palatio
regis non cerneretur, arceret, contulit haec cum Leone consiliario rex Alaricus. Qui ait: «Deponatur ex hoc aedificio
una structura machinae; rex quae placuerit liberius contemplabit». Et statim vocatis operariis, idem consiliarius
humiliavit basilicam sancti aedificiis non meritis. Sed ille protinus lumen caruit oculorum.
92. De Emeterio et Celedonio martyribus.
Callagurris autem urbs Hispaniae Emeterium Celedoniumque martyres gestat; saepe a beatorum virtute miracula
cernendum diversarum aegritudinum medicamina capit. Hii etenim martyres a persecutore conprehensi et ad
supplicium rapti, dum diversis poenis afficerentur ob divini nominis confessionem, excepta ultimae damnationis
sententia, deducuntur ad decollandum. Cumque eorum capita lictor incideret, miraculum populis magnum apparuit.
Nam unius anolus orariumque alterius nube susceptum est et in caelis evectum. Viderunt haec omnes qui aderant, et
usque quod acies oculorum intendere potuit, fulgorem auri candoremque lentei suspectu sequebantur attonitu. Praebet
huius rei testimonium Aurelius Clemens in libro Coronarum his versibus, dicens:
Illa laus occulta non est nec senescit tempore,
Missa quod sursum per auras evolarunt munera,
Quae viam patere caeli praemicando ostenderent.
Illius fidem figurans, nube fertur anolus;
Hic sui dat pignus oris, ut ferunt, orarium.
Quae superno rapta flatu, lucis intrant intimum.
Per poli liquentis axem fulgor auri absconditur,
Ac diu visum sequacem textilis candor fugit:
Subvehuntur usque in astra nec videntur amplius.
93. De Cypriano Carthaginens. martyre.
Cyprianus beatissimus Carthaginensis et antestis et martyr salutem saepius infirmis supplicantibus praestat, in cuius
basilica analogius, in quo libro superposito cantatur aut legitur, mirabiliter conpositus esse refertur. Nam ex uno lapide
marmoris totus sculptus adseritur, id est mensa desuper, ad quam per quattuor gradus ascenditur, cancelli in circuitu,
subter colomnae; quia et pulpitum habet, sub quo octo personae recipere possunt. Qui numquam ibi nullo ingenio potuit
exhiberi, nisi virtus martyris praestitisset.
94. De septem dormientibus apud Ephesum.
Septem vero germanorum, qui apud urbem Ephesum requiescunt, haec est ratio. Tempore Decii imperatoris, cum
persecutio in christianos ageretur, septem viri conprehensi sunt et ducti sunt coram principe. Horum nomina haec sunt:

