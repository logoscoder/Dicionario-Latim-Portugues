visendarum parochiarum elongaverit. Nunc autem habete consilium, ne sanctam corpusculum iniuriam patiatur, et
gratiam, quam Deus beatis artubus praestetit, auferatur, dum tempus sepulturae defertur; accelerate debitas exsequias,
ut sepulchro cum honore reddatur». Ad haec abbatissa respondit: «Et quid faciemus, si episcopus urbis non advenerit ?
Quia locus ille quo sepeliri debet non est sacerdotali benedictione sacratus». Tunc cives et reliqui viri honorati, qui ad
exsequias beatae reginae convenerant, imperant parvitati meae, dicentes: «Praesume de caritate fratris tui et benedic
altare illud. Confidimus enim de eius benevolentia, quod molestum non ferat quae feceris, sed magis gratiam referat.
Praesume, precamur, ut caro sancta sepulturae reddatur». Et sic ab his iniunctus, altare in cellula ipsa sacravi. Verum
ubi sanctum corpus moventes psallendo deducere coepimus, mox inergumini declamantes et sancta Dei confitentes,
torqueri se ab ea fatebantur. Transeuntibus autem nobis sub muro, iterum caterva virginum per fenestras turrium et ipsa
quoque muri propugnacula voces proferre ac lamentare desuper coepit, ita ut inter sonos fletuum atque conlaesiones
palmarum nullus possit a lacrimis temperare; sed et ipsi quoque clerici, quorum erat psallendi officium, vix inter
singultus et lacrimas antefonam potuerant explicare. Dehinc accedimus ad sepulchrum. Nam providentia abbatissae
capsam ligneam fecerat, in qua corpus aromatibus conditum incluserat, et ob hoc fossa sepulturae spatiosior erat, ita ut,
ablatis duorum sepulchrorum singulis spondis, ac de latere iuncta capsa cum sanctis artubus locaretur. Tunc, facta
oratione, discessimus, reservantes episcopo loci, ut ab eo, celebrata missa, tegeretur operculo. Redeuntes vero ad
monasterium, ducebat nos abbatissa cum virginibus per loca singula, in qua sancta [regina] aut legere consueverat aut
orare, lugens ac dicens: «Ecce ingredimur in cellulam, et matrem amissam non repperimus! Ecce spartum, in quo
flectens genua cum lacrimis Dei omnipotentis misericordiam precabatur, et a nobis non videtur! Ecce librum, in quo
legebat, et vox spiritali sale condita non verberat aures nostras! Ecce fusa, in quis per longa ieiunia et profluas lacrimas
nere erat solita, et almi sanctitate digiti non cernuntur!» Haec illis dicentibus, renovantur lacrimae, suspiria proferuntur,
et ipsa quoque viscera ab affectu plorantium resolvuntur in fletum. Tantusque maeror pectus meum obsederat, ut a
lacrimis non desisterem, nisi scirem, beatam Radegundem ablatam monasterio corpore, non virtute; et adsumptam a
mundo, collocatam in caelo.
105. De Tetrico episcopo.
[Hoc caput non tradunt manuscripta.]
106. De sancto Orientio episcopo.
[Item.]
107. De Quiteria virgine.
[Item.]
108. De sancto Paulino episcopo.
Fuit vir vitae Paulinus Nolanae urbis [episcopus] ex nobili stirpe ortus. Tharasiam, [cum ad plenissimam venisset
aetatem], similem sibi sortitus est coniugem, habens divitias multas, et tam in fundorum possessione quam in praesidio
domorum valde dives erat ac locuples. Sed cum primum aures eius euangeliorum lectio illa penetravit, in quo Dominus
adolescentem pro divitias arguit, dicens: Vade, vinde omnia quae habes et da pauperibus, et habebis thesaurum in
caelo; et veni, sequere me. Facilius est, camillum per foramen acus transire, quam divitem introire in regnum Dei,
statim vinditis omnibus quae habebat, pauperibus erogavit. Exoneratus a cunctis cupiditatibus, Magistrum liber
sequitur, per haec se putans paradisi divitias locupletari, si videretur nihil de transitoriis possedere. Cui maiestas divina
tribuit, ut quod inpossibile dixerat per euangelium, hic possibiliter adimplere mereretur per acto. Quadam vero die venit
ad eum qui stipem peteret, et ait coniugi: «Vade et da ei quod habet necessarios». Quae respondit: «Non est nobis
amplius quam unus panis». Cui ille: «Vade», inquid, «porrege eum; Dominus enim dabit nobis victum». Sed illa quasi
strinua reservari cupiens, ne aliquid deesset, porregere noluit. Interea advenerunt quidam dicentes, missos se a dominis
suis, ut illi annonae ac vini deferrent speciem; sed pro hoc se moratos, quod orta tempestas unam eis cum tritico
abstulerit navem. Tunc vir Dei conversus ad mulierem ait: «Intellegi, te nunc pauperi unum panem fuisse furatam, et
ideo hanc navem esse mersam». Perrexit ergo cum coniuge quasi peregrinaturus in alia regione, nihil habens praeter
statum proprium. Post multum vero tempus, cum ab incolis regionis suae requireretur, nec possit penitus repperiri,
negotiator de civitate illa ad hanc urbem advenit, qua vir beatus caelesti Domino serviebat. Cumque vidisset eum,
statim proieciens se solo et pedes sancti amplexans, ait: «Hic est beatus Paulinus toto vulgatus orbe, qui multum a suis
civibus quaesitus, prorsus non potuit inveniri». Et narrans omnes actiones eius, obstipuerunt haec audientes. Nec mora,
decedente sacerdote apud Nolanam urbem, ipse in loco episcopi subrogatur. Habebat autem eclesia illa multas divitias,
implevitque in eum Dominus, quae per euangelium promittere est dignatus, quia: Qui reliquerit omnia propter me,
centuplum in hoc saeculo accipiet; in futuro autem vitam aeternam possedebit. Verum, adsumpto episcopatum, semper
se humilem proferebat, quia sciebat, se apud Deum excelsum futurum, si humilitatem sectatus fuisset. Pecunia vero de
reditibus eclesiae, quae manus eius adtingebat, confestim pauperibus erogabatur. Castissima enim coniux eius non
discedebat ab eo. Erat autem vir sanctus mirae prudentiae et rethoricis litteris eruditus. Quod opus eius, de quanto ad
nos pervenit, valde patefacit. Nam cum ad diversos tam versu quam prosa scripserit, de virtutibus beati Martini sex
versu conscripsit libros; scripsit et alios versiculos in laude eius. Viditque eum in corpore positum et oculum suum ab
eo inluminatum recepit. Qui tantum in virtute, multiplicata gratiarum spiritalium charismata, resplenduit, ut in obitum
suum ipsum Martinum Genuariumque Italicum, priusquam spiritum redderet, corporeis oculis contemplaret; prius enim
ab eo de hoc mundo migraverant. Et quia de huius beati vita nihil legeramus, idcirco ea quae per relationem fidelium
cognovimus, dum de elymosinis proloqui voluimus, memoramus; de transitu autem eius est apud nos magna lectio,

