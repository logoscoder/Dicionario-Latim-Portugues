dispexisset orare, adfixo e regione equo, nequaquam poterat admovere. Quem cum flagris stimulisque urgueret, et ille
quasi aeneus staret immobilis, tandem aliquando dux a suis commonitus, qui, ut ita dicam, ipsi pecudi similis erat
factus, ad orationem discendit. Cumque fideliter orasset, quo voluit ivit. Ad huius sepulchrum inerguminum vidi
mundatum, periurantem diriguisse ut ferrum, crimen confessum, ilico absolutum.
33. De Georgia religiosa.
Fertur etiam fuisse in ea urbe puella quaedam religiosa atque devota Deo, quae in rure conmanens, quo ab urbica
populatione submota, liberius dignas Deo laudum hostias exhiberet; cotidie autem ieiuniis et orationibus insistebat.
Factum est igitur, ut migrans ab hoc mundo ad basilicam oppidi causa sepeliendi portaretur. Verum ubi, levato feretro,
corpus per viam ferri coepissent, adveniens grex magnus columbarum super eam volare coepit atque illuc volitando
sequi, quo haec a proximis ferebatur. Quam in basilicam delatam, grex totus super tectum aedis ipsius visus est
consedisse. Illaque sepulta, ad caelos evolavere columbae. Unde non inmerito Georgia nuncupata, quae sic exercuit
mentem cultura spiritali, ut, adepto virginitatis sexagisimi fructus ut proventu, egrediens e saeculo caelestibus
honoraretur exsequiis.
34. De sepulchro effracto in basilica sancti Venerandi.
In basilica autem sancti Venerandi, quae sancti Illidii est proxima, transvoluta cellula a parte occidentis fuit. In qua
multa ex marmore Phario sepulchra sculpta sunt, in quibus nonnulli virorum sanctorum ac mulierum religiosarum
quiescunt. Unde non ambigitur, eos esse christianos, quia ipsae historiae sepulchrorum de virtutibus Domini et
apostolorum eius expositae sunt. Eo quoque tempore, quo Georgius Vellavorum civis Arvernae urbis comitatum
potiebatur, pars transvolutionis illius, quae per longinquae incuriae neglegentiam pluviis erat infusa, super unum
eorundem sarcofagum ruit, operturiumque eius inpulsum in frustra comminuit. In quo apparuit puella iacens, ita
membris omnibus solidata, quasi nuper ab hoc saeculo fuisset adsumpta. Nam facies manusque eius cum reliquis
artubus integrae erant cum ingenti caesaries longitudine; sed credo, eam aromatibus fuisse conditam. Vestimentum
autem, quod artus tegebat exanimes, agnarum erat inlaesumque, nulla putredine resolutum ac nigredine quacumque
fuscatum. Quid plura ? Ita apparebat integra, ut dormiens potius quam mortua putaretur. Autumabant autem quidam
nostrorum ob candorem vestimenti holosirici, in albis eam transisse. Aiebant etiam, anulos murinulasque aureas circa
eam repertas et clam, ne episcopus sentiret, ablatas. Nulla tamen aetas temporis nostri, cuius meriti generisque aut
nominis fuerit, aut opinione aut lectione cognovit. Dum autem hoc corpusculum per anni unius spatium detectum
iaceret, nec esset qui respectum humanitatis huic adhiberet sepulchro tegumen, contigit, ut uxor antedicti comitis viri
post obitum graviter aegrotaret, ac diuturna valitudine obtenta, oculorum lumine multaretur. Quae laxata a febre, vocat
medicos, diversa adhibet studia, largitur et praemia; sed nullis potuit modis ab eisdem elicere medellam, donec tandem
aliquando pietas Domini commota respiceret. Apparuit enim ei persona quaedam per visum noctis, dicens: «Si vis
visioni praestinae restaurari, perge quantotius et requere lapidem mundum ac sarcofagum puellae quiescentis, quod in
basilica sancti Venerandi detectum habetur, citius tege. Mox, detectis visibus oculorum tuorum, clare cuncta
prospicies». Quo facto, ut vas illud clausit operturio, protinus, apertis oculis, lumen recepit ex integro. Unde non
ambigitur, esse eam nobilis meriti, quae talia praestare potuit aegrotanti.
35. De aliis sepulchris sanctorum in eandem basilicam.
Sunt enim in hoc loco multa sepulchra, quae, ut diximus, fidelium esse probantur. Habetur enim ibi tumulum huic a
laeva contiguum, longitudine, latitudine, altitudine omnique positione consimile. In huius fronte superiore habetur
scriptum: SANCTAE. MEMORIAE. GALLAE. Est et illud nihilominus sepulchrum sculpti meritis gloriosum, inter
egressum basilicae sancti Illidii et ingressum templi beati Venerandi in edito positum, in quo ferunt Alexandrum
quendam religiosum fuisse sepultum. De quo frequens infirmorum necessitas, eraso pulvere, hausta delutione, extimplo
consequitur sospitatem. Unde tam frequens exegitur medicamentum, ut pro assiduis beneficiorum commodis
transforatum ab aspicientibus cernatur. E regione autem huius sepulchri, si ingrediaris per ostium in basilica sancti
Venerandi, dextra de parte sepulchrum parvulum contemplabis super terram situm, rusticiori formatum lapide, sed
ignotum est omnibus, qui quiescat in eo. Nam haberi in eo divinum aliquid, res ipsa, quae dicturus sum, pandit.
Mendicus quidam, ut ipsi oculis nostris inspeximus, super eum erat solitus consedere; sed credo eum, ut fragilitas
humana praebet, in aliquod indignum facinus obvolutum, quia virtute quiescentis cum sonitu magno excussus, longe
proiectus est, sepulchrumque medium crepuit, quod usque nunc ita cernitur. Indignum sibi utpute hominem humatus
exaestimans, qui super his artubus deberet facere sessionem. In hac enim basilica et beatus martyr Liminius est
sepultus, cuius agonis historia cum ab incolis teneatur, nullus tamen ei cultus venerationis inpenditur. Sunt enim ibi, ut
diximus, inlustrium meritorum viri, quorum nomina ignota incolis, scripta tamen, ut credimus, retenentur in caelis.
36. De sancti Venerandi Nepotianique episcoporum sepulchris.
Est ibi et sepulchrum ipsius sancti Venerandi episcopi, a quo haec aedes nomen accepit, sub analogio conpositum,
super quod caput per fenestellam quique vult inmittit, precans quae necessitas cogit, obtenitque mox effectum, si iuste
petierit. Ibi et sanctus Neputianus episcopus requiescit, qui fuit in saeculo summae vir sanctitatis, obtenens nunc cum
Domini potentia, quae ei fuerint inplorata. Saepe enim super haec sepulchra frigoriticorum oratio fusa desideratam
retenit medicinam.
37. De monacho, quem orantem abba spectabat.
Magna enim fuerunt mundi luminaria, quae ut sol radiis, ita mundum virtutibus inlustrabant. Aiunt ergo, in quodam
monasterio fuisse monachum, qui cum apud alios iuxta regulas monasteriorum orationi et lectioni insisteret, secretius

