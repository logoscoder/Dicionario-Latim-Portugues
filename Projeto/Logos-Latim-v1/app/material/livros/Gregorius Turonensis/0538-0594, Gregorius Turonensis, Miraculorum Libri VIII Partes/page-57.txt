In hoc cimitirio vidi beati Cassiani sacerdotis magni sepulchrum, a multis infirmis erasum, quod pene transforatum eo
tempore putabatur. Abluunt enim ex hoc pulvere aegroti; sed protinus virtutis magnitudinem sentiunt. Ibi et Simplicius
ipsius, ut aiunt, urbis episcopus est sepultus, cui crimen adulterii saeva populorum obiecit insania.
74. De Reticio episcopo.
Sed quia de his aliquid proloqui iuvat, prius de sancto Riticio, quia prior obiit, sermo habendus est. Fuit enim
nobilissimis parentibus et litterarum acumine clarus, qui, transacta aduliscentia, uxorem simili morum honestate
praeclaram sortitus est, cum qua spiritalis dilectionis conhibentia, non luxoria copulatur. Concurrunt elymosinae,
vigiliae caelebrantur, et opus Dei per eos incessabiliter exercetur. Igitur longa post tempora mulier declinans caput ad
lectulum, beati viri auribus extrema profert verba, dicens: «Deprecor, piissime frater, ut post discessum meum, percurso
aevi temporis, in illo quo ego collocor sepulchro ponaris, ut quos unius castitatis dilectio uno conservavit in thoro unius
reteneat sepulchri consortio. Haec effata, lacrimans spiritum emisit ad caelos. At Riticius episcopatum Agustidunensis
urbis, populo elegente, sortitur. Qui talem se praebuit in religione, ut morum bonitas pontificatus gratiae aequaretur, et
ad diem obitus per diversos gratiarum spiritalium gradus plena perfectione consummatione veniret. Quo abluto et super
feretro posito, movere non queunt officia famulantum. Tunc in stupore mentis defixi, audiunt a quodam sene, virum
domina coniurasse, ut eos uni sepulchri amplitudo susciperet; sermone vero percurso, confestim sustollitur feretrum,
adlatumque prope sepulchrum, resumit sacerdos spiritum; adloquitur sociam, dicens: «Recordare, dulcissima coniux,
quae nobis fueras deprecata. Nunc suscipe expectatum diu fratrem et coniungere artubus inpollutis, quos non luxoria
polluit, sed castitas vera mundavit». Haec eo dicente, mirum in modum commotum sepulchrum, uno in loco ossa
virginis conglobantur; beatus vero sacerdos receptus in pacis somno, huius sepulchri tectus est operturio. Huic
Cassianus, cui supra meminimus, successit. Post hunc Egemonius cathedram pontificatus adsumpsit.
75. De Simplicio episcopo.
Quo decedente, beatus Simplicius eclesiae ipsi praeponitur. Fuit enim de stirpe nobili, valde dives in opibus saeculi,
nobilissimae coniugi sociatus. His fuit castissima, obtegente saeculo, vita, soli Deo cognita, mortalibus tamen ignota.
Erant enim ambo iusti et in elymosinarum semina ac vigiliarum tolerantiam valde prumptissimi. Interea propter illam,
ut diximus, saeculi dignitatem Simplicius, decedente Egemonio, a populis elegitur; sed a Deo pro castitatis et sanctitatis
gloria distinatur. Accepto quoque pontificatus ordine, beata soror, quae prius fuerat non libidine, sed castitate viro
coniuncta, non passa est ab stratu pontificis submoveri; sed in illa puritatis castitate quam prius viri castissimi thorum
adibat, secura de conscientia mentis sanctae, sciens se uri non posse ab incentivi ignis ardore. Sed saeva daemonis
invidia contra sanctos Dei probrosa excitat bella, et quae instinctu suo distruere non potuit nititur verbis se subdolis
infamare. Quid plura ? In illo dominici natalis die commoventur cives in scandalum et ad beatam virginem rapido cursu
concurrunt, dicentes: «Incredibile est, mulierem viro iunctam pollui non posse, sed nec vir poterit artubus mulieris
iunctus a coitu abstenere. Sic etenim Salamonis proverbia proferunt: Nemo, ait, tangens picem, mundus poterit esse.
Neque enim in sinu ignem quis gestiens non cremabitur. Ergo videmus vos uno in thoro recumbere, et suspicari aliud
possumus nisi misceamini simul ?» His commota virgo sanctissima, adgreditur pontificem simili castitate pollentem,
replicatisque coram omni populo sermonibus quos audierat, puellam, quae tunc plenam, ut adsolet, pro iniuria hiemis
arulam cum carbonibus retenebat, vocat; expansoque palleo, prunas ardentes suscepit, et fere horae unius spatio tenens,
sacerdotem evocat, dicens: «Accipe mitem solito ignem, nequaquam tuis velaminibus nociturum, ut ostendant in nobis
hae flammae, extinctas flammas esse luxoriae». Suscipiente vero pontifice, nihil nocitum est velamen eius ab igne. Hoc
miraculo populus, qui erat tunc incredulus, credidit Deo, et inter septem dies amplius quam mille homines sacri
innovatione lavacri sunt renati. Quos suscipiens eclesia, gaudens caelesti regno per hos milites copulavit.
76. De simulachro Berecinthiae.
Ferunt etiam in hac urbe simulachrum fuisse Berecinthiae, sicut sancti martyris Simphoriani passionis declarat historia.
Hanc cum in carpento pro salvatione agrorum ac vinearum suarum misero gentilitatis more deferrent, adfuit supradictus
Simplicius episcopus, haud procul aspiciens cantantes atque saltantes ante hoc simulachrum; gemitumque pro stultitia
plebis ad Deum emittens, ait: «Inlumina, quaeso, Domine, oculos huius populi, ut cognoscat, quia simulachrum
Berecinthiae nihil est». Et facto signo crucis contra, protinus simulachrum in terram ruit, ac defixa solo animalia, quae
plaustrum quo hoc vehebatur trahebant, moveri non poterant. Stupit vulgus innumerum, et deam laesam omnis caterva
conclamat; immolantur victimae, animalia verberantur, sed moveri non possunt. Tunc quadringenti de illa stulta
multitudine viri coniuncti simul, aiunt ad invicem: «Si virtus est ulla deitatis in statua, eregatur spontae, iubeatque
boves, qui telluri sunt stabiliti, procedere. Certe si moveri nequit, manifestum est, nihil esse divinitatis in ea». Tunc
accedentes et immolantes unum de pecoribus, cum viderent deam suam nullatenus posse moveri, relicto gentilitatis
errore, inquesitumque antestitem loci, conversi ad unitatem eclesiae, cognoscentes veri Dei magnitudinem, sancto sunt
baptismate consecrati.
77. De episcopo, super cuius pectus agnus apparuit.
Sed quoniam superiore capitulo exposuimus, qualiter castitas diligentes Deum ornaverit, venit in memoriam, quae
Felicem Namneticum referentem, dum de his confabularemur, audivi. Aiebat enim, fuisse antestitem in civitate sua
cum coniuge; sed cum ad honorem sacerdotii accessisset, lectulum iuxta ordinem institutionis catholicae sequestravit.
Quod mulier valde molestum tulit. Cumque diebus singulis cum eo ageret, ut in uno stratu quiescerent, nec adquiesceret
pontifex rem tam inprobam, quam canonum decreta non admittebant, quadam die accensa furore, ait intra se: «Non
puto esse absque aliqua conscientia viri mei, quod ab amplexu eius taliter sum repulsa; sed ibo et videbo, ne forte alia

