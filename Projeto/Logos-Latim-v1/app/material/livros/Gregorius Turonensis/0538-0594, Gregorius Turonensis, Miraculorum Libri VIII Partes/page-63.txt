corpore positum, obsistentibus mundanis caliginibus, cognoscere adplene non meruit, coepit in orationum assiduitate
eius limina penetrare. Sed quoniam, ut diximus, sarcofagum marmoreum viliore lapide obtectum erat, sagacitas civium
et praesertim episcopi meliore sarcofagum operturio texit, id est ex marmore Heracleo. Amoto ergo viliore lapide, post
annum fere duodecimum invenerunt corpus beati confessoris ita inlaesum, ut nulla dissolutio in corpore, nulla putredo
repperiretur in veste; sed ita erant cuncta integra, ac si [ipsa], ut ita dixerim, hora tumulo putarentur ingesta. Sed nec ibi
quidem misericordia Domini defuit, ut lapis repulsus non remaneret inglorius. Ferunt enim, quod multi erasi potatique
ex eo pulveris modicum, tam a quartanis quam tertianis sive cotidianis febribus celeriter liberantur.
101. De Iuniano Lemoficum abbate.
Fuit et Iunianus reclausus infra Lemovicini urbis territurium, qui vivens multa populis ostendit miracula; sed et nunc ad
sepulchrum eius saepe morbi curantur. Nam vidi multos, quos dinumerari putavi longum, qui caecis oculis ibidem
evecti lumen receperunt, paralyticique directi sunt. Testisque est ipse populus hodieque, qui cum sanitatem recipiunt,
statim se tributarios loco illi faciunt ac, recurrente circulo anni, pro redditae sanitatis gratia tributa dissolvunt. Ex
quibus plurimi sunt, qui ad basilicam sancti Martini nostri antistitis pertinere videntur.
102. De Pelagia Lemoficum.
Pelagia, vero genetrix beati Aredii abbatis, cui supra meminimus, valde religiosa, cum urgueretur febribus et esset in
transitu, petiit filium, dicens: «Quaeso, fili dulcissime, ne me ante diem quartum sepeliatis, ut venientes famuli
famulaeve omnes videant corpusculum meum, nec ullus frustretur ab exsequiis meis de his quos studiosissime
enutrivi». Et haec dicens, emisit spiritum. Abluta iuxta morem collocatur in feretro atque in eclesia deportatur. Quarta
vero die, priusquam sepeliretur, tantus odor suavitatis eflagravit a corpore, ut omnes admirarentur. De nocte vero
globus ignis magnus apparuit, qui ab oriente consurgens ac per caeli circulum currens, super eclesiam stetit, in qua
corpus defunctae iacebat. Ex hoc enim ita cunctam aedem subitus splendor obtexit, ut putarent, se diem medium
contemplare. Et statim inergumini multi exclamaverunt, dicentes, quia: «Martinus venit ad transitum Pelagiae».
Succedente vero dominica die, postquam sepulta est, posuerunt cereum ad caput eius, dicentes: «Parum nobis est cera,
et iam nox prolixior habetur; cum ad matutinum consurgimus, tunc accendatur cereus iste». Et clauso ostio, abierunt.
Expleto quoque somno, ingressi basilicam, invenerunt cereum ardentem, quem extinctum reliquerant; sed et sanitates
infirmorum saepius aguntur ad huius relegiosae sepulchrum.
103. De sepulchro Criscentiae Parisiorum.
Tumulum erat in vico Parisiorum haud procul a loco, in quo senior, ut aiunt, eclesia nuncupatur, nullo operto tegumine;
ibique in lapide habebatur scriptum: HIC REQUIESCIT CRISCENTIA SACRATA DEO PUELLA. Sed nulla aetas
recolere poterat, quale ei fuerit meritum vel quid egisset in saeculo. Nuper autem a quodam clerico hoc epytaphium
legitur. Instigante vero fide, suspecti sunt habiti homines, quod aliquid cum divina maiestate virgo potuerit obtenere.
Dum vero in hac suspitione penderent, quidam, quem ardor tertianae febris cum gravi tremore vexabat, erasi a tumulo
parumper pulveris haurit, moxque, sedato tremore, convaluit. Vulgatumque verbum plerumque profuit multis in hac
infirmitate detentis. Succedente deinde tempore, monitarius urbis [ipsius] graviter aegrotare coepit, cui in visione puella
apparuit, dicens: «Vade», ait, «quantotius et tumulum Criscentiae virginis tege. Erit tibi hoc adiutorium, ne a morbo
quo captus es diutius fatigeris». At ille confisus, calces inquerit, oratorium desuper construit, protinusque ab infirmitate
laxatur. Sed ut virtus virginis in maioribus efferretur honoribus, cuidam ex urbe dens indoluerat, ita ut, intumescente
maxilla, vix vel tenues cibi parumper capere possit. Pergit fide plenus ad tumulum, factaque hastula una de parte acuta,
ut in humanis usibus ad purgandos dentes fieri solet, super sepulchrum puellulae ponit. Statimque ut exinde dentem
quae dolebat attigit, omnis dolor obstipuit. Ex hoc enim accepto experimento, quos hic dolor vexat, huius virtutis ut
expetunt praesidia, mox sanantur.
104. De beata Radegunde Pictavensi.
Beata vero Radegundis, cui initium libri martyrum meminimus, post emeritos vitae labores ab hoc mundo migravit. De
cuius transitu accipientes nuntium, ad monasterium Pectavensis urbis accessimus, quod ipsa instituerat. Repperimus
autem eam iacentem in feretro, cuius sancta facies ita fulgebat, ut liliorum rosarumque sperneret pulchritudinem.
Stabant enim circa feretrum multitudo inmensa sanctimonialium ad numerum circiter ducentarum, quae per illius
praedicationem conversae, vitam sanctam agebant, quae secundum saeculi dignitatem non modo de senatoribus, verum
etiam nonnullae de ipsa regali stirpe hac religionis forma florebant. Stabant autem plangentes atque dicentes: «Cui nos
orfanas, mater sancta, relinques ? Cui nos desolatas conmendas ? Reliquimus parentes facultatesque ac patriam et te
secutae sumus. Cui nos relinques nisi perpetuis lacrimis et numquam finiendo dolori ? Ecce usque nunc maior nobis
erat hoc monasterium quam villarum aut civitatum spatia. Qui quocumque loco accedebamus, contemplantes gloriosam
faciem tuam, ibi inveniebamus aurum, ibi argentum; ibi suspiciebamus florentes vineas segitesque comantes; ibi prata
diversorum florum varietate vernantia. A te carpiebamus violas, tu nobis eras rosa rutilans et lilium candens. Tua nobis
verba quasi sol resplendebant et quasi luna tenebris conscientiae nostrae lucidam veritatis lampadem accendebant.
Nunc autem contenebrata est nobis omnis terra, angustatum est spatium huius loci, dum tuam faciem non meremur
aspicere. Heu nos derelictas a sancta matre! Felicesque illas qui te superstite ab hoc saeculo migraverunt! Et scimus
quidem, choris sanctarum virginum et Dei paradiso esse coniunctam, sed cum ex hoc consolamur, illud nobis est
lamentabile, quod te corporeis oculis intuere non possumus». Haec et alia inter lamenta dicentibus, cum a lacrimis
temperare non valeremus, conversus ad abbatissam, aio: «Sinite parumper ab his fletibus et ea potius quae sunt
necessaria pertractate. Ecce frater noster Maroveus huius urbis episcopus non est coram, eo quod illum causa

