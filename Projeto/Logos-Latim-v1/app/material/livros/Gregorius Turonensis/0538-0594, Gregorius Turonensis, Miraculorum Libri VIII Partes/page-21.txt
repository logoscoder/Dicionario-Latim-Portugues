Est alius martyr infra terminum urbis Beorritanae, presbiterii honore praeditus, cuius passionis historia apud loci incolis
legitur. Hic dum esset in corpore, castaneum diu aridam suis orationibus obtenuit viriditate redire. In cuius basilicam
cum plerumque super infirmos mirabilia ostendantur, illud prae ceteris est admirabile, quod lilium dudum collectum et
siccum in eius solemnitate denuo revirescit, ita ut intueantur illa die populi flores novos, quos pridem viderant
arefactos. Ad huius enim sepulchrum plerumque sacramentum mendax prolatum a perfidis virtute martyris confutatur,
ut, qui temeritate elatus advenerat, emendatus abscedat.
74. De Sigimundo rege.
Saepe enim Dominus arrogantiam contumacis mentis virga correctionis enervat, ut eandem cultus sui venerationi
restituat, sicut quondam de Sigimundo rege manifesta fides gestum profert. Hic etenim post interemptum per iniquae
consilium coniugis filium conpunctus corde, Agauno dirigit, ibique prostratus coram sepulchris beatissimorum
martyrum legionis felicis, paenitentiam egit, deprecans, ut quaecumque deliquerat in hoc ei saeculo ultio divina
retribueret, ut scilicet habeatur in iudicio absolutus, si ei mala quae gesserat, priusquam de mundo decedat, repensetur.
Ibique et psallentium cotidianum instituit locumque tam in territuriis quam in reliquis rebus affluentissime ditavit.
Postea vero captus a Chlodomere rege cum filiis, interfectusque eius iussu, ad eodem locum delatus, sepulturae
mandatus est; quem in consortio sanctorum adscitum ipsa res quae geritur manifestat. Nam, si qui nunc frigoritici in
eius honore missas devote celebrant eiusque pro requie Deo offerunt oblationem, statim, conpressis tremoribus,
restinctis febribus, sanitati praestinae restaurantur.
75. De sanctis Agaunensibus.
Magna est enim virtus ad antedictorum martyrum sepulchra, de quibus relictis pluribus pauca perstringere libuit. Mulier
quaedam filium suum unicum ad hoc monasterium adducens, abbati tradidit erudiendum, videlicet ut factus clericus
sanctis manciparetur officiis. Verum cum iam spiritalibus eruditus esset in litteris et cum reliquis clericis in choro
canentium psalleret, modica pulsatus febre, spiritum exalavit. Cucurrit mater orbata ad obsequium funeris plangens,
sepelivitque filium. Verum tamen non sufficerunt hae lacrimae dolori, quae in exsequiis sunt effusae, sed per dies
singulos veniebat et super sepulchrum nati sui, emissis in altum vocibus, heiulabat. Cui tandem apparens per visum
noctis beatus Mauricius, ait: «Quid tu, o mulier, incessanter filii obitum plangens, numquam desistis a luctu ? Cui illa:
«Dies, inquid, «vitae meae hunc planctum non expleunt, sed dum advixero semper defleam unicum meum; nec
umquam mitigabor a lacrimis, donec oculos corporis huius debita mors concludat». Cui ille: «Noli ita», ait, «quasi
mortuum flere, sed aequanimiter age! Nam scias, eum nobiscum habitare et sedes vitae perennis consortio nostro
perfrui. Et ut veraciter credas, certa esse quae loquor, surge crastina die ad matutinum, et audies vocem eius inter
choros psallentium monachorum. Et non solum die crastina, sed etiam omnibus diebus vitae tuae, cum veneris, audies
in psallentio vocem eius; ideoque ne fleveris, eo quod gaudere te oporteat potius quam lugere». Surgit mulier longaque
ducit suspiria, nec obdormit in stratu suo, donec signum ad consurgendum commoveatur a monachis. Quo commoto,
accedit ad eclesiam, aliqua de visione quam viderat probatura. Nihil enim praeteriit de pollicitatione sancta, sed quae
fuerant divinitus nuntiata mox impleta noscuntur. Verum, ubi cantor responso, antephonam caterva suscepit
monachorum, audit genetrix, parvuli vocem cognoscit et gratias agit Deo. Sed et illud quod martyris ore promissum
habebatur prorsus impletum est, ut omnibus diebus vitae suae, cum accessisset mulier ad psallentium, vocem audiret
huius infantuli inter reliqua modolamina vocum. Cum autem Gunthramnus rex ita se spiritalibus actionibus
mancipasset, ut, relictis saeculi pompis, thesauros suos eclesiis et pauperibus erogaret, accedit, ut, misso presbitero,
munera fratribus, qui sanctis Agaunensibus deserviunt, ex voto transmitteret, praecipiens presbitero, ut ad eum rediens
sanctorum sibi reliquias exhiberet. Igitur dum, impleta regis praeceptione, cum his regrederetur pignoribus, Limanni
laci, per quem Rhodanus influit, navigium petit. Extenditur autem lacus ille in longitudine quasi stadiis quadringentis,
latitudinis vero in stadiis 150. Denique revertens presbiter, ut diximus, cum navigium hoc fuisset adgressus, subito
tempestas exorta fluctus tollit; ad sidera surgunt undarum montes, et nunc puppis naviculae, prora dehiscente, fertur in
altum, nunc iterum, dimersa puppi, prora tollitur in sublimi. Turbantur nautae, et nihil aliud nisi sola mors in periculo
praestolatur. Tunc presbiter, cum videret, se his fluctibus obrui et spumis undarum ipsarum graviter operiri, extracta a
collo capsula, quae sanctorum pignora contenebatur, undis tumentibus fidus obiecit, ac sanctorum praesidium clara
invocat voce, dicens: «Ne peream in his fluctibus, virtutem vestram depraecor, martyres gloriosi, sed potius, qui iugiter
pereuntibus praebetis auxilium, mihi, quaeso, dexteram salutis porregere dignamini; fluctus obpraemite nosque ad litus
optatum vestri adiutorii ope reducite». Et haec dicens, cessante vento, decedentibus undis, ad litus evecti sunt. Haec ab
ipso cognovi presbitero. In hoc enim stagno ferunt tructarum piscium magnitudinem usque ad centum librarum pondere
trutinari.
76. De Victorio Massiliense.
Est et ad sepulchrum sancti Victoris Massiliensis martyris mira virtus. Nam cum saepius ad eum accedentes infirmi
sanentur reliqui, inergumini tamen multum se conlidentes et martyrem declamantes, eiectis daemonibus, liberantur.
Auriliani autem patricii servus a daemonio correptus, dolendo exitu cruciabatur, ita ut plerumque propriis se morsibus
laceraret; sed adductus ad basilicam sancti, cum se exuri eius virtute fateretur, debachans per totam aedem, die tertia
mundatus abscessit. Qui in tantum fidei merito roboratus est, ut deinceps, humiliatis capillis, abbatis sortitus ordinem,
monasterio uni praeponeretur.
77. De sancto Baudilio martyre.

