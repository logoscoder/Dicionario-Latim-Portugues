1. De virtutibus angelorum.
Igitur dum in Arverno territurio commorarer, vir mihi fidelis retulit, et scio, quia vera narravit, quia evidenter cognovi
gestum fuisse, quae dixit. Iubet, inquid, fieri, ex annonis aqua infusis atque decoctis messoribus poculum praeparari.
Hanc enim coctionem Orosius a coquendo caeliam vocari narravit. Quod cum praeparatum fuisset et in vase
reconditum, atque ille apud urbem moras innecteret, ut mos servorum est, maximam partem exhaustam, exiguam
dominicis usibus reliquerunt. Ille quoque fidus de iussione invitare messores iubet, ut, eo ab urbe redeunte, hos segitem
decidere repperiret. Quo facto, iam operariis in segite collocatis circiter septuaginta, advenit dominus fundi,
perscrutansque qualitatem quantitatemque potus, perparum repperit. Tunc pudore confusus et sibi factum ad
verecundiam reputans, ne potum defecerit operariis, quod, ut ipse arbitrabatur, super quinque modiorum mensuram non
erat, quid ageret, quo se verteret, in ambiguo dependebat. Tandem, inspirante Domino, conversus ad vasculum, nomina
angelorum sanctorum, quae sacrae docent lectiones, super aditum eius devote invocat, orans, ut virtus eorum
parvitatem hanc in abundantiam convertere dignaretur, ne operariis defeceret quod haurirent. Mirum dictu! Tota die ab
hoc extractum numquam defuit bibentibus, sed, usque quod nox finem operandi fecit, omnibus fuit in abundantia
ministratum.
2. De sancto Helario episcopo Pictavensi.
Helarius beatissimus quarto exilii anno ad urbem propriam est regressus, impletoque operis boni cursu, migravit ad
Dominum. Ad cuius beatum sepulchrum multae quidem virtutes ostensae narrantur, quas liber vitae eius contenet. Sed
tamen duo leprosi in eodem loco mundati sunt. Mons enim erat in Gabalitano territurio cognomento Helarius, lacum
habens magnum. Ad quem certo tempore multitudo rusticorum, quasi libamina lacui illi exhibens, lenteamina
proieciebat ac pannos, qui ad usum vestimenti virili praebentur; nonnulli lanae vellera, plurimi etiam formas casei ac
cerae vel panis diversasque species, unusquisque iuxta vires suas, quae dinumerare perlongum puto. Veniebant autem
cum plaustris potum cibumque deferentes, mactantes animalia et per triduum aepulantes. Quarta autem die cum
discendere deberent, anticipabat eos tempestas [immensa] cum tonitruo et corruscatione valida; et in tantam imber
ingens cum lapidibus violentiam discendebat, ut vix se quisque eorum putaret evadere. Sic fiebat per singulos annos, et
involvebatur insipiens populus in errore. Post multa vero tempora quidam sacerdos ex urbe ipsa, episcopatu adsumpto,
accessit ad locum, praedicavitque turbis, ut absisterent ab his, ne caelesti ira consumerentur; sed nequaquam eius
praedicatio a cruda rusticitate recipiebatur. Tunc, inspirante Divinitate, sacerdos Dei basilicam in honore beati Helarii
Pictavensis eminus ab ora stagni aedificavit, in qua [et] reliquias eius locavit, dicens populo: «Nolite, filioli, nolite
peccare ante Deum! Nulla est enim religio in stagnum. Nolite maculare animas vestras in his ritibus vanis, sed potius
cognoscite Deum et amicis eius venerationem inpendite! Adorate autem sanctum Helarium Dei antestitem, cuius hic
reliquiae sunt conditae! Ipse enim potest pro vobis Domini misericordiam intercessor adsistere». Tunc homines
conpuncti corde, conversi sunt, et relinquentes lacum, omnia quae ibidem proiecere erant soliti ad sanctam basilicam
conferebant; et sic ab errore, quo vincti fuerant, relaxati sunt. Sed et tempestas deinceps a loco illo prohibita est nec
ultra in hac solemnitate, quae Dei erat, nocuit, postquam beati confessoris ibidem sunt reliquiae collocatae.
3. De sancto Eusebio Vircellins. episcopo.
Eusebius vero Vercellensis episcopus magnum huic Helario adiutorium contra hereses fuit, qui vivere se post tumulos
praesentibus virtutibus manifestat. Nam in die natalis sui cum multi infirmi salventur, inergumini tamen rotatu valido
per totam eclesiam debachantes et nimio confitentes torqueri cruciatu, elevati in aera, lignos, qui ad officium luminis
succenduntur, manu verberantes effrangunt. De quo perfusi liquore, ilico, discedente daemone, personae purgantur,
scitque tunc populus, tot infirmos esse mundatos, quot videret lignos effractos. Sed et omnia, quae sub ditione basilicae
eius habentur ita pia protectione conservat, ne exinde quicquam auferatur ab aliquo. Nam videas inter hostes iniquos
greges pecorum iumentorumque et ovium nec penitus a quoquam adtingi, cum vox sonuerit: «Confessoris sunt haec
Eusebi». Huius sancti reliquias mater mea in oratorio domus suae locavit. Factum est autem quadam die per hiemem,
dum collocutione helari pro longinquitate noctis diutius ante focum, quod multa lignorum strue conpositum fuerat,
resederet, familia iam dormitante, surrexit et se lectulo haud procul ab ipso igne locavit. Dormientibus autem cunctis
scintillae flammarum ad trabes usque conscendunt. De quibus adprehensa una earum, valide coepit flammas spargere;
sed credo, virtute sancti illius, cuius reliquiae propinquae erant, flamma contra naturam desursum incurvata retorquetur.
Nec ad tectum, ut mos est, extenditur, sed deorsum fluit, ut putaris, non flammas, sed vellera lanae de trabe pendere;
nec exurebat trabem, nisi tantum ardens per ipsam vagabatur, donec expergefacta matris familias, vocatis servientibus,
aqua superposita, restinxit incendium, quo facile omne domum, cunctis dormientibus, exuri potuisset, si virtus beati
defuisset.
4. De sancto Martino Toronico episcopo et sepulchro sancti Catiani.
Catianum enim episcopum a Romanis episcopis ad urbem Turonicam transmissum primumque Turonicis pontificem
datum fama ferente cognovimus. Ad cuius tumulum beatus Martinus, cum ad orationem venisset, post effusas preces,
dicto etiam capitello, ait: «Benedic», inquid, «mihi, vir Dei». Haec eo dicente, vox ad eum dilapsa auditur, dicens: «Tu
enim, deprecor, benedicas mihi, serve Domini». Et data iterum oratione, discessit. Admirabantur autem qui aderant eo
tempore et dicebant, eum habitare tunc in Martinum, qui quondam Lazarum vocavit ex monumento.
5. De eodem, et de sepulchro Vitalinae virginis.
Simile huic facto apud Arthonam Arvernensim vicum referre saepius senes viros audivi. Vitalina quaedam religiosa in
hoc loco quiescit, ad cuius beatus Martinus tumulum veniens, dedit salutationem. Et illa, ut sibi dignaretur benedicere,

