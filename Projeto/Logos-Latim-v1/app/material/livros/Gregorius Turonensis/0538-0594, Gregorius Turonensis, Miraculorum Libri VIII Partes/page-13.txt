Templum erat in quodam loco beati Laurenti et reliquiis et nomine consecratum, quod per incuriam longinqui temporis
valde detectum erat. Quod cum renovare loci incolae vellent, silvas adeunt, incisa levigataque ligna, trabes efficiunt,
inpositisque plaustris ad locum exhibent. Quibus per humum ad ordiendum extensis, una brevior est reperta; statimque
sacerdotis animum, qui haec insistebat, dolor maximus attigit, et flens valde, quid ageret, quo se verteret, ignorabat.
Tunc intuens roborem breviorem, ait: «O Laurenti beatissime, appositus igni glorificate, semper pauperes fovens ac
reficiens, cogita paupertatem meam, quia non est exiguitate nostrae facultas, qualiter hic alia exhibeatur». Ilico cunctis
attonitis, trabes crevit in tanto spatio longitudinis, ut necesse esset, partem magnam incidi. De qua industria plebis,
beneficia perdere nefas putans, credens eam manu martyris tactam ac prolongatam, partem quae superfuerat frustratim
decerpens, diversas infirmitates saepe submovit. Quod Fortunatus presbiter his versibus prosecutus est:
Laurenti, merito flammis vitalibus uste,
Qui fervente fide victor ab igne redis,
Dum templa novant breviore robore plebes,
Creveruntque trabes, crevit et alma fides;
Stipite contracto tua se mercede tetendit,
Quantum parva prius, postea caesa fuit.
Crescere plus meruit succisa securibus arbor,
Et didicit sicca longior esse coma.
Unde recisa fuit, populus fert inde salutem:
Si venit intrepidus, lumina caecus habet.
Multo plures exinde scripsit versiculos, quos ego praetermisi, hos tantum pro testimonio viri scribens. Acta sunt autem
haec apud Brionas Italiae castrum. Nam vidi ego hominem, qui graviter dentium dolore laborans, acceptam de hoc
ligno particulam a sacerdote, statim ut dentem attigit doloremque protenus caruit. Sed nec illud silendum putavi, quod
reliquiae eius ab incendio hostilitatis ereptae, a quodam homine in Lemovicino delatae sunt. Qui cum saepius
admoneretur per visum, ut easdem Aridio abbati deferret, nec iussionem impleret, ipse cum coniuge et omni familia
aegrotare coepit. Tunc necessitate conpulsus, ut eas viro sancto detulit, mox sanitati restitutus abscessit.
42. De Cassiano martyre.
Cassianus martyr Italiae, puerorum magnificus doctor, adveniente persecutione, ipse puerili ac tenero gregi
persecutorum iudicio traditur. At illi magistri sanguinem sitientes, ceratas caput inlidunt tabellas, secantes latitudinibus
stilorum punctisque minutis transverberantes membra magistri, dignum Deo martyrem effecerunt. In cuius honore
hodieque tantus timor habetur, ut nullus penitus de eius rebus aliquid sit ausus attingere. Quod si fecerit, aut arripitur
daemonio aut morte repentina consumitur, non tamen inmunis ab ultione recedit.
43. De virtutibus martyrum Agricolae et Vitalis.
Agricola et Vitalis apud Bononiam Italiae urbem pro Christi nomine crucifixi sunt, quorum sepulchra, ut per
revelationem fidelium cognovimus, quia nondum ad nos historia passionis advenit, super terram sunt collocata. Quae
cum a multis, ut fit, vel tangerentur manu vel ore oscularentur, admonitus est aedituus templi, ut inmundi ab his
arcerentur. Quidam audax atque facinorosus operturium unius tumuli removet, ut scilicet aliquid de sacris auferret
cineribus; missoque introrsum capite, obpraessus ab eo, vix ab aliis liberatus, confusus abscessit; nec accipere meruit,
quod temerario ausu praesumpsit, sed cum maiori deinceps reverentia sanctorum adivit sepulchra. Alius quoque tributa
publica deferens, sacculum pecuniae, dum iter ageret, neglegenter amisit. Adpropinquans autem civitati, recognoscit, se
amisisse publicum quod ferebat. Tunc prostratus coram sepulchris beatorum, cum lacrimis deprecatur, ut perditum
eorum virtute reciperet, ne ipse coniuxque ac liberi ob id captivitati subigerentur. Egressus autem foris in atrio, virum,
qui hanc pecuniam in via iacentem repererat, nanctus est; scrutatusque diligenter, illius horae tempore hic sacculum
invenisse se dixit, quo iste martyrum auxilium flagitavit. Horum reliquias Namacius Arvernorum episcopus devote
expetiit, ut scilicet eas in eclesia, quam ipse construxerat, collocaret. Direxitque unum illuc presbiterum, qui abiens
cum Dei gratia, quae petierat detulit. Regressusque cum sociis, in quinto ab Arverna urbe miliario revertentes metatum
accipiunt et ad episcopum missos dirigunt, ut eis quid agant iubeat ordinare. Mane autem facto, sacerdos, admonitis
civibus, cum crucibus et cereis ad occursum sanctarum reliquiarum devotissimus properat. Cumque ei presbiter
offerret, ut beatas reliquias aspiceret, si iuberet, et ille: «Mihi», inquid, «magis est haec credere quam videre. Sic enim
in Scripturis legimus sanctis, et ipse Dominus beatos illos iudicat, qui eum cum non viderint credidissent». Hac itaque
sacerdotis fide pollente, Dominus sanctos suos glorificat in virtute. Nam venientibus illis, subito contenebratum est
caelum, et ecce imber umbrosus atque teterrimus super eos discendit, et tanta pluvia ibidem est diffusa, ut flumina per
vias illas currere cernerentur. Verum tamen circa sancta pignora per unum valde iugerum neque una gutta visa est
cecidisse. Et abeuntibus illis, pluvia eos a longe, quasi praebens obsequium, sequebatur, populum fovens, gestatores
autem pignorum non attingens. Haec videns pontifex, magnificavit Dominum, qui fidei suae sic favens, talia ad
sanctorum gloriam operare dignatus est. Congregatis vero civibus, cum magno gaudio atque devotione sanctam
eclesiam his inlustratam pignoribus dedicavit.
44. De Victore Mediolanense.
Magnificatur etiam apud Mediolanensium urbem Victor inclytus martyr, quod saepius vinctos ab ergastulis dissolvat
captivosque liberos abire permittat. Igitur quodam tempore Apollinaris cum Victorio duce Italiam petiit, quod agunt
apud urbem Romam interfectum; Apollinarem incolae loci quasi captivum retenebant, dicentes: «Non videbis patriam

