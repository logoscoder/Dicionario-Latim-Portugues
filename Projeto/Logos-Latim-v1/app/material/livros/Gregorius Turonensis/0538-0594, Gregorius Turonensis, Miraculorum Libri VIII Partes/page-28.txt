coquitur. Etiam fervendo aqua consumitur, nec prorsus pullus ille mollitur. Temptant crebro manibus et unguem
conantur infigere, sed duriorem sentiunt, quam misissent. Interim adsunt convivae evocati ad aepulum, nullatenus
sumpturi de apparatu. Extat mensa niveis velata mantilibus, opere plumario exornata. Conversis cibis in nova duritia,
catinus limphis saepe diluitur, sed nihil coctum, quod in eo exhibeant, invenitur; sicque novo miraculo aepulis redactis
in saxo, confusis invitatoribus, verecundantibus invitatis, a caena cum pudore discessum est.
97. De Cosma et Damiano martyribus.
Duo vero gemini, Cosmas scilicet et Damianus, arte medici, postquam christiani effecti sunt, solo virtutum merito et
orationum interventu infirmitates languentium depellebant; qui diversis cruciatibus consummati, in caelestibus sunt
coniuncti, multa miracula incolis ostendentes. Nam si quis infirmus ad eorum sepulchrum fide plenus oraverit, statim
adipiscitur medicinam. Referunt etiam plerique, apparere eos per visum languentibus et quid faciant indicare; quod cum
fecerint, sani discedunt. Ex quibus multa audivi, quae insequi longum putavi, hoc aestimans posse sufficere quod dixi.
Cuncti fideliter deprecantes sani discesserunt.
98. De sancto Foca martyre.
Focas quoque martyr et ipse his martyribus regione coniunctus apud Syriam requiescit; qui, post multas quas pro
nomine Redemptoris est passus iniurias, qualiter de antiquo illo serpente triumphaverit, hodieque populis declaratur.
Denique si in quempiam in his locis coluber morsum stringens venena diffuderit, extemplo qui percussus est ut ianuam
atrii, quo martyr quiescit, attigerit, conpraesso tumore, evacuata virtute veneni, salvatur. Ex quibus nonnulli, ut celebre
vulgatum est, iam tumidi malae bestiae ictu, iam toto corpori, incrassante veneno in hoc, perflati, ut spiritum exalarent,
inter manus delati et in atrio positi, sunt sanati; nec umquam ab hoc virus obire hominem fas est, si sacrum limen fide
plenus attigerit.
99. De Domicio martyre.
Domitius equidem alius martyr in hac habetur regione, qui cum multa beneficia incolis praestet, sciaticis tamen veloci
virtute medetur. Nam fertur ab hoc sanctus fuisse, dum in corpore esset positus, dolore detentus. Denique cum multis,
ut diximus, in hac necessitate laborantibus mederetur, quidam Iudaeus ab ipsa infirmitate correptus sancti basilicam,
quamquam Christo non crederet, devotus tamen expetiit, seque ad ianuam atrii deponi praecipiens, indignum se esse
vociferans, qui sanctum limen ingrederetur. Aiebat enim: «Scio, me quidem, gloriose martyr, legis velamine
obcaecatum, cui tu inpertire misericordiam dedigneris; sed nunc ad te confugio et supplex tuam misericordiam posco,
ut, aversa prius infirmitate corporea, languorem incredulitatis avellas». Haec cum ante portam aulae fateretur,
adveniente nocte, obdormivit; sed martyr beatus non longi spatio temporis distulit miserere. Igitur ea nocte visitans
aegrotum per somnium, iussit recedere sanum. At ille expergefactus sentit se redditum incolomitati, confessusque,
Christum filium Dei esse salvatorem mundi, sanus abscessit. Quod videntes christiani, qui in ipsa tenebantur
infirmitate, quaerimonias sancto inferunt, dicentes: «Ecce, nos bene Deum confessi necdum meruimus liberari, et hic
incredulus in Christum regem, circumcisus carne, non corde, sanus abscedit!»Et haec dicentes, cum ira lychnos
basilicae, qui ex camera dependebant, comminuere coeperunt. Sed nec his defuit misericordia postulata; nam ipsa die
sanati ad propria sunt regressi.
100. De Georgio martyre.
Multa de Georgio martyre miracula gesta cognovimus, de quibus pauca locuturus sum. Huius enim reliquiae cum
reliquorum sanctorum a quibusdam ferebantur; sed cum portitores ad locum quendam Lemovicini termini advenissent,
ubi iam pauci clerici, consertum ligneis tabulis oratorium, Dominum assidue precabantur, mansionem postulant.
Susceptique benigne, noctem cum ceteris fratribus psallendo deducunt. Mane autem facto, adprehensam capsulam
levare penitus non valebant. Denique cum iter agere sine pignore sancto penitus nequirent, et eis maximus dolor animi
insedisset, intellegunt, inspirante Deo, sibi aliquid ex his in loco oportere relinquere. Tunc inquisitis ligaturis divisisque
particulis, seniori qui cellulae praeerat largiuntur, relinquentes partem patrocinii, sumentes facultatem quo voluerant
abeundi. Habentur etiam eius reliquiae in vico quodam Cinomannensi, ubi multa plerumque miracula ostenduntur. Nam
caeci, claudi, frigoritici vel reliqui infirmi saepius ibi sanitatum gratia munerantur.
101. De Isiodori martyre.
Isiodorus martyr in insulam Chium quiescit – sic enim est nomen insulae –, puteum in basilica sancti habens, in quo et
fertur iniectus, de cuius aqua inergumini febricitantesque vel reliqui infirmi saepius potati salvantur. Dicitur ibi etiam
lumen quasi cereus ardens a fidelibus saepe videri. Sed et ego vidi presbiterum, qui se adfirmabat hoc lumen de ore
putei crebrius contemplasse. In hac enim insula et granum collegitur masticis ab arboribus, quae, ut ferunt celebre, aliis
non inveniuntur in regionibus.
102. De Polyocto martyre.
Apud Constantinopolim vero magno cultu Polioctus martyr colitur, pro eo praecipuae quod, cum magnis virtutibus
polleat, in periuribus tamen praesens ultor exsistit. Nam quicumque, ut adsolet, occultum scelus admiserit et data
suspitione ad hoc perductus fuerit templum, aut statim quod admisit virtute martyris perterritus confitetur aut, si
periuraverit, protinus ultione divina perculitur. Huius basilicae cameram Iuliana quaedam urbis illius matrona auro
purissimo texit hoc modo. Cum ad imperatorem Iustinianum fama facultatis eius, multis narrantibus, pervenisset, ad
occursum illius properare celerius non tardavit, dicens: «Latere te non puto, o venerabilis mater, qualiter ab specie auri
thesauri publici sint exhausti, dum vos quietos esse volumus, dum patrias defensare studemus, dum gentes nobis
placamus, dum solatia diversorum dando conquirimus. Ergo quia tibi potentia maiestatis divinae multum contulit auri,

