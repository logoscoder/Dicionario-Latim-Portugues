Maximianus, Malchus, Martinianus, Constantinus, Dionisius, Iohannes, Serapion; qui diversis verbis temptati, ut
cederent, nequaquam adquieverunt. Imperator vero pro eligantia eorum, ne in momento perirent, spatium tractandi
indulget. At illi in unam se speluncam concludunt, ibique per multos dies habitaverunt. Egrediebatur tamen unus ex eis
et conparabat victus et quae necessaria erant exhibebat. Revertente autem imperatore in eadem civitate, isti petierunt ad
Dominum, ut eos ab hoc periculo dignaretur eruere; factaque oratione, prostrati solo obdormierunt. Cumque imperator
didicisset, eos in hoc antro morari, nutu Dei iussit os speluncae magnis lapidibus oppilari, dicens: «Ibi intereant, qui
diis nostris immolare noluerunt». Quod dum ageretur, quidam christianus in tabula plumbea nomina et martyrium
eorum scribens clam in aditu cavernae, priusquam oppilaretur, inclusit. Post multorum vero annorum curricula, cum,
data eclesiis pace, Theodosius christianus obtenuisset imperium, surrexit hereses inmunda Sadduceorum, qui negant
resurrectionem futuram. Tunc quidam civis Ephesius, dum caulas ovibus secum montem ipsum facere destinat ac
lapides divolvit ad coaptanda earum septa, ignarus quae agerentur introrsum, patefecit ingressum eius; non tamen
cognovit arcanum, quod habebatur intrinsecus. Dominus autem inmisit septem viris spiritum vitae, et surrexerunt,
putantesque, quod una tantum nocte dormissent, miserunt puerum unum ex se, qui cibos emeret. Cumque veniens supra
portam civitatis vidisset crucis gloriosae signaculum audissetque per Christi nomen iurare populum, obstipuit;
prolatisque nummis, quos a tempore Decii habebat, a mercatore conprehenditur, dicente sibi, quia: «Absconditos
antiquitus thesauros repperisti». At ille negans, deducitur ad episcopum ac iudicem civitatis. Cumque ab his argueretur,
conpellente necessitate, absconditum misterium revelavit et deduxit eos ad speluncam, in qua viri erant. Cumque
ingrederetur episcopus, invenit tabulam plumbeam, in qua omnia quae pertulerant habebantur scripta, locutusque cum
eis, nuntiaverunt haec cursu rapido imperatori Theodosio. At ille veniens, adoravit eos pronus in terram; qui tali
colloquio cum eodem usi sunt principe: «Surrexit, gloriosae auguste, hereses, quae populum christianum a Dei
promissionibus conatur evertere, ut dicant, non fieri resurrectionem mortuorum. Ergo ut scias, quia omnes iuxta
apostolum Paulum repraesentandi erimus ante tribunal Christi, idcirco iussit nos Dominus suscitari et tibi ista loqui.
Vide ergo, ne seducaris et excludaris a regno Dei». Haec audiens Theodosius imperator, glorificavit Dominum, qui non
permisit perire populum suum. Viri autem iterum prostrati in terram, obdormierunt; quibus cum Theodosius imperator
sepulchra ex auro fabricare velit, per visum prohibitus est, ne faceret. Viri autem usque hodie palliolis siricis aut
carbassinis cooperti in ipso loco requiescunt. Quod passio eorum, quam Siro quodam interpretante in Latino
transtulimus, plenius pandit.
95. De XXXXVIII martyribus apud Armoeniam passos.
Ferunt autem fuisse apud Armoeniam quadraginta octo viros, qui in ipsos montes Armoeniae, in quibus prae altitudine
nimia magno frigore aquae et terra restringitur, passi sunt. Quorum montium celsitudinem non parvam esse, legis lator
exponit, cum super eos arcam a Noe fabricatam requievisse ait. Ibi effossam persecutor terram cisternam magnam
efficiens, aquam repleri iubet; nudatosque viros, ligatis post tergum manibus, in lacum gelu concatenatum praecepit
poni, succensum e regione balneum, dicens: «Elegite e duobus unum. Aut in isto frigore Christum vestrum confessi
deficite, aut negantes, oblato diis sacrificio, ad balneum convolate, ut possitis vivere et non malae propter crucifixum
hominem mori». Negantibus quoque cunctis sacrificare daemoniis, videt custos eorum quadraginta octo coronas
pretiosissimas e caelo dilapsas discendere super capita virorum et una quoque earum revocari. Defecerat enim fides viri
unius, et protinus relictis satellitibus, velociter ad balneum convolavit; immolatisque victimis, honoratus a praeside in
balneo tepenti ablutus est, excepturus in posterum perpetui ignis supplicium. Haec custos ille, ut diximus, cernens, voce
magna proclamat, se christianum esse, dicens: «Cum hisdem mori desidero». Nec mora, diversis poenis affectus,
spoliatur veste, non fide, et in lacum ponitur, frigora cum reliquis perpessurus, sed adepturus coronam, quam miser
perdiderat. Iam enim virorum emortua erant frigore corpuscula, et dentibus in se conlisis, ipse quoque vocis sonitus
claudebatur; unum tantum murmur orationis caelo ab arcanis pectoris inlabebatur notum soli Deo, qui novit occulta
cordis. Tremebant fessi artus tam inaedia quam pruina; erat spes caelo intenta, iam carne praemortua. Interea iudex
iniquus, amotis limphis, balneum succendi septuplum iubet, ut scilicet quos algor non laxaverat incendia saeva
dissolverent. Producuntur viri e lacu, confessi Christum, mittuntur inter aestuantes ignium vapores; sed sustinent
patienter inlata supplicia, ut maiorem accipiant palmam. Denique in his relinquentes corpora, animas Christo tradentes,
martyrium consummaverunt in pace. Tunc praeses victum se eorum constantia cernens, putans, vel mortuos possit
vincere, qui viventes superare non quiverat, iussit ipsa deinceps exuri corpuscula et in flumine propinquo iactari. Quod
cum factum fuisset, miraculi novitas flentibus christianis apparuit. Restetit igitur unda nec ossa semiusta absorbuit, sed
super se tamquam conmendata sustenuit; et sic collecta a christianis gaudentibus, honore dignissimo tumulata sunt.
96. De Sergio martyre.
Sergius quoque martyr multa signa in populis facit, curans infirmitates sanansque languores fideliter deprecantium.
Unde agitur, ut ex hoc ingentia basilicae vel promittantur vota vel munera deferantur, ex quibus nihil omnino licet
subtrahi aut auferri. Quod si quis fecerit, mox iudicium aut nothae aut mortis incurrit. Ob hanc vero defensionem multi
res suas sancto devovent, scilicet ut eius virtute munitae non diripiantur a malis. Denique anus erat exigua et, credo,
euangelicae illi pauperculae similis, quae quondam duo minuta, cum nihil aliud haberet, in gazophilatium devotae
iactavit. Ergo haec pauculos gallinarum pullos habebat, quos ex voto basilicari ditioni subdiderat, datura in domo
ipsius, cum necessitas flagitasset. Igitur cum ad festivitatem sancti multi populi advenissent, duo, conventione facta, qui
hos pullos olim viderant, unum furto subtrahunt, incisoque capite, detractis plumis truncatisque pedibus, positum in
vase cum aqua super ignem levant instanterque succendunt. Fervet autem latex validissime, sed caro furtiva non

