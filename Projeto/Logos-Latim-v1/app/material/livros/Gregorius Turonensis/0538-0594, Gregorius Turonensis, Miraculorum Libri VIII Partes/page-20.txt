est. Cui cum ad collum lapis inmensus funibus colligatus fuisset, in Rhodanum de navi praecipitata est. Illa vero beati
martyris auxilium precabatur, et nomen eius invocans, aiebat: «Sancte Genesi, gloriosae martyr, qui has aquas natandi
pulsu sanctificasti, erue me iuxta innocentiam meam!» Et statim super aquas ferri coepit. Quod videntes populi,
susceperunt eam in navi et ad basilicam sancti deduxerunt incolomen; nec ulterius a viro vel a iudice est quaesita.
69. De muliere, cui crimen iniectum est.
O quantum innocentia praestat, quantum mens pura meretur! Nam simili sortae alia mulier a viro suo adulterii crimen
accepit. Quod coram iudice diutissime denegans, cum propria confessione superari non possit, diiudicatur inmergi.
Dehinc, currente ad spectaculum populo, ad pontem ducitur amnis Ararici, connexumque cum fune lapidem molarem
collo eius, praecipitaverunt eam in flumine, increpante desuper viro atque dicente: «Ablue nunc aquis abundantibus
fornicationes inmunditiasque tuas, quibus saepe maculasti stratum meum». Sed Domini pietas, quae insontes perire non
patitur, providit stilum sub aquis, quem videre homo non poterat; qui suscipiens funem, sustenuit mulierem, ne ad
fundum fluminis perveniret. Et erant utraque sub aquis, mulier scilicet et petra stili illius lance librata. Cumque iam sol
occubitum peteret, propinqui feminae illius deposcunt a iudice, ut liceret per alveum torrentis cadaver parentis
inquirere. Accepta itaque indulgentia, discenderunt ad locum, in quo praecipitata fuerat mulier. Videruntque eam
pendere cum lapide, missoque unco, abstraxerunt illam; intellegentesque esse vivam, velociter ad basilicam, quae erat
fluminis proxima, transtulerunt; timebant enim, ne iterum mergi iuberetur a iudice. Interrogabant autem mulieri,
qualiter sub pelago vivere potuisset. Respondit: «Non mihi aliter, quam somnium visum est, nec amplius aquas sensi,
nisi cum in his proiecta discendi aut ab his iterum sum resumpta, surrexi». Et mirabantur omnes, non potuisse eam mori
in tali discrimine; salvavit enim illam purae conscientiae fides et Dominus, quem iugiter inprecata est. Deinde
parentibus indulta, nec a iudice nec a viro est amplius inquisita; sed ad virtutes martyrum redeamus.
70. De Ferreolo et Ferrucione martyribus.
Visonticorum quoque civitas propriis inlustrata martyribus, plerumque miraculis praesentibus gaudet. Huic in abdita
criptae duo, ut passio declarat, martyres Ferreolus atque Ferrucio sunt sepulti. Factum est autem quodam tempore, ut
vir sororis meae, invalescente febre, graviter aegrotaret. Cumque iam quarti mensis spatio lectulo anhelus occumberet,
ut nihil aliud coniux maesta, nisi quae sepulturae erant necessaria, cogitaret, sanctorum basilicam flens ac tristis
expetiit; provolutaque coram sepulchris, palmis ac facie rigentem oppraemit pavimentum. Accedit autem fortuitu, ut
extensa dexterae manus palma folium herbae salviae, quod pro honore martyrum in cripta conspersum fuerat, operiret.
Postquam autem, fusa oratione, cum lacrimis surrexit a tumulis, putans aliquid de lenteaminibus, quae induta erat,
manu prendisse, ut adsolet, volam contenuit clausam; egressaque basilicam, patefacta manu, folium herbae miratur.
Obstupefacta vero, quid huc esset, munus caeleste indultum sibi divinitus recognoscit, ut scilicet per eum virtus
martyrum infirmo succurreret. Domui igitur iam laetior rediens, folium dilutum aqua viro porregit ad bibendum. Qui ut
hausit plenus fide, protinus sanitatem plenissimam meruit obtenere.
71. De sancto Dionisio martyre.
Dionisius vero episcopus Parisiorum urbi datus est martyr. Tempore vero, quo Sigibertus rex cum exercitu ad urbem
illam venit et maximam vicorum eius partem incendio concremavit, quidam de primoribus eius ad basilicam antedicti
martyris properat, non orationis devotione, sed tantum ut aliquid fraudaret ab aede. Hilicet ubi reserata ostia ac vacuum
templum a custodibus repperisset, pallam holosiricam auroque exornatam et gemmis, quae sanctum tegebat
sepulchrum, temerario ausu diripuit secumque sustulit. Veniens autem ad castra, fuit ei necessitas navigandi. Cumque
puer eius, quem tunc creditum habebat, suspensis ad collum ducentis aureis, navem cum eodem ascendisset, subito a
nullo tactus, de navi deruit, obpraessusque aquis, numquam potuit inveniri. Ille quoque iudicium Dei in se cernens per
pueri amissionem et auri, velociter litori, de quo digressus fuerat, remeavit, pallamque sepulchri summa velocitate
restituit. Et licet hoc fecerit, tamen diem, in quo haec admiserat, recurrente anni circulo, non attigit. Alius autem super
sepulchrum sanctum calcare non metuens, dum columbam auream lancea quaerit elidere, elapsisque pedibus ab utraque
parte, quia turritum erat tumulum, conpressis testiculus, lancea in latere defixa, exanimis est inventus. Id non fortuitu
contigisse, sed iudicio Dei gestum, nullus ambigat.
72. De Quintino martyre.
Apud Virmandinsim vero oppidum Galliarum Quintinus martyr quiescit, cuius beatum corpus a quadam religiosa, quae
dudum fuerat caecata, repperitur. Sed mox ut a fluminis fundi relevatum est, miraculum protulit, cum mulieris facie,
ubi primum inluxit, lumina caecata restituit. In hac igitur urbe unus ex latronibus equum presbiteri furtim abstulit;
inventus a presbitero, iudici manifestatur. Nec mora, adprehensus et in vincla conpactus, suplicio subditur; opus suum
ore proprio indicans, patibulo diiudicatur. Sed presbiter metuens, ne ob sui damni causam anima hominis auferreretur,
iudicem deprecans, ut, concessa illi vita, hic culpa reus absolveretur a poena, dicens, satis sibi esse iam factum, quod
per tot tormentorum genera latro quae gesserat declarasset; sed severitas iudicis cum nullis precibus potuisset inflecti,
reum patibulo condemnavit. Tunc presbiter cum lacrimis prostratus ad beati martyris tumulum, suppliciter deprecatur,
dicens: «Quaeso, gloriosissime athleta Christi, ut eruas hunc pauperem de manu mortis iniquae, ne mihi fiat in
obprobrium, si per meam accusationem moriatur hic homo. Ostende, deprecor, virtutem tuam, ut, quem asperitas
humana nequit absolvere, lenis pietatis moderamine tu dissolvas». Haec sacerdote cum lacrimis deprecante, disruptis
vinculis patibuli, reus ad terram ruit. Quod audiens iudex, timore perterritus et divinam admirans virtutem, nihil illi
ultra nocere praesumpsit.
73. De Genesio Beorritanae martyre.

