Sequenti vero festivitate, dum iterum cum magno gaudio ad sanctam properaremus basilicam, mihi caput a sole
percussum graviter dolere coepit. Qui dolor adcrescens, febrem intrinsecus generabat, ita ut nec cibum me capere nec
loqui permitteret. Cumque per duos dies ab hoc dolore consumerer, die tertia ad basilicam sancti Ferreoli, cui fons ille
de quo superius meminimus est contiguus, advenimus. Distat autem basilica haec a Brivatinsi vico quasi stadiis decim.
Cumque in loco illo venissemus, libuit animo ad fontem usque procedere, confidens de virtute martyris, quod, si me
exinde levis unda perfunderet, mox sanarem. Adveniens vero orationem fundo, aquam haurio, os refrigero, caput
infundo; statimque decedentibus limphis, fugato dolore, sanus abscedo et usque ad sepulchrum martyris gloriosi laetus
ingredior, admirans et gratias agens martyri, quod prius me virtute sua dignatus fuerit visitare, quam ipsius mererer
cernere sepulchrum.
26. De febricitante ad fontem sanato.
Est enim ad hunc fontem, quia ibidem martyr percussus est, virtus eximia. Quidam a febre correptus, dum in extremis
ageret, desiderium habuit de aqua fontis haurire, ad quam etiam se deportari fideliter exoravit. Quem sui inter manus
adprehensum et in loco depositum, protinus ut aquae haustum accepit et faciem caputque perfudit, recipere meruit
sanitatem, et aliorum manibus inlatus, propriis gressibus est regressus. Fuit autem incola huius vici, sed excidit nomen
eius.
27. De tonitruo in basilica facto cum corruscatione.
Quadam autem die orta tempestas cum magno venti impetu super vicum Brivatinsim rapide discendebat. Micabant
enim de nubibus fulgora, ac tonitrua terribiliter voces dabant. Quatitur terra fragore, et exuri a corruscatione pene
omnia putabantur; sola erat expectatio in virtute martyris gloriosi. Nec mora, dato cum fulgore gravi sono tonitrui,
iaculum igneum per aditum, quo funes ille signi dependit, ingreditur, perculsisque duabus columnis, frustas excussit.
Inde repercutiens, per fenestram, quae super sanctum habetur tumulum, est egressum; nullum tamen per beati
custodiam de populo laesum. O quam magnus circa alumnos proprios beati martyris [affectus]! Sustulit columnas
percuti, non falangas; confringi passus est vitream, non catervam; permisit super sepulchrum proprium praeterire
corruscum, ne fieret multitudinis totius interitum. Igitur expulsum a basilica sancti martyris iaculum, acervus feni
conbussit, interfecit pecora, iumenta delevit. Quod si haec fortuitu quis putat, admiretur magis et stupeat incliti
potentiam martyris, quod praeteriens ignis per medium populi neminem nocuit, sed ibi tantum explevit vota, ubi se
cognovit habere licentiam.
28. De eo qui prae multitudine populi ad sepulchrum non valebat accedere.
Clericus autem Aredii Lemovicini abbatis ad festivitatem veniens, prae multitudine populi non modo ad sanctum
tumulum accedere, verum etiam nec in ipsam basilicam potuit introire. Cumque maestus metatu se reddidisset,
recubans in lectulo obdormivit. Protinus adstetit ei vir in visu, dicens: «Quid tu», inquid, «sopore depraemeris? Vade
celerius ad templum martyris, et omnia invenies reserata». At ille metu territus exsurgens, credulus dictioni properat
velociter experire, si vera essent quae sibi fuerant indicata. Cumque venisset ad ostium, repperit, remotos undique
populos, usque sanctum altare vel ipsum tumulum via facta nullum obsistere. Et sic sine ulla inpraessione accedens,
fusa oratione, cum gaudio est regressus. Quod ne quis dubitet, testor omnipotentem Deum, quia ab ipsius abbatis haec
ore cognovi, apud cuius monachum gesta sunt.
29. De festivitate eius.
Huius festivitatis tempus ignara plebs maesta pendebat, nesciens diem, in quo martyr beatus deberet pro virtutis ac
passionis gloria honorari. Et haec ignorantia usque ad beatum Germanum Autissiodorensim antestitem est protracta.
Factum est autem, ut antedictus pontifex Brivatem adveniret, sciscitatusque ab incolis, quo tempore huius sacra
celebrarentur, se nescire respondent. Tunc ille: «Oremus», inquit, «et fortassis nobis haec Domini potentia revelabit».
Quod cum fecissent, mane orto, convocatis senioribus loci, ait, quinto Kalendarum mensis septimi caelebrandam esse
festivitatem. Ex hoc nunc devotus adveniens populus, vota praesoli reddens, refert et animae et corporis medicinam.
30. De inerguminis.
Inergumini vero cum advenerint, plerumque evoment in sanctum Dei convitia, cur sanctus alios ad suam convocat
festa, ipsosque nominatim confitentes, eorum fatentur virtutes et merita. Aiunt enim: «Sufficiat tibi, Iuliine, nos propria
virtute torquere; ut quid reliquos provocas? quid invitas extraneos? Ecce Martinum Pannonicum inimicum iugiter
nostrum, qui tres a nostris cavernis repulit mortuos. Adest Privatus ex Gabalis, qui oves suas barbaris, nostra
instigatione commotis, tradere noluit. Advenit Ferreolus collega tuus ex Viennensibus, qui nobis in te supplicium,
incolis praesidium misit. Quid Sinphorianum Aeduum, quid Saturninum vocas Tholosanum? Adgregasti concilium, ut
nobis ingeras infernale tormentum». Haec et his similia dicentibus, ita sanctos Dei humanis mentibus repraesentant, ut
nulli sit dubium, eos inibi commorari; multi tamen ab his infirmi curantur et sani recedunt.
31. De mansuetudine pecorum.
Sed et illud est memoratu dignissimum, quae sit mansuetudo pecorum in hac basilica votivorum; qualiter vituli
petulantes, calcitrantes equi, grunnientes suillae, cum limen sanctum ingressi fuerint, conquiescunt. Nam vidimus saepe
cuturnosos tauros, qui a quindecim aut eo amplius viris alligati, funibus ducebantur, talem in hominibus impetum dare,
ut putaris, eos ipsos quoque disrumpere funes, sed, cum aedem sanctam ingressi sunt, ita quieverunt, ut arbitraris, illos
tamquam agnos mansuetos haberi. Vidimus et nunc per medias turmas multos ingredi, inclinato capite populos
amoventes rostro, non cornibus et, tamquam tribunal adire iudicis, aliquod sensum habere timoris; non calcem mittere,
non aliquem cornu petere, non oculis torvis aspicere, sed in omni mansuetudine usque ad sanctum properantes altare

