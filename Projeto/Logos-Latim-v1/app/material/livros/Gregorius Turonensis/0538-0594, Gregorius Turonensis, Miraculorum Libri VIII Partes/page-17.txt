operturio, sanctum corpus aspiciunt contemplanturque cicatricem capitis, qua in parte defixum fuerat securis acumen.
Sed ne praesens visio duceretur in irritum, etiam spiritalis haec doctrina commonuit: hilicet cum sequenti nocte
stravissent sacerdotes membra quieti, apparuit per visum his duobus, dicens: «Cicatricem quam contemplati estis in
capite, scitote, me per eam martyrium consummasse»; et ex hoc, quod martyr esset, innotuit populis, quia non aderat
historia passionis.
56. De Amarando martyre.
Amarandus autem martyr apud Albigensim urbem, exacto agonis fidelis cursu, sepultus vivit in gloria. Cuius, ut
historia passionis declarat, sepulchrum diu vepribus sentibusque contectum latuit, sed, Domino iubente, christianis
populis revelatum est, et cripta, in qua quiescebat, patefacta resplenduit. Sed cum, hostilitate inpellente, locus ille ab
habitatoribus fuisset evacuatus, a longinquo venientes incolae, honorem beato martyri quasi custodi proprio nitebantur
inpendere. Igitur cum cereos frequenter devotio christiana deferret, quadam die contigit, ut quidam prae longinquitate
itineris incrementum ignis, quo accenderetur cereus, non exhiberet. Arreptamque silicem ferro verberat, quasi ignem
eliciturus. Quod dum ageret, et crebris ictibus lapidem quatiens, nihil foci possit excutere, caelesti lampadae cereus, qui
iam beato sepulchro adfixus erat, inluminatur; factumque est, ut, quae humanae non expleverant industriae,
peragerentur divini nominis maiestate. Cessante humano studio, caelestia officia ministrantur, luminisque novi fulgore
cereus clarificatur accensus. Quod cum populis manifestatum fuisset, incrementum foci ulterius ad accendendum lumen
nullus exhibere praesumpsit. Postquam vero locus ille inhabitari ab hominibus assiduae coepit, atque ibi domos, in
quibus ignis accenderetur, adessent, hoc miraculum non est ultra praestitum plebi, cum aliis miraculis frequentius
inlustretur.
57. De Eugenio martyre.
Huic criptae sociatur et ille Honorificianae persecutionis martyr Eugenius, sacerdotalis infulae maximum decus, quem
in hac urbe detrusum exilio, vel ipsius vel sociorum eius passio narrat. Hic cum magnis in saeculo polleret virtutibus et
iam victor de tormentis martyrialibus exsilisset, tempus vocationis suae, quo arcessiretur ad gloriam, Domino revelante
cognovit. Illud praecipuae, quod populis occulebatur, manifestum noscens, se martyri Amarando socium esse futurum,
ad eius sepulchrum diregitur, prostratusque solo, diutissime orationem fudit ad Dominum. Dehinc expansis per
pavimentum brachiis, spiritum caelo direxit, qui a christianis collectus, in ipsa qua diximus cripta sepulturae mandatus
est. Ad cuius festivitatem cum tempore quodam innumeri populi convenirent, negotia multa in atrio protulerunt. Puella
vero una ex habitatoribus loci stationem adit, quasi aliquid coemptura, speciemque sibi aptam aspiciens, a negotiatore
suscepit. Et statim dicto citius porrectam alteri, negat se accepisse. Negotiator vero intente agebat: «Mea tibi eam manu
protuli, tuque rimandam sollicite suscepisti». Illaque negante, ait negotiator: «Si tibi tanta est pertinacia, avaritia
stimulante, negandi, iudicet illud beatus martyr Eugenius; ad cuius sepulchrum, si cum sacramenti interpositione
dixeris, te non accepisse, damni mihi nihil aestimo, quod amisi». At illa pollicita, se posse ex hoc exsui sacramento,
vadit otius ad sepulchrum; elevatisque manibus, ut iuraret, extemplo membris dissolutis inriguit, plantaeque eius
adfixae sunt pavimento, vox haesit in gutturae, tantum os patulum a sermone nudum hiabat. Quod negotiator cum
reliquo populo cernens, ait: «Prosit tibi», inquid, «virgo, haec species, quam tulisti mihi; sufficit ultio data per
martyrem». Et haec dicens, a loco recessit. Illa vero in hoc tormento diutissime detenta, tandem, martyre iubente,
locuta, palam confessa est, quod clam latere voluerat. Quid agis, o infelix avaritia ? Quid petendarum rerum alienarum
succumbis mens feminea, non virilis ? Ut quid firmam loricam mentis modica transverberas sagitta cupiditatis ? Quid
congregas, o homo, auri rubiginosi talenta, cum his arsurus in gehenna ? Quid tibi prosunt peritura lucra, quae aeternae
vitae pariunt detrimenta iuxta illud Domini verbum: Quid prodest homini, si totum mundum lucretur, animae autem
suae detrimentum patiatur ? Aut quam dabit homo commutationem pro anima sua ?
58. De eclesia Iciodorense in Turonico.
Eclesia est vici Iciodorensis sub termino Turonicae urbis, quae plerumque sacris miraculis inlustratur, fenestras ex
more habens, quae vitro lignis incluso cluduntur, quo praeclarius aedi sacratae lumen, quod mundus meruerit,
subministrent. Quam eclesiam fur inportunus adgreditur, ingressusque nocte, cum omnia cerneret custodum cura tueri
et nihil de sacris ministeriis quod auferret adverteret, ait intra se: «Si aliud», inquid, «invenire non possum, vel has
ipsas quas cerno vitreas auferam»; fusoque metallo, aliquid auri conquiri sibi. Ablatis igitur dissipatisque vitreis,
metallum abstulit et in pago Biturigi territurii contulit. Missumque vitrum in fornace per triduum decoquens, nullum
exinde opus potuit expedire; victusque crimine, divinum super se iudicium intuens, nequaquam motus perdurat in
malis. Ablatum autem a cacavo vitrum, quod in pilulis nescio quibus conversum fuerat, advenientibus negotiatoribus
venundedit, ut scilicet, accepta pecunia, novus Giezi lepram perpetuam conpararet. Nam adveniente die post anni
curriculum, quod hoc furtum fecerat, caput eius tumori datur; oculi quoque inflantur, ut erui a suis locis autumentur.
Haec autem ei singulis annis eveniunt in die illa, qua furtum admisit. Plangitque miser vitrum, quod ex itinere, quo
transmisit, non potuit revocare.
59. De virtutibus sanctorum Rogatiani, Donati ac Similini confessorum.
Apud urbem vero Namneticam duo sunt martyres pro Christi nomine iugulati, quorum unus Rogatianus, alter Donatus
est vocitatus. Habetur ibi etiam et Similinus magnus confessor. Igitur cum supra dicta civitas tempore Chlodovechi
regis barbarica vallaretur obsidione, et iam sexaginta dies in hac aerumna fluxissent, media fere nocte apparuerunt
populis viri cum albis vestibus, radiantibus cereis, a basilica beatorum martyrum egredi; et ecce alius chorus huic
similis de basilica procedere antestitis Similini. Cumque coniungentes se, data salutatione, orationi incubuissent,

