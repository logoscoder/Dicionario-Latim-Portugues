ad quam venisti. Futurum est enim, ut ipsa hora beatus Martinus cum Albino contribule ingrediatur basilicam, ut,
oratione facta, ad eius solemnitatem Turonus accedere debeat. Si enim eo momento adpraesens fueris, sanus efficeris».
Nec moratus ille, commoto signo, accedit ad tumulum sancti. Cumque Davitici carminis laudationem clerici canere
coepissent, odor suavitatis in basilicam sancti advenit; et hic, directis pedibus, incolomis est erectus. Quod non a
paucis, sed a plerisque visum regio testatur alumna. Sic et apud Croviensim vicum mulier a nativitate caeca, invocans
nomen sancti, ipsa die inluminata est.
95. De Hospitio confessore.
Fuit in regione Nicensi Hospitius magnus Dei famulus, qui multis virtutibus praeditus, ab hoc mundo migravit.
Cumque sepeliretur, quidam iuxta ipsum sepulchrum manum ponens parumper pulveris elevavit, quod in lenteo
involvens rudi secum sustulit. Progressusque postridie navem, quae Massilia ire parabat, offendit in litore; sed hic
Lirinensim monasterium expetere cupiebat. Viri igitur quorum erat navis Iudaica erant ab stirpe progeniti. Qua
exsistente causa, noluit vir indicare naucleriis quae ferebat. Denique postquam progressi contra Lirinensim
monasterium devenerunt, navis in medio pelagi restetit, flantibusque ventis, nulla movetur in parte. Stupentibus vero
Iudaeis, quid hoc esset, homo ille veritatem aperuit, dicens: «Reliquias beati Hospitii mecum habeo et nunc Lirinum
adire desidero, quod vobis indicare metui. Nunc autem scio, quia eius virtute retenetur navis vestra; nec hinc movere
prorsus poterit, nisi consensum illuc praebeatis, quo ego ire disposui». Quod audientes viri, stupore permoti, mutatis
velis, flante vento secundo, virum in insula Lirinense depositum, quo voluerunt libere abierunt.
96. De heremita, cui caldaria lignea fuit.
Ecce quales quantasque suis congregat divitias mundi paupertas, ut eis non solum quae voluerint Redemptor, qui cuncta
ex nihilo condidit, tribuat, verum etiam ipsa eis elementa iubeat famulari. Nam recolo, me audisse ante hos annos,
extetisse quendam in heremo regionis cuiusdam, ad quem requerendum cum frater e proximo prumpta devotione
venisset, exceptus est ab eo plena animi caritate. Tunc ingressi parvulum quodadmodo tugurium oratione facta,
resederunt. Conferentesque plurima de verbo Dei, surgit senex a sellula, ingreditur hortulum, holera decerpit ad cibum.
Accensoque foco, ponit lebetem ligneam super ignem, impletamque aquam cum holeribus, urguensque ignem, ita
vehementer fervere coegit, ut putaretur aenea esse. Haec quoque videns vir qui advenerat, stupore commotus,
interrogat, quid hoc esset. Respondit senex: «Multis iam in hoc heremo annis inhabito, sed semper in hac caldaria
cibos, Domino iubente, ad reficiendum fragilem corpusculum praeparavi. Coctisque cibis, redditis Deo debitis hymnis,
uterque ex huius vasculi ministerio sunt refecti. Haec olim audivi. Nam nuper vidi abbatem, qui eum Ingenuum
nominabat, adserens, eum infra Agustidunensim terminum commoratum fuisse et saepius in hoc vasculo vel holus vel
crumelum coctum cum illo sumpsisse. Confirmabat autem cum iuramento, vidisse se caldariam flammis superpositam
validissime fervere, et ita semper fundum eius humidum extetisse, ut putaretur iugiter ab aliquo humectari.
97. De Avito confessore Aurilianense.
Avitus abba Carnoteni pagi, quem Pertensim vocant, saepius inminere dissolutionem sui corporis, Spiritu sancto
revelante, praedixit. Qui recedens a corpore, honorifice apud Aurilianensim urbem humatus est; super quem fideles
christiani eclesiam construxerunt. Post cuius obitum anniversarius adsumptionis eius dies cum summo coleretur
honore, unus e civibus, aliis ad missarum spectanda solemnia euntibus, accepto rastro vineam pastinare direxit,
increpitusque a multis, cur huic festivitati deesset, redire noluit, dicens: «Et hic quem colitis operarius fuit». Verum, ubi
ingressus vineam primo ictu terram aperuit, protinus, retorta cervice, facies eius ad tergum conversa est. Tunc tremens,
spectantibus populis, cum fletu magno basilicam sancti ingreditur. Post paucos vero dies, orans in eodem loco assidue,
directa cervice, convaluit.
98. De Cypriano Petrocor. abbate.
Cyprianus abba Petrocorici oppidi magnificae sanctitatis vir fuit, per quem Deus multa miracula in hoc mundo operare
dignatus est. Nam manu debiles frequenter redintegravit, paralyticis gressum, caecis restituit visum tresque leprosos
inunctos oleo praestinae reddidit sanitati. Sed et nunc crebro super infirmos sanitates ostendit, si fideliter eius tumulum
expetant aut exorent.
99. De Ebarcio Equolosenense abbate.
Sed et ad Eparchi Equolenensis urbis reclausi sepulchro saepius infirmi sanantur. Nam et frigoriticorum febres et alia
incommoda eius meritis restinguntur. Caecus vero de Petrecorico territurio, ut se sepulturae illi proiecit, fusa oratione
lumen recipere meruit. Comes autem antedictae urbis Equolesinensis, fure invento ac suppliciis dedito, patibulo
condemnari praecepit. At ille cum duceretur ad mortem, invocare huius sancti nomen coepit, et adductus ad stipitem,
fusa oratione super terram, patibulo adpensus relictus est. Quod cum monachi praesensissent, simul proiecti ad
tumulum sancti, orare coeperunt, dicentes: «O sanctae confessor, si tibi vita superstis esset in saeculo, eruere potueras
hunc pauperem de manu mortis, sicut plerumque tali addictos supplicio liberasti; sed nunc non diffidimus de tua
oratione, ut quod vivens fecisti in saeculo possis renovare sublimatus in caelo». Et, data nocte, misit abba usque ad
furcam. Accedente autem monacho, statim, disruptis ligaminibus, terrae dilapsus est; et sic sustentatus a monacho,
vivens adducitur ad monasterium, haustumque parumper vinum, convaluit, vitamque cum iudice obtenta, liber
abscessit.
100. De Felice Biturigum episcopo.
Post transitum autem Felicis Biturigi episcopi, cum ad eius tumulum, quod marmore scalptum Phario super terram erat
positum, caecus quidam lumen oculorum, fugatis tenebris, recepisset, cognovissetque plebs amicum Dei, quem in

