Est apud Nemausensis urbis oppido Baudillii beati martyris gloriosum sepulchrum, de quo saepius virtutes multae
manifestantur. Ex quo sepulchro laurus orta et per parietem egressa, arborem foris fecit, salubri coma vernante. Quod
saepe loci incolae in multis infirmitatibus habere caeleste remedium sunt experti. Pro quibus virtutum beneficiis cum
plerumque nudaretur a foliis vel ipsa quodadmodo cortice, arida est effecta. Unde quia morbos ab ea multorum
infirmitatum diximus depelli, longum fuit singulos quosque memorari; ideo haec sufficere putavi, quod ea
medicamenta largiendo aridam effectam dixi. Nam fertur celebre a negotiatore quodam in Oriente de his foliis
deportatum pignus fuisse; sed priusquam portum negotiator attingeret, inerguminus in eclesia, adire Baudillium
martyrem orientalem plagam, stupentibus populis, declamavit. Ostendit autem beatus martyr et in aliis virtutem suam.
Ara vero Theodorici regis Italici dux, dum in Arelatensi urbe resederet, extetit ei quidam archipresbiter paruchiae
Nemausensis invisus. Tunc fervens felle, contra eum misit pueros, dicens: «Ite quantotius, et ligatis pedibus ac
manibus, adducite eum cum vi, ut cognoscat, quod sim dominus regionis huius». At illi non intellegentes
archipresbiterum, putaverunt, quod archidiaconem iussisset adduci. Et ascensis equitibus, venerunt ad urbem,
interrogantesque de archidiacono, digito eis ostensus est. Erat enim hic Iohannes nomine valde religiosus et in
archidiaconatu suo studium docendi parvulos habens. Adprehensumque pueri ducis, ligatis manibus ac pedibus sub
alvo equi, adduxerunt eum. Sed non desiit virtus martyris alumno proprio subvenire. Pueri vero iuxta ipsam portam
cum eo mansionem habuerunt, qui iam, obseratis pro nocte portarum valvis, ingredi non potuerunt. In ipsa vero nocte,
duce obdormiente, adstetit ei archidiaconus per visum, dicens: «Quid tibi, o homo, culpabilis exteti, quod me in hac
humilitate redactum cum tali iussisti iniuria arcessiri ? Vere dicam tibi, quia non effugies iudicium Dei». At ille
expergefactus consternatusque metu, exclamat suis: «Inquirite, si pueri quos Nemauso direximus iam venerunt».
Interrogantesque de muro urbis, responderunt, se adesse cum homine. Renuntiant nuntii quae audierant. Confestimque
dux ait: «Exhibete ad me hominem, quem adduxistis». Quod cum factum fuisset, aspiciens eum dux, timore perterritus,
ait: «Archipresbiterum ego adduci praeceperam, non archidiaconem». Et prostratus ad pedes eius, ait: «Indulge, quaeso,
delicti huius, quia non est in conscientiam meam, ut haec passus fuisses». Et statim dignis honoratum muneribus
remisit ad urbem, quem in tanto amore pro ipsa martyris reverentia dilexit in posterum, ut, decedente urbis illius
sacerdote, ipsum sacerdotem mandaret institui. Sed nec archipresbiterum amplius inquiri iussit. O magna virtus
martyris, quae per innocentis iniuriam noxium absolvit a poena! impletumque est illud apostoli, quia: Diligentibus
Deum omnia cooperantur in bonum, cum haec iniuria gradum huic construxit, quem scanderet ad regendam eclesiam
Dei.
78. De eclesia Agatense.
Eclesia quoque Agatensis urbis, quae sancti Andreae apostoli reliquiis plaudit, plerumque gloriosis inlustratur
miraculis, pervasores rerum suarum saepius arguit. Denique Gomacharius comes agrum eclesiae ipsius pervadit. Tunc
Leo episcopus huius eclesiae valde maestus concurrit ad eum, dicens: «Relinque, o fili, res pauperum, quas ordinationi
nostrae Dominus commendavit, ne tibi sit noxium, et a lacrimis egentium, qui de fructibus eius alere consueverant,
eneceris. Ille vero, quia erat hereticus, parvi pendens de his quae ab episcopo dicebantur, rem in sua dominatione
retenuit. Interim procedente die, arripitur a febre, cumque non modo ardore corporeo, verum etiam animae vexaretur
incommodo, misit ad episcopum nuntios, dicens: «Dignetur pro me sacerdos orationem ad Dominum fundere, et ego
dimittam agrum eius». Quo orante, hic a valitudine qua gravabatur convaluit, factusque sanus, ait suis: «Quid putatis,
quid isti nunc Romani dicant ? Aiunt enim, me ob hoc fuisse febre gravatum, quia tulerim agrum eorum, quod mihi
iuxta consuetudinem humani corporis accidit; verum tamen non habebunt eum me vivente». Et dicto citius misit qui
eum iterum auferret. Quod cum episcopus conperisset, venit ad eum, dicens: «Num paenitet te prius fecisse bene, quod
hoc iterum conaris evertere ? Ne facias, quaeso, et ultioni divinae subiaceas». Qui ait ad episcopum: «Sile, sile
decrepite; nam infrenatum te loris circuire urbem super asinum faciam, ut sis in ridiculo omnibus qui te aspexerint». At
ille silens ad nota recurrit praesidia; prosternitur in oratione, celebratur vigilias ac noctem totam in lacrimis et psallentio
ducit. Mane autem facto, accedit ad lignos, qui de camera eclesiae dependebant, extendensque virgam, quam tenebat in
manu, effregit cunctos, dicens: «Non hic accenditur lumen, donec ulciscatur Deus de inimicis et restituat res domus
suae». Haec eo dicente, protinus hereticus ille in rediviva febre corruit. Cumque in extremis ageret, misit ad episcopum,
dicens: «Oret pro me sacerdos ad Dominum, ut vivam et restituam agrum ac similem eius conferam dominationi».
Quibus pontifex respondit: «Iam oravi ad Dominum, et exaudivit me». Misit et alios ac tertios ad eum nuntios. Sed
sacerdos in uno responso persistens, non movebatur ad haec, ut pro eo orationem daret ad Dominum. Haec ille
hereticus cernens, iussit se in plaustro conponi atque ad eodem evehi ac per se depraecari episcopum, dicens, quia:
«Dupla satisfactione restituo agrum, quem inique pervasi, tantum ut oret pro me sanctitas tua». Illo quoque recusante,
conpulit eum vi, ut abiret ad eclesiam. Quo discendente, ut eclesiam est ingressus, et hic spiritum exalavit; recepitque
confestim eclesia rem suam.
79. De nequitia heretici.
Semper enim catholicorum inimica est heresis, et ubicumque potuerit tendere insidias, non obmittit; sicut illud est quod
quodam loco factum celebre fama profert. Mulier quaedam erat catholica, habens virum hereticum. Ad quam cum
venisset presbiter nostrae religionis valde catholicus, ait mulier ad virum suum: «Peto caritati tuae, ut pro adventu huius
sacerdotis, qui me visitare dignatus est, laetitia habeatur in domo nostra, ac praeparatum dignis inpendiis prandium
aepulemur cum eo». Promittente autem viro eius, sic se ut illa flagitabat facturum, advenit et alius hereticorum
presbiter, dixitque vir mulieri: «Duplicata est laetitia hodie, eo quod sint sacerdotes utriusque religionis in domo

