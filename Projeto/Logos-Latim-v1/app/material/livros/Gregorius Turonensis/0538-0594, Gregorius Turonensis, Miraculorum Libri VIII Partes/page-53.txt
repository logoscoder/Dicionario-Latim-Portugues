adversatur operibus, quodam tempore ab igne conprehenditur. Palla etenim erat linea, quae sanctum confessoris tegebat
sepulchrum. Ilicet, ubi tignorum congeries, flamma dominante, truncatur, ruunt tegulae cum ligaturis et reliquo tecti
apparatu. Una tamen e trabibus, flammato capite, impetu ruinae propulsa, super tumulum sancti ruit. Quae non modo
succendere pallam, verum etiam conterere inter se et lapidem sepulchri potuerat. Ruit insuper et inmensa multitudo
carbonum. Alia quoque vela, quae vel parietibus vel ostiis dependebant, ad primum flammae flatum exusta sunt. Haec
vero palla non solum non usta, verum etiam nec summo tenus ab igne decolorata est. Igitur, expleto incendio,
ingrediuntur populi cum heiulatu magno et usque ad sepulchrum antestitis properant, inter fletus et lacrimas nova
gaudia percepturi. Removent desuper tumulum ligna cum flammis, adprehensumque tumuli velum, excussis prunis,
mirantur omnes inlaesum.
55. De Victorio Cinomannorum episcopo.
Victurius [vero] Cenomannorum episcopus magnis se virtutibus saepius declaravit. Nam ferunt, quadam vice, dum
civitas ipsa cremaretur incendio, et validis globis flammae huc illucque, inpellente vento, propellerentur, hic quasi
pastor bonus non perferens, eclesiasticas caulas ab insidia satanae devastari, obviam se turbini obtulit, elevataque
manu, facto signo crucis econtra, ilico omne cessavit incendium, liberataque civitas gratias pastori retulit, eo quod non
permiserit res suas ab inminenti igne vorari. Et ad huius sepulchrum saepius infirmi sanantur.
56. De Martino abbate Sanctonicorum.
Martinus Sanctonicae urbis abba, Martini, ut ferunt, nostri discipulus, apud vicum urbis ipsius in monasterium, quod
ipse post magistri dogmata aedificavit, in pace quiescit. Ad cuius tumulum quidam e pagensibus manus contractas
deferens, retulit sanas. Alius, qui, exustis humoris febre nervis, poplitibus intortis, gressum caruerat, ut ad sepulchrum
sanctum prostratus est, novum robore sumens, ariditate sublata, incolomis relevatus est, multos ibi deinceps serviens
annos. Huius sepulchrum Palladius episcopus cum non valuisset cum multis, opitulante adiutorio confessoris, cum
quinque abbatibus movit conposuitque quod voluit.
57. De Bibiano eiusdem urbis episcopo.
Suburbano quoque urbis huius Bibianus antestis quiescit, cuius virtutum moles liber qui iam de eius vita scriptus
tenetur enarrat. Nunc autem exoratus, crebro languentibus tribuit sospitatem. Unde videtur, ut de tantis miraculis vel
unum fari praesumam. Mulier enim, cuius manus aruerant, unguibusque iam sauciatae, contractis nervis, opus operandi
perdiderant, ad beati sepulchrum devota prosternitur, factaque oratione, manus redintegratas, laxatis digitorum filis, ad
agendas Domino gratias meruit elevare.
58. De Troiano ipsius civitatis episcopo.
Troianus item pontifex ipsius civitatis huic coniunctus caelo, vicinus est tumulo. Magnae enim virtutis fuisse dicitur hic
sacerdos. Quodam vero tempore, dum inter obscura noctium tempora loca sancta, quae tunc in circuitu urbis
habebantur, uno tantum subdiacono comite circuiret, apparuit ei globus magnus luminis quasi de caelo descendens.
Cognita autem vir Dei re, ait comiti: «Ne sequaris penitus, donec ego te vocem». At ille terrae devolutus, spectabat
haud procul, quidnam miraculi ageret Dei servus. Erat enim ager publicus, in quo consteterat. Adpropinquante vero
lumine, cucurrit sacerdos ad occursum eius, et usque ad terram se humilians, ait: «Benedic, quaeso, mihi beate
pontifex». Cui ille qui advenerat ait: «Tu mihi benedic, sacerdos Dei Troiane». Et dato sibi osculo, facta oratione, locuti
sunt diutissime simul. Subdiaconus vero attonitus spectans, vidit lumen qui apparuerat eadem qua venerat via reverti.
Vocatum [autem] ad se [episcopus] subdiaconum, ait: «Accede nunc, ut explicemus coeptum iter ad visitanda
sanctorum loca». Tremens vero subdiaconus, ait: «Quaeso, domine, ne dispicias humilitatem meam, sed indica mihi
quae videris; animadverti enim, nescio quid fuisse divinum». Cui ille: «Dico tibi, sed tu nemini dixeris. Nam scito, ut,
in quacumque die haec publicaveris, ab hoc mundo migrabis». «Sanctum», inquid, «Martinum Turonicum vidi, et ipse
locutus est mihi. Cave ergo, ne cui vulgare audeas arcana Dei». Igitur sacerdos, impleto vitae huius cursu, obiit.
Subdiaconus vero plenus dierum, aegre ferens, ut virtus sancti Troiani occuleretur, convocato episcopo cum clericis ac
civibus senioribus, omnia quae a sancto audierat, et qualiter mysterium luminis viderat, quod manifestissime fidem
Troiani Martinique gloriam patefecit, ex ordine reseravit nec quicquam ex his occuluit, adiciens haec: «Et ut probetis,
vera esse quae loquor, finito sermone, finem facio vitae». Et his dictis, [statim] clausis oculis obiit non sine admiratione
adstantium. Magnae enim, ut diximus, virtutis fuit beatus Troianus antestis et honorabilis inter cunctos cives urbis suae.
Hic fertur, dum esset in corpore, si novum, ut adsolet, amphibolum induisset, cum quo processurus diucesis circuiret,
fimbriae huius vestimenti a diversis diripiebantur; salubre omnis homo conputans, quicquid ab eo rapere potuisset. Qui
sepultus in terris, caelis se vivere multis virtutibus manifestat. Nam inergumini, frigoritici ceterive infirmi plerumque
ad eius tumulum exorantes, accepta incolomitate, recedunt.
59. De sepulchro divinitus amoto in eadem urbe.
Haud procul ab huius confessoris aede erat oratorium parvulum et in angulo, unde arcus oriebatur, erat magnum
sarcofagum, in quo ferebatur sepultus fuisse duos, sponsum scilicet et sponsam. Qui post baptismum in albis positi, a
saeculo discesserunt. Hos etiam adfirmabat antiquitas fuisse ex genere sancti Pectavensis Helarii. Hoc ergo sepulchrum
tali in loco situm non modo pervium arcebat ingredientum, verum etiam, qualiter paries, qui ab stillicidio infusus
fuerat, emendaretur, quia esset contiguus, inhibebat. Qua de causa Palladius pontifex civitatis, qui ex genere quondam
divitis Palladii discenderat, removere eum a loco summo nitebatur studio, ita ut, coniunctis amplius tricentis viris, cum
funibus trahere et vectibus inpellere conaretur, positis iam lapidibus, super quos hoc sarcofagum locaretur. Denique
inpenduntur totae vires trahentium, sed non valent mutilare sepulchrum. Frons cuncta sudore perfunditur, sed opus

