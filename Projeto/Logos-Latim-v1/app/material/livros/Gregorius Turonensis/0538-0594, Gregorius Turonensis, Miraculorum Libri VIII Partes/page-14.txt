tuam, sed dignas ut satelles tuus poenas exsolves». Haec autem comminati, miserunt eum in exilio apud urbem
Mediolanensim. Factum est autem, ut adveniente festivitate sancti Victoris, convenientibus populis, et hic vigiliis
interesset – sub libera enim custodia absolutus adtendebatur –, prostratusque coram sacro sepulchro sancti, cum semper
tum inpensius orare coepit, ut eum virtus martyris ab hoc exilio liberaret. Circa medium vero noctis egressus ab aede,
audivit unum de aegenis loquentem ad alium atque dicentem: «Quid putas, o conpauper, quae virtus sit huius martyris ?
Verum dico nec fallor, quia in hac nocte quisquis captivus domino per fugam dilabitur, absolutus in patriam accedit,
nec prorsus ultra repperitur». Haec Apollinaris verba quasi auspicium ex Dei nutu missum accipiens, iterum atque
iterum provolutus ad tumulum martyris, orat, ut virtute eius adiutus absque inpedimento possit abscedere. Moxque
vocato puero, equum sterni praecepit, dicens: «Hodie absolvendi sumus a vinculo isto custodiae». Et ascendentes ita
Alpium iuga, congeriorum oppleta multitudine, pertransierunt atque Arvernum perlati sunt, virtute beati martyris
praeeunte, ut a nullo interrogarentur, quo tenderent vel unde venirent. Manifestumque est, eos praesidio beati martyris
ab hac aerumna fuisse salvatos.
45. De effracto calice.
Est enim apud eandem urbem basilica sancti Laurenti levitae, cui supra meminimus, ibique admirabili pulchritudine
calix cristallinus habebatur. Acta vero quadam solemnitate, dum per diaconem ad sanctum altare offerretur, elapsus
manu in terram ruit et in frustra comminutus est. At diaconus pallidus et exsanguis collecta diligenter fragmenta vasculi
super altare posuit, non diffisus, quod eum possit virtus martyris solidare. Denique in vigiliis, lacrimis atque oratione
deductam noctem, requisitum calicem repperit super altare solidatum. Quae virtus cum populis nuntiata fuisset, tanta
animos devotione succendit, ut a sacerdote peterent, nova in honorem eius Deo solemnia celebrari. Tunc pontifex loci,
suspensum super altare calicem, et tunc agens, et in posterum per singulos annos devotissime instituit celebrari.
46. De sanctorum Gervasi, Protasi corporibus, et de sancto Nazario.
In hac enim urbe beatorum martyrum Gervasi Protasique victricia corpora retenentur, quae diu, sicut ipsa passionis
narrat historia, sub fossa latuerunt. Quae beato Ambrosio revelata atque ab eodem reperta, in basilicam, quam ipse
proprio aedificavit studio, ostensis miraculis, sunt sepulta. De quorum reliquiis quia maxime Turonica urbs seniores
eclesias contenet inlustratas, sed et per totum Galliarum ambitum Deo propitio dilatatae sunt. Sermo quadam vice de
his quibusdam religiosis est habitus, vel qua de causa antedictae reliquiae tam condensae fuerint per loca singula
distributa. Et quae super his quodam referente audivi, absurdum non putavi inserere lectioni, quia non contenetur in
historia passionis. Aiebat enim, quod, quando haec gloriosa corpora translata in eclesia illa fuerunt, dum in honore
ipsorum martyrum missarum solemnia celebrarentur, cecidisse e camera tabulam unam, qui inlisa capitibus martyrum,
rivum sanguinis elicuerit. De quo infecta lenteamina vel pallulae sive vela eclesiastica, beatus cruor collectus est; qui
usque adeo confluxisse fertur, quoadusque lenteamina, qui susciperent, sunt reperta. Ex hoc enim eorum reliquiae
affatim collectae per universam Italiam vel Gallias sunt dilatae. Ex quibus et sanctus Martinus multa suscepit, sicut
Paulini beatissimi narrat epistola. De sancti vero Nazarii ac Celsi pueri artubus, quos apud Ebredunensim Galliarum
urbem passos lectio certaminis narrat, et ipsa ita clam propter paganorum insecutionem sepulta sunt, ut in tempora
secutura oblivioni darentur. Referre erat solitus vir ille, qui de supradictis sanctis quae praefati fuimus enarravit, natam
fuisse super haec sepulchra pirum arborem, et fecisse quodam paupere hortellum in hoc loco, qui hanc arborem
concludebat. Verum cum poma iuxta morem tempore debito ferret, quicumque exinde infirmus, qualibet aegritudine
detentus, pomum mordicus decerpsisset, mox ablata infirmitate convaliscebat. Unde magnum quaestum pauper ille
habebat. Sed cum se revelantes martyres, arborem incidi iussissent, pauper ille in magnis fletibus prorumpens, incidi
arborem non sinebat. Quo remoto, succisa piro, basilica miro opere aedificata est; in cuius etiam altari beati Genesi
Arelatensis martyris reliquiae venerantur. Tantaque pauper ille fide praelatus est, ut sacerdotium in hac eclesia deinceps
promereretur.
47. De reliquiis sancti Saturnini.
Saturninus vero martyr, ut fertur, ab apostolorum discipulis ordinatus, in urbe Tolosacium est directus. Qui inpulsu
paganorum bovis petulci religatus vestigiis, per grados Capitulii praecipitatus, praesentem finivit vitam, capitis conpage
dispersa. Cuius reliquiae cum a quibusdam religiosis in regionem alteram transferrentur, iteneris ordo contulit, ut
Brivatensis pagi situm in Arverno territurio terminum praeterirent. Sole quoque ruente, ad hospitium cuiusdam pauperis
divertunt, mansionis postulando necessitatem. Recepti quoque ab homine, quid exhibeant narrant. At ille humanitatis
intuitu et Dei timore commonitus, capsam cum reliquiis in cellam penariam ponit ac super annonam, quae erat in vase
condita, locat. Mane quoque dato, viri, acceptis pignoribus, gratias agentes homini, iter quod coeperant abierunt.
Sequenti vero nocte admonitur vir ille per visum, dicente sibi quodam sine: «Ne maneas in hoc loco; sanctificatus est
enim a pignoribus martyris Saturnini». Ille quoque parvi pendens visionem, nihil de his, ut habet rusticitas, quae
admonitus fuerat, retractavit. Nec mora, inruit in taedium, ac parvitas facultatis eius coepit paulatim minui, uxor vero
illius ab alio languore tabescere. Quid plura ? Infra unum annum in tanta redactus est exiguitate, ut nihil ei, unde aleri
aut tegi possit, sicut humana deposcit necessitas, remaneret. Tandem conversus ad se, dicit ad coniugem: «Peccavi
coram Deo et sanctis eius, ut ab hoc hospitiolo, sicut sum admonitus, non recessi. Et scio, quod ob hoc nobis mala quae
patimur accesserunt. Nunc autem pareamus visioni, quam vidimus, et removeamus hoc hospitiolum a loco isto, ut
salvemur». Tunc amoto tugurio, oratorium ex ligneis formatum tabulis collocavit; in quo cotidie orationem fundens,
opem beati martyris flagitabat. Tandem cessantibus plagis, aptanti manus ad operam tanta fructuum consequentia fuit,
ut in modici temporis spatio amplius quam perdiderat repararet. Haec infra nostro territurio gesta sunt. Sed nec hoc

