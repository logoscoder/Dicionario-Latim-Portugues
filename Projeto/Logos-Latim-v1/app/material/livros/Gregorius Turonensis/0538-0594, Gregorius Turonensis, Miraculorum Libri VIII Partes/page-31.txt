vitiis, non agonizas concupescentiis saevis. Te inlicet oculus, dum contemplaris aliena, cum sanctum martyrem non
deflexit divitiarum oblatio opolenta! Tu cogitationibus iniquis fluctuaris et cedis, cum ille martyr non cessit flammis et
ungulis! Te unum desiderii pessimi iaculum sauciat, cum Christi martyrem exturbare a iustitiae tramite nec turbo
verborum praevaluit nec catasta! Haec martyr sustenuit, visibili ut tu usus corpore, et tu invisibiles non refrenas
corporis commotiones! Et licet iuxta apostolum caro concupiscat adversus spiritum et spiritus adversus carnem, et haec
invicem adversentur sibi, ut non quod volumus illa geramus; tamen vide, quid agit idem doctor: Video legem in
membris meis repugnantem legi mentis meae et captivum me ducentem in lege peccati. Ergo, si te senseris captivum
abduci in lege peccati, tuta frontem tuam signum crucis insigne, quo propellas iaculum huius insidiae, quia iuxta
Prudentium:
Crux pellit omne crimen,
Fugiunt crucem tenebrae.
Tali dicata signo
Mens fluctuare nescit.
Nam qualis sit huius vixilli sacratissimi fortitudo, quid contigerit nuper, evolvam.
106. De inportunitate muscae, signo episcopi aversa.
Pannichius Pictavensis termini presbiter, dum ad convivium cum amicis quos evocaverat resederet, poculum poscit.
Quo accepto, musca inportunior circumvolans inquinare poculum nitebatur. Quod cum saepius manu presbiter
abigisset, et illa paulum elevans rursus reverti niteretur, sensit esse insidiam inimici, susceptumque laeva poculum, de
dextera crucem facit; mox in quattuor divisum partibus, liquor qui inerat, elevata in excelso unda, terrae diffunditur;
patuit namque manifestissime fuisse haec insidiam inimici. Ergo et tu, si viriliter et non tepide signum vel fronti vel
pectori salutare superponas, tunc resistendo vitiis martyr habeberis, quia et ipsi martyres ea quae vicerunt non suis
viribus, sed Dei haec auxiliis per signaculum crucis gloriosissime peregerunt, in quibus, ut saepe diximus, ipse
Dominus et dimicat et triumphat. Unde oportet nobis eorum patrocinia expetere, ut eorum mereamur suffragiis
adiuvari, vel, quod nostris digni non sumus meritis obtenere, eorum possimus intercessionibus adipisci, ut adiutorio
sacratae Trinitatis usi, effici mereamur martyres, carnalibus desideriis abdicatis, ut ipse dicit, qui pro se fideliter
dimicantes lapidibus pretiosis coronat in caelo; alumnos cultoresque amicorum suorum protegere dignetur in saeculo ac
praestet, ut adsistant martyres invocati a suis, quos post victoriam paradisus beatitudinis retenet inmortales; ut in illo
examinationis tempore, cum illos gloria aeterna circumdat, nos aut excuset mediatrix venia aut levis poena pertranseat;
nec damnet reos pro criminis actione in perpetuo, quos pretiosi sanguinis commertio reparavit.
Liber II: de sancto Juliano martyre
1. De passione eius.
Magnum in nobis quodam modo igniculum ad iustitiae suae adipiscendam semitam pietas divina succendit, cum dicit:
Oculi Domini super iustos, et aures eius ad preces eorum; ostendens, quod qui iustitiam ex toto corde dilexerit, cum
deprecatus fuerit, audiatur a Domino. Utinam quisque nostrum, cum haec cantare coeperit, statim spraetis mundi
scandalis, neglectis concupiscentiis vanis, derelictisque semitis pravis, iustitiae viam expeditus et sine inpedimento
saecularium actionum conaretur inrepere. Per hanc enim viam Abel iustus suscipitur, Enoch beatus adsumitur, Noe
reservatur, Abraham elegitur, Isaac benedicitur, Iacob dilatatur, Ioseph custoditur, Moyses sanctificatur, David
praedestinatur, Salomon ditatur, tres pueri inter incendia rorolenta vaticinantur, Danihel inter innocuas bestias pascitur.
Per hanc viam apostoli diriguntur, martyres beati glorificantur. «Et qualiter?» inquis. Scilicet dum infirma curant,
mortua suscitant, praesentia contemnunt, futura desiderant, tortores dispiciunt, poenas non sentiunt, ad caelestia regna
contendunt. Quod procul dubio virtute propria non obtenerent, nisi per viam iustitiae rectissime incedentes a Domino
audirentur. Sic et inclitus martyr Iulianus, qui Viennensi ortus urbe Arvernus datus est martyr, ab hoc igne succensus,
haec concupivit ac mente tota desideravit. Quia cum esset apud beatissimum Ferreolum, iam tunc martyrii odore
flagrabat. Qui, relictis divitiis ac propinquis, tantum ob solius amorem martyrii Arvernus advenit. Sed nec hoc sine
divino mandato peregit, cum tunc persecutio in Viennensi urbe ferveret. Legerat enim, Dominum praedixisse: Si vos
persecuti fuerint in istam civitatem, fugite in aliam. Contulit ergo se hic in Arverno territurio non metu mortis, sed ut
relinquens propria facilius perveniret ad palmam; metuebat enim, ne ei parentes essent obvii, si inter eos hoc certamen
inisset; et perderet miles Christi coronam gloriae, si legitime non certasset. Igitur instante persecutione ad Brivatinsim
vicum, in quo fanatici erroris neniae colebantur, advenit. Et cum insequi adversarios nutu Dei sensisset, a vidua
quadam se occultari deprecatur. Quem illa tegens, ilico, martyre poscente, detexit; qui suis insecutoribus ita infit:
«Nolo», inquit, «diutius commorari in hoc saeculo, quia sitio tota animi aviditate iam Christum». At illi eductam
vibranti dextera frameam, deciso capite, in tribus, ut ita dicam, partibus gloriosus dividitur martyr. Nam caput Viennae
defertur, artus Brivate reconduntur; felix anima Christo conditore suscipitur. Senes quoque, qui sacrosanctum corpus
mancipaverant sepulturae, ita redintegrati sunt, ut in senectute summa positi tamquam iuvenes haberentur. Caput
quoque eius Ferreolus martyr accepit, conpletoque certamine, tam illius membra quam istius caput in unius tumuli
receptaculo collocantur. Quod ne cuiquam fortassis videatur incredibilis esse narratio, quae audivi gesta fideliter
prodam.
2. De revelatione capitis eius.

