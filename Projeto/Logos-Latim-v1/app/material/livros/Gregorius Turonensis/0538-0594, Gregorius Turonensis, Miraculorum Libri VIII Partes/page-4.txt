ad tam iniquum spectaculum, retractisque ignibus ab ore fornacis, inveniunt puerum quasi super plumas mollissimas
decumbentem. Quo extracto, admirantur omnes inlaesum; clamoribus locus ille repletur, et sic Deum omnis populus
benedicit. Conclamant etiam, ut auctorem huius sceleris in ipsas proicerent flammas. Proiectum autem ita totum ignis
absorbuit, ut vix de ossibus eius parvum quodammodo relinqueretur indicium. Interrogantes autem infantulum
christiani, quale ei inter ignes fuisset umbraculum, ait: «Mulier, quae in basilicam illam, ubi panem de mensa accepi, in
cathedra resedens, parvulum in sinu gestat infantem, haec me pallio suo, ne ignis voraret, operuit». Unde indubitatum
est, beatam ei Mariam apparuisse. Agnitam ergo infans fidem catholicam, credidit in nomine Patris et Filii et Spiritus
sancti, ac salutaribus aquis ablutos una cum genetrice sua denuo sunt renati. Multi Iudaeorum exemplo hoc in urbe illa
salvati sunt. Monasterium valde magnum in Hierusalem non modicam habens congregationem, in quo tam loco devotio
populi saepe plurima confert, verum etiam ab imperatoris iussu ibi non minima largiuntur. Accidit autem quodam
tempore, ut prae paenuria aegestatis valde eis victus necessaria defecerant. Congregatio enim garrula monachorum,
cum una atque alia die refectionis alimoniam non caperet, vociferant ad abbatem, dicentes: «Largire cibos, aut permitte
discedere unumquemque in loco, quo vitam propagare possit, alioquin nec te consulto abscedimus, ne pereamur a
fame». Haec his dicentibus, ait abba: «Oremus, fratres dilectissimi, et Dominus ministrabit nobis cibos. Nec enim
potest fieri, ut deficiat triticum in eius monasterium, quae frugem vitae ex utero pereunti intulit mundo». Quibus
vigilantibus nocte tota ac psallentibus, mane orto, ita reppereunt cuncta horraeorum habitacula repleta tritico, ut vix vel
deserrari ostium possit. Accepto autem cibo, gratias egerunt Deo. Post multos vero annos iterum deficiente cibo,
clamaverunt monachi ad abbatem, qui ait: «Vigilemus ac deprecemur Dominum, et forsitan transmittere dignabitur
alimenta». Denique prosternuntur ad pavimentum templi. Vigilantes itaque noctem in psalmis hymnisque, canticis
spiritalibus, cumque se post matutinos somnum dedissent, venit angelus Domini et posuit super altare multitudinem
innumeram auri. Erant enim ostia aedis obserata. Exsurgentibus autem mane abbatem cum monachis, ad caelebrandum
cursum, viderunt multitudinem auri super altare. Et ait abba custodi aedituo: «Quis praefectorum hic ingressus est, qui
haec detulit ?» Respondit: «Post egressum vestrum nullus hic hominum accessum habuit, sed ostii clave munita retenui
et mecum habui, donec surgeres ad commovendum signum». Tunc stupens abba cum monachis, munus caeleste
intellegit; gratiasque Deo agens, collegit, comparatisque victui necessariis, plebem creditam affluenter refecit Nec
mirum, si beata virgo sine labore suis protulit victum, quae sine coitu viri concipiens, virgo permansit et post partum.
10. De incendio per virtutem reliquiarum sanctae Mariae.
Huius beatae virginis reliquias cum sanctorum apostolorum vel beati Martini quadam vice super me in cruce aurea
positas exhibebam. Cumque per viam graderemur, conspicio haud procul a via hospiciolum cuiusdam pauperis
incendio concremari. Erat autem a foliis, quae ignibus maxima praestant fomenta, contectum. Currebat miser cum
liberis et uxore aquam deportans, sed flammae non mitigabantur. Tunc extractam a pectore crucem elevo contra ignem;
mox in aspectu sanctarum reliquiarum ita cunctus ignis obstipuit, acsi non fuisset accensus.
11. De Iohanne baptista et reliquias eius apud Vasatensem.
Iohannes vero baptista astu Herodis per Herodiaden, uxorem fratris, in carcere conligatur. Tunc temporis a Galliis
matrona quaedam Hierusolymis abierat pro devotione, tantum ut Domini et Salvatoris nostri praesentiam mereretur.
Audivit autem, quod beatus Iohannes decollaretur; cursu illuc rapido tendit, datisque muneribus, supplicat percussori,
ut eam sanguinem defluentem collegere permitteret non arceri. Illo autem percutiente, matrona concam argenteam
praeparat, truncatumque martyris caput, cruorem devota suscepit; quam diligenter in ampullam positum, patriae detulit
et apud Vasatensem urbem, aedificata in eius honore eclesia, in sancto altare collocavit.
12. De gemma Vasatensibus nata divinitus.
Quoniam Vasatinsis urbis meminimus, operae praetium puto miraculum, quod in ea Dominus largitus est, memorare.
Tempore, quo diuturna obsidione vallabatur a Chunis, omni nocte sacerdos, qui praeerat, circuibat psallendo et orabat
nec ab ullo auxilium nisi Domini misericordiam requirebat. Hortabatur omnes orare et non deficere, adserens, humiles
preces caelorum ianua penetrare. Hostis vero in circuitu depopulabat villas, domos tradebat incendio, agros vineasque,
pecora intromissa, vastabat; sed sacerdoti bono opere insistenti celeriter virtus divina adfuit. Una nocte visum est ipsi
barbarorum regi, quasi psallentes homines in vestimentis albis, accensis cereis, circunire muros urbis. Et indignans ait:
«Quae est haec perversitas et securitas vana, ut obsessi, quasi dispectis nobis, canticis nescio quibus ac laudibus
perstrepant ? Vere, quia digni sunt perditioni». Et statim misit ad urbem nuntios, interrogantes, quid sibi ista velint. At
illi negant, scire se quae dicuntur neque de his aliqua persensisse. Alia vero nocte vidit quasi globum magnum ignis
super urbem discendere, et ait: «Si contra nos hii obsessi contumaciter agunt nec nos metuunt, vel caelestis eos ira
consumit». Cumque non videret, ullum ab urbe incendium consurgere, misit iterum interrogare, quae essent quae
viderat. Similiter negaverunt, nihil se omnino vidisse. Tunc rex Gausericus ait: «Si haec isti nesciunt, manifestum est,
quod Deus eorum adiuvat eos», et statim discessit a loco illo. Sacerdos autem, convocatis civibus, vigilias celebrat et
missarum agit festa pro liberatione populi sui. Dum autem haec ageret, respiciens sursum, vidit super altare quasi de
camera templi cadere tres guttas aequales magnitudine, claritate, candorem cristalli vincentes. Cumque omnes cum
admiratione et stupore vehementi intenderent, easque nullus auderet attingere, Petrus quidam presbiter, qui, ut res ipsa
adserit, magni meriti erat, exhibitam argenteam patenam, guttas collegere nititur. Quae dum per altare vago cursu
rotantur, defluentes in ipsam patenam, statim in se coniunctae, quasi unam gemmam pulcherrimam effecerunt,
patuitque evidenti ratione, contra iniquam et Deo odibilem Arrianam heresim, quae eo tempore pullulabat, haec acta.
Agnitumque est, sanctam Trinitatem in una omnipotentiae aequalitate connexam, nullis garrulationibus posse disiungi.

