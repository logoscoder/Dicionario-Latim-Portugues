Est ibi et sancta Genovefa in basilica sanctorum sepulta apostolorum, qui in corpore posita tantum in virtute praevaluit,
ut mortuum suscitaret. Ad cuius tumulum saepius petitiones datae suffragium obtenent; sed et frigoriticorum febres eius
virtute saepissime restinguntur.
90. De sepulchro Lusoris beati.
In Dolense autem Biturigi terminum vico beatus Lusor, Leucadi quondam senatoris filius, requiescit, qui fertur in albis
migrasse a saeculo. In cripta vero positus super pavimentum, sepulchrum habens ex marmore Phario mirabiliter
exculptum. Factum est autem, ut quadam vice sanctus Germanus Parisiacae urbis episcopus ad hoc tumulum vigilias
celebraret, haud procul formulam habens, in qua genua, cum necessitas cogeret, deflectebat. Factum est autem in una
vigiliarum nocte, dum psalmos lectiones Daviticae decantarent, stationis labore lassi clerici quasi pro aliquo relevamine
se super sepulchrum sancti, defixis ulnarum conpagibus, sustentarent. Contremuit ilico beati tumulum confessoris, et
sibi iniuriam inrogari, praesenti vibratione fatetur. At Germanus pontifex pavore perterritus, amoveri desuper praecepit
somnolentos, dicens: «Absistite, o signes, procul a tumulo, ne sancto Dei molestia inferatur». Quibus amotis, tremorem
illum deinceps non senserunt. Sed nec illud placuit praeteriri, quod cuidam pauperi idem Lusor beatus per visum
apparuit praecepitque, cellulam emundari, in qua, ut ferunt, infantiae vagitus exegerat. Sed cum pauper ille bis
commonitus agere iussa differret, apparuit ei tertio, dicens: «Si feceris quae praecipio, unum triantem pro oboedientiae
famulatu recipies». Ille vero consurgens, cellulam scopis mundatam, ablutam aqua herbisque respersam, stabat
attonitus, pollicitam promissionem operiens, donec nutu Dei advertit triantem in pavimento lucere, quem collegens
laetus abscessit.
91. De Maximino Treverorum episcopo
Est et apud urbem Trevericae suburbano sanctus Maximinus magnus cum Domino populi illius advocatus, ad cuius
tumulum saepe cernuntur miracula gloriosa. Tempore enim Theodoberthi regis Arboastis quidam presbiter cum Franco
quodam intendebat, rege praesente. Ac dum haec agerentur, rex loca urbis sancta, quae sub urbis illius vicis habentur,
causa visitabat orationis. Cum autem videret rex prosecutionem presbiteri esse callidam, conversus ad eum: «Si vera
sunt», inquid, «quae prosequeris, hoc super tumulum Maximini antistitis sacramento confirma!» «Audeo», ait, «haec»,
presbiter, «quae praecipis adimplere». Et statim ponens manus super sanctum sepulchrum, dixit: «Huius sancti virtute
oppraemar, si aliquid falsi loquor de his quae prosecutio mea contra hunc Francum insistit». Fremente autem barbaro et
quasi contra sanctum Dei furibundo, egressi sunt de basilica. Cumque per viam pariter pergerent, subito dilapsus
presbiter solo pessumdedit et mortuus est. Laudavitque deinceps barbarus virtutem sancti, cui prius detraxerat. Sicque
archidiaconus urbis ipsius, cum a Nicetio episcopo pro adulterii crimine pulsaretur, sacramento se ad huius sancti
sepulchrum purificari expetiit. Ingressusque primum criptae limen, restetit quasi stupens; dehinc descendens per
gradus, ad alium ostium venit. Cumque ad tertium accedere velit, protinus febre correptus, gressum amplius figere non
audens, crimen quo inputabatur, in discrimine mortis positus, est confessus, deprecans populum, ut pro se vel sancti
antistitis vel episcopi sui suffragia flagitaret. Sed statim ut confessus fuit ab inpulsu febris erutus, sui antistitis est in
caritate receptus.
92. De Nicetio eiusdem urbis episcopo.
Nicetius autem, ut supra diximus, ipsius urbis episcopus, elymosinae, caritatis sanctitatisque totius refulsit merito, dum
in corpore commoratus est. Hic a saeculo migrans, ad basilicam sancti Maximini praecessoris sui sepultus est. Ad cuius
nunc tumulum vinctorum catenae franguntur, inergiam incursionis diabolicae patientes, extrusisque daemonibus,
liberantur, caecorum oculi plerumque, remotis tenebris, lumine infunduntur. Iam de periuriis quid dicam ? Si quis enim
ibi falsum iuramentum proferre ausus fuerit, ilico divina ultione corregitur; nec quisquam haec vel loqui audet, si,
conscientia torquente, reum se esse cognoverit, quod ibi sacramentum praesumat exsolvere.
93. De Medardo Sessionum episcopo.
Medardus vero gloriosus confessor iuxta urbem Sessionas quiescit. Ad cuius sepulchrum saepe conpedes miserorum
confractos aspeximus. Post scriptum de mirabilibus eius librum mulier manu debilis devote expetiit beati praesidia
sacerdotis. Denique cum reliquis vigilias fide integra caelebrat, confisa, ab eius virtute manus humore ligatas posse
dissolvi, qui infelicium catenas potentia virtutis exemeret. Factum est autem, dum missae caelebrarentur, resolutis
nervorum arentibus ligaturis, gratias confessori referens, ad sanctum altare accedens, gratiam benedictionis accepit
incolomis. Et quia, priusquam templum aedificaretur, erat super sepulchrum sancti cellula minutis contexta virgultis et,
dedicato templo, haec fuit amota, dignum est, ut de ipsius ligni tenuetate magnum aliquid proferamus. Nam saepius de
eo hastulae factae parumper acutae dolori dentium remedia contulerunt. Haec audiens Charimeris, qui nunc
referendarius Childeberthi regis habetur, dum de hoc dolore laboraret, basilicam sancti expetiit, ut sumpturus ex ligno a
virtute sancti medicinam mereretur accipere. Sed veniens, ostium repperit obseratum. Confisus ergo, quia virtus beati
ubique sit praesens, extracto cultro, hastulam excutit ab ostio. Statimque ut dentes attigit, noxius dolor abscessit.
Habetur apud nos et baculus eius, de quo plerumque infirmi medicamina sunt experti.
94. De Albino Andecavorum episcopo.
Albinus autem confessor, cuius nuper vitae liber a Fortunato est conscriptus presbitero, obtenet et ipse, inpertiente
merito, suum ostendi miracula ad sepulchrum. Aderat igitur dies solemnitatis, in quo paralyticus membris omnibus
debilis, evectus plaustro, ante vitriam absidae, qua sancta concluduntur membra, sedebat. Datusque sopori, vidit virum
ad se venientem et dicentem sibi: «Quousque dormitas et sanus fieri non desideras ?» Qui ait: «Utinam merear sanus
fieri!» Dixitque ei vir: «Cum signum ad cursum horae tertiae audieris insonare, surge continuo et ingredere basilicam

