recesserunt unusquisque ad locum unde progressus fuerat, ac protinus omnis phalanga hostilis inmenso pavore
exterrita, ita subito impetu a loco discessit, ut facta luce nullus ex his repperiri possit. Apparuit ante dicta virtus
Chilloni cuidam, qui tunc huic exercitu praeerat. Qui necdum erat ex aqua et Spiritu sancto renatus; qui statim
conpunctus corde, conversus ad Dominum, iterata nativitate progenitus, Christum esse filium Dei vivi, clara voce
testatus est.
60. De Nazario martyre.
In territurio quoque urbis ipsius, in vico quodam supra alveum Ligeris beati Nazari reliquiae contenentur. Igitur
quodam tempore homo devotus baltheum, ex auro purissimo cum omni apparatu studiosissime fabricatum, super altare
basilicae illius posuit, orans, ut in causis suis martyris virtus dignaretur adesse. Quo recedente, Britto quidam ex
satellitibus Warochi Brittanorum comitis et primus cum eo adfuit, ablatoque violenter apparatu balthei, ipsum quoque
baltheum repetit. Renitente presbitero ac dicente: «Dei res hae sunt et ad reficiendos pauperes sancto martyri sunt
conlatae, ne famem pessimam patiantur, qui huic templo fideli devotione deserviunt; unde tu potius hic aliqua inferre,
non auferre debebas». Non mollivit hominis avari animum abbatis illius praedicatio; sed potius succensus, minare ei
coepit ac dicere: «Nisi sine mora refuderis baltheum, manu mea interimeris». Tunc victus abba, speciem super altare,
quo sancta teguntur pignora, collocavit, dicens: «En ipsam quam petis reiculam; si metus de virtute martyris nullus est,
aufer. Erit enim, ut confidimus, de vestigio iudex, si ea auferre praesumpseris». At ille nihil metuens, abstulit, iubens
sibi equum ante ipsam basilicae porticum praeparari. Cui ait sacerdos: «Nullus umquam in hoc loco equum praesumpsit
ascendere. Da, quaeso, gloriam Deo et honora martyrem, ne mali aliquid patiaris». Ille vero mandata neglegens
sacerdotis, ascenso in atrio sancto equite. At ubi egredi venit, percussum ad portae limen superius caput, ad humum,
testo disrupto, corruit, manibusque suorum deportatus, ut tugurium cuiusdam pauperculi, quod erat proximum, est
ingressus, protinus spiritum exalavit. Quod Warochus audiens, et res quas hic abstulit restituit et de suo proprio multa
contulit, pavore perterritus.
61. De sanctis aureis apud Agripinam urbem.
Est apud Agripinensim urbem basilica, in qua dicuntur quinquaginta viri ex illa legione sacra Thebeorum pro Christi
nomine martyrium consummasse. Et quia admirabili opere ex musivo quodam modo deaurata resplendet, Sanctos
Aureos ipsam basilicam incolae vocitare voluerunt. Quodam autem tempore Eberigisili episcopi, qui tunc huius urbis
erat antestis, capitis medietas validis doloribus quatiebatur, – erat tunc temporis in villa oppido proxima. Quo dolore, ut
diximus, valde attenuatus, misit diaconem suum ac sanctorum basilicam. Et quia in ipsius templi medio puteus esse
dicitur, in quo sancti post martyrium pariter sunt coniecti, collectum exinde pulverem detulit sacerdoti. Verum ubi
exinde caput attigit, extemplo dolor omnis exemptus est.
62. De Malloso martyre.
Ab hoc enim sacerdote sancti martyris Mallosi corpus repertum est hoc modo. Cum fama ferret, hunc apud
Bertunensim oppidum martyrium consummasse, occultum erat hominibus illis, quo in loco quiesceret; erat tamen
oratorium inibi, in quo nomen eius invocabatur. Supradictus vero pontifex in honore eius basilicam aedificavit, ut
scilicet, cum aliquid revelationis de martyre acciperet, in ea beatos artus, Domino annuente, transferret. Denique in
latere basilicae, id est in pariete, qui a parte erat oratorii, in absida collegit, praestolans Domini misericordiam, quid
iuberet de martyre revelari. Post haec diaconus quidam Mettensis per visum ductus, ubi martyr quiesceret, est edoctus.
Post paucum autem tempus veniens ad episcopum, et quasi certa signa, quae per visum viderat, relegens, cum prius
ibidem non fuisset, ait episcopo: «Hic effode, et invenies corpus sancti», id est in medio absidae. At ille cum fodisset
quasi in septem pedes, attigit nares eius odor inmensi aromatis, et ait: «Credo in Christo, quod ostendit mihi martyrem
suum, quando haec me suavitas circumdedit»; et fodiens repperit sanctum corpus inlaesum, et emittens voce magna,
Gloria in excelsis Deo omnem clerum pariter psallere fecit. Dicto quoque hymno, corpus sanctum in basilica transtulit,
cum laude debita sepelivit. Ferunt ibidem et Victorem martyrem esse sepultum, sed non eum adhuc cognovimus
revelatum.
63. De Patroclo martyre.
Patroclus quoque martyr, qui apud urbem Tricasinorum sepultus habetur, saepius se amicum Dei virtutibus multis
ostendit. Erat enim super eum parvolum oratorium, in quo unus tantum clericus serviebat. Loci enim homines parvum
exhibebant martyri famulatum, pro eo quod historia passionis eius non haberetur in promtu. Mos namque erat hominum
rusticorum, ut sanctos Dei, quorum agones relegunt, attentius venerentur. Quidam igitur de longinquo itinere veniens,
libellum huius certaminis detulit, lectori, quem in ipso loco servire diximus, prodidit ad legendum. Ille vero post
decursa lectione valde gavisus, nocturno sub tempore, famulante lumine, velociter exemplavit. Hominibus quidem
digressis, hic episcopo suo exhibet quae reppererat, putans, se per haec gratiam adsequere sacerdotis. At ille non
credens, nisi confictum aestimans, caesum increpatumque clericum abscedere iubet, dicens: «Te haec iuxta votum tuum
dictasse, manifestum est; nam numquam ea cum ullo homine repperisti». Post multum vero tempus, ut virtus martyris
non esset occulta, abiit exercitus in Italiam; detulit passionis huius historiam, sicut a clerico tenebatur scripta. Tunc
confusus valde episcopus, cognovit, vera esse quae a clerico dicebantur. Populus autem ex hoc magis honorare coepit
martyrem, constructaque super eum basilica, festivitatem eius per singulos annos devote concelebrat.
64. De basilica sancti Antoliani martyris.
Antolianus autem martyr apud urbem Arvernam martyrium consummavit. In cuius honore Alchima, soror, Placidina,
coniux Apollinaris episcopi, templum aedificare cupientes, multa sanctorum corpora, dum fundamenta iacerent,

