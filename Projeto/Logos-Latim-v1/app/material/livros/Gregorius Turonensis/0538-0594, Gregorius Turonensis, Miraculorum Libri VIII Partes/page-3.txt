solum exinde nihil quemquam mereri, sed etiam inportunius accedentem verberibus arceri, respondit: «Quando»,
inquit, «Hierusolymis abii, Futen abbatem repperi, qui magnam cum Sophia augusta gratiam habuit; huic enim omnem
Orientem quasi praefectum commiserant. Huic me subdidi, et cum ab Oriente regrederer, ab hoc et sanctorum pignora
et hanc pallam, de qua eo tempore sancta crux involvebatur, accepi». Postquam mihi vir ille retulit et hanc mihi pallam
tradidit, praesumpsi, fateor, eam abluere et frigoriticis potum dare; sed mox, opitulante virtute divina, sanabantur.
Scindebam etiam exinde plerumque particulas et dabam religiosis pro benedictione. Uni vero abbati partem divisi, qui
post duos ad me annos rediens, cum sacramento adseruit, duodecim ab ea inerguminos, tres caecos duosque paralyticos
fuisse sanatos. Muto cuidam ipsam pallam in os posuit, sed cum dentes linguamque eius attigit, statim vocem
eloquiumque restituit. Quod nos fideliter credere, ipsa Domini promissio inlicet, dicens: Omnia, quaecumque petieritis
in nomine meo, credite, quia accipietis, et venient vobis.
6. De lancea et reliquo apparatu dominicae passionis, vel de sepulchro.
De lancea vero, harundo, spungia, corona spinea, columna, ad quam verberatus est Dominus et redemptor
Hierusolymis. Ad hanc vero columnam multi fide pleni accedentes, corrigias textiles faciunt eamque circumdant; quas
rursum pro benedictione recipiunt, diversis infirmitatibus profuturas. Ferunt etiam, ipsas coronae sentes quasi virides
apparere; quae tamen si videatur aruisse foliis, cotidie tamen revirescere virtute divina. Prodit et ex monumento, quo
dominicum iacuit corpus, mira virtus, quod saepius terra naturali candore radiante repletur, et exinde iterum ablata aqua
conspergitur, de qua turtolae parvulae formantur ac per diversis mundi partibus transmittuntur; de quibus plerumque
infirmi sanitates hauriunt. Illud est trepudiabile, quod saepissime accessus serpentium vitant. Sed quod ego temerarius
de his loqui audeo, cum fides reteneat, omne quod sacrosanctum corpus attigit esse sacratum ?
7. De tunica dominici corporis.
De tunica vero beati corporis non consuta, desuper contexta per totum, quod iuxta Davitici vaticinium sub sorte
iacuerit, fides euangelica pandit. Ait enim: Partiti sunt vestimenta mea sibi et in vestem meam miserunt sortes. De hac
vero inmaculati Agni tunica quae a quibus audivi silere nequeo. Ferunt autem in civitatem Galateae, in basilica quae Ad
sanctos archangelos vocitatur retenere. Est enim haec civitas ab urbe Constantinopolitana quasi milibus 150, in qua
basilica est cripta abditissima; ibique in arca lignea hoc vestimentum habetur inclausum. Quae arca a devotis atque
fidelibus cum summa diligentia adoratur, non inmerito digna, quae hoc vestimentum retinet, dominicum corpus vel
contingere meruit vel velare.
8. De mirabilibus basilicae sanctae Mariae.
Maria vero gloriosa genetrix Christi ut ante partum ita virgo creditur et post partum, quae, ut supra diximus, angelicis
choris canentibus, in paradiso, Domino praecedente, translata est. Cuius basilica ab imperatore Constantino admirabili
opere fabricata renidet, ad quam adductae colummae, cum prae magnitudine levare non possint, eo quod esset circuitus
earum sedecinum pedum, ac diebus singulis casso labore fatigarentur, apparuit artifici sancta virgo per visum, dicens:
«Noli maestus esse; ego enim tibi ostendam, qualiter hae quaeant elevari columnae». Et ostendit ei, quae aptarentur
machinae, qualiter suspenderentur trocleae atque funes, extenderentur officia, illud addens: «Coniunge tecum tres
pueros de scolis, quorum hoc adiutorium possis explere». Quo cum ille evigilans quae praecepta fuerant coaptasset,
vocatis tribus pueris ab scolis, erexit summa velocitate columnas. Praestitum est populis expectare miraculum
admirandum, ut, quod multitudo virorum fortium levare nequiverant, tres pueruli absque virtute perfecti operis
sublevarent. Huius festivitas sacra mediante mense undecimo caelebratur. Nam in oratorio Marciacensis domus Arverni
territurii eius reliquiae contenentur. Adveniente vero hac festivitate, ego ad caelebrandas vigilias eum accessi. Cumque
per obscuram noctem properarem oratorium, suspicio a longe per fenestras ita inmensam claritatem effulgere, ut
putaretur ibi multitudo lignorum ac cereorum esse accensa. Credens igitur, quod aliqui devotorum iam nos ad
celebrandas vigilias praecessissent, accedo ad ostium, pulso nec quemquam invenio, repertumque ostium clave
munitum, cuncta silentio data deprehendo. Quid plura ? Transmittimus ad custodem, cui tunc erat observandi cura, ut
scilicet ostium, clave exhibita, reseraret. Dum autem ille venit, nos accendimus a foris cereum. Interea aperitur sponte
et ostium; ingressisque nobis, credo a caligine peccatorum meorum, claritas, quam admirabamur a foris, apparente
cereo nostro, discessit; nihil tamen praeter virtutem gloriosae virginis aliud penitus videre potuimus, unde claritas illa
fuisset exorta.
9. De puero in igne iactato.
Quid igitur in Oriente actum fuerit, ad conroborandam fidem catholicam non silebo. Iudaei cuiusdam vitrarii filius, cum
apud christianos pueros ad studia litterarum exerceretur, quadam die, dum missarum festa in basilica beatae Mariae
celebrarentur, ad participationem gloriosi corporis et sanguinis dominici cum aliis infantibus infans Iudaeus accessit.
Quod sanctum adsumptum, gaudens ad domum patris revertitur; illoque operante, inter amplexos et oscula quae
acceperat cum gaudio refert. At ille Christo domino ac suis legibus inimicus ait: «Si cum his infantibus communicasti,
oblitus paterna pietate, ad ulciscendam Moysaicae legis iniuriam parricida in te durus exsistam». Et adprehensum
puerum in os fornacis ardentis proiecit, adiectaque ligna, quo vehementius exureretur, insistit. Sed non defuit illa
misericordia, quae tres quondam Hebraeos pueros Chaldaico in camino proiectos nube rorolenta resperserat. Ipsa enim
et hunc inter medios ignes, prunarum moles iacentem prorsus consumi non patitur. Licet cum audisset mater, quod
scilicet filium communem pater deliberasset exurere, cucurrit ad liberandum eum. Sed cum vidisset incendia ab ore
fornacis patulo, huc sive illuc, flamma dominante, respergi, ornatum capitis ad terram proiecit, diffusaque caesarie, se
miseram clamitans, civitatem vocibus impletur. Quod cum christiani, quid actum fuerat, didicissent, concurrunt omnes

