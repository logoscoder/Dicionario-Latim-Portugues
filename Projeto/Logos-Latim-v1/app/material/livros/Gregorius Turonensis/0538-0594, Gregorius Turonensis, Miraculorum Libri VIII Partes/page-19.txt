removerunt; nescientes, cuius meriti essent quorum sepulchra reppererant. Qua cum viritim sepelire propter aliorum
sepulchrorum multitudinem, qui locum illum ab antiquo repleverant, non haberent, congregatam ossuum massam in
unam proicientes fossam, humo operuerunt; ideoque, quod Deo vel sancto martyri acceptabile non fuisset, per visum
cuidam apparuit. Viditque homo ille conquirentem beatum Antolianum cum reliquis sanctis atque dicentem: «Vae mihi,
quia propter me multi fratrum meorum iniuriati sunt; verum tamen dico, quia qui haec coeperunt ad effectum perducere
non possunt». Quod ita gestum est. Erectis tamen parietibus super altare aedis illius, turrem, ac columnis Pharis
Heraclisque, transvolutis arcubus, erexerunt, miram camerae fucorum diversitatibus imaginatam adhibentes picturam.
Nam ita fuit hoc opus eligans et subtile, ut per longa tempora rimarum frequentatione divisum pene in ruinam pendere
videretur. Quod periculum Avitus pontifex cernens, anticipans futuram colomnarum stragem, iussit tegnos asseresque
vel tegulas amoveri; quae submota nec adiutoria colomnis adposita, nutu Dei, discedentibus de machina structoribus, ut
cibum caperent, recedentibusque et reliquis a basilica, dato colomnae inmenso pondere cum magno sonitu super altare
et circa altare diruerunt, conpletaque est aedis nebula de effracti calcis pulvere. At sacerdos exsanguis, duorum
damnorum detrimenta suspirans, ne et marmora confregissent, et aliquis deperisset e populo, scire non poterat, quid
damni accessisset. Nullus enim propter nebulam pulveris illuc poterat accedere. Post duarum vero horarum spatium,
recedente nebula, ingressi sunt vel defunctorum collegere corpora vel colomnarum fragmenta rimari. Nullum hominem
perisse cognoscunt; altare quoque mirantur inlaesum, in quo de tanta altitudine inpactae colomnae nihil laesionis
intulerunt. Quid plura ? Invenerunt omnia integra, cuncta contemplantur esse salvata; glorificant martyrem, conspiciunt
Dei virtutem, qui sic altare colomnasque servavit inlaesas. In huius urbis territurio et Iulianus martyr agonis palmam
legitime decertando promeruit. De cuius virtutibus quae ad nos usque venerunt in libro, quem de eius miraculis
propriae scribere praesumpsimus, declaravimus.
65. De oratorio Iciacense in Arverno, ubi sanctus Saturninus requiescit.
In ipso quoque territurio tempore, quo Chramnus Arvernum abiit, cum diversa scelera ab eius gererentur ministris,
quinque viri sacrosanctum oratorium domus Iciacensis furtim appetunt – habentur autem in eum sancti Saturnini
reliquiae –, inruptumque, ablatis palleolis vel reliqua ministerii ornamenta, nocte tegente discedunt. Sed presbiter
recognoscens furtum ac inter vicinos scrutans, nullum potuit ex his quae ablata fuerant indicium repperire. Protinus
vero latrones, qui haec admiserant, in Aurilianensi se territurio transtulerunt; divisisque rebus, accepit unusquisque
partem suam. Sed mox, insequente ultione divina, quattuor in seditionibus interfecti sunt. Quintus vero totam sibi furti
huius hereditatem superstis remanens vindicavit. Sed ubi haec in domo sua contulit, statimque obtectis sanguine oculis,
excaecatus est. Tunc conpunctus tam doloribus quam inspiratione divina, vovit, dicens: «Si respexerit Deus miseriam
meam et mihi visum reddiderit, referam loco illi sancto quae abstuli». Et haec cum lacrimis orans, visum recepit.
Accedens vero ad oppidum Aurilianensem, providente Deo, diaconem Arvernum invenit. Cui traditis rebus, suppliciter
exoravit, ut easdem oratorio restitueret; quod diaconus devotus implevit.
66. De sancto Genesio Arverno.
Nuperrimo autem tempore in huius urbis Arvernae territurio, quod adiacit Tigernensi castello, Genesius eiusdem loci
sanctus se hoc modo revelavit. Pauper quidam boves, quos ad exercendam culturam habebat, casu ab oculis dilapsos
perdidit, eosdemque sollicita indage quaesitos repperire non potuit. Consequenti vero nocte apparuit ei vir quidam per
visum, dicens: «Vade per viam, quae ad silvam ducit, et invenies boves, quos sollicite requiris, iuxta lapidem marmoris
herbarum copiam decerpentes; iunctisque ad plaustrum, marmorem exhibe et super sepulturam, quae viae est
propinqua, conpone. Ego enim sum, qui tibi haec loquor, Genesius, cuius est tumulus ille, qui in albis positus per
martyrium ab hoc mundo migravi». Consurgens autem homo ille diluculo, repperit boves iuxta lapidem, fecitque sicut
ei praeceptum fuerat per visum. Sed nec in hoc defuit miraculum, cum inmensum lapidem, quem a multa boum paria
movere vix poterant, a duobus tantum delatus est bubus. Ex hoc enim multi infirmi ibidem venientes, votorum promissa
solventes, sanitatem recipiunt. Audiens haec Avitus episcopus urbis illius, basilicam super tumulum sancti magnam
aedificavit, dedicatamque, festivitatem in ea excoli praecepit, in qua nunc multa frequentia populorum cum votis, ut
diximus, veniens, cum sanitate regreditur. Hanc etiam basilicam sancti Genesi Arelatensis reliquiis inlustravit.
67. De Genesio Arelatense martyre.
Hic vero martyr Genesius decesionem cervicis agonem pro Christi nomine apud eandem, Arelatensim scilicet, urbem,
pollentem fervorem fidei, consummavit. Est autem ibi arbor, ubi dicitur decollatus fuisse, genere morus, ex qua
infirmis multa plerumque beneficia, inpertiente martyre, sunt concessa. Sed decursis temporibus, cum rami cortixque
eius pro salvatione a multis detraherentur, arefacta est. Verum tamen adhuc fideliter petentibus vivit, similia praebens
medicamina quod superest de colomna.
68. De ponte Rodani.
Sed et pons quondam super Rhodanum fluvium, ubi beatus martyr natasse fertur, in die solemnitatis eius, disruptis
catenis, quia super naves locatus erat, nutare coepit, ac prae nimio pondere populorum ipsae naves dehiscentes, in alveo
fluminis populum submergebant. Tunc omnes simul in discrimine positi, una voce clamaverunt, dicentes: «Genesi
beatissime, eripe nos propriae sanctitatis virtute, ne pereat plebs, quae fideliter advenit tua devote solemnia celebrare».
Mox, flante vento, vulgus omne ad litus reductum, miratur, se virtute martyris esse salvatum. Nam et cancelli beati
sepulchri saepius a Langobardis vel reliquis hostibus confracti sunt. Sed arrepti a daemone homines aut conprehensi
rabiae, debachantes aut propriis se dentibus lacerantes, nihil de his quae violenter coeperant abstulerunt. Ferunt etiam in
hac urbe fuisse mulierem, cui a viro crimen inpactum nec omnino probatum, a iudice, ut aquis inmergeretur, diiudicata

