conpresso accentu, adipiscitur medicinam. Nam inter reliqua qua ibidem gesta vel vidimus vel audivimus mulierem
quandam a quartano tipo correptam sanatam aspeximus. Quae diuturno tempore ab hoc detenta contagio, neque cibum
neque somno capere poterat, sed ita omni corpore deciderat, ut vix in ea vel illud vitale spiraculum remaneret. Ad huius
sepulchrum in gemitibus et oratione pernoctans, usque lucis adventum perduravit inmobilis. Mane vero sopori se
collocans, cum expergefacta fuisset, nihil mali sentiens, sanata discessit. Huius sancti vitam nos scripsimus.
16. De sancta Papola.
Fuit et Papula valde religiosa, quae cum saepius parentibus flagitaret se in monasterio locari puellarum, eo quod in
domo parentum, curis saeculi inpedientibus, Deo servire non possit; et illi prae amore nolent eam a se separari, totondit
comam capitis sui, indutaque veste virili, Turonicam diocesim adiens, in congregatione se contulit monachorum; ibique
in ieiuniis orationibusque degens, virtutibus deinceps multis emicuit. Erat enim tamquam vir inter viros, nec ulli erat
cognitus sexus eius. Parentes autem requerentes eam, numquam repperire potuerunt. Interim abbatem monasterii ad
quod venerat defuncto, monachi propter virtutes assiduas hanc elegunt, ignorantes sexum. Quod illa totis viribus
rennuit. Triginta autem annos in monasterio fuit, a nullo agnita quid esset. Ante tertium autem diem, quam ab hoc
mundo migraret, id monachis patefecit; et sic defuncta, ab aliis mulieribus abluta, sepulta est, multis se deinceps
virtutibus manifestans esse ancillam Dei. Nam et frigoritici et aliis morbis obpraessi saepe ad eius tumulum sanitati
redduntur.
17. De operturio cuiusdam sepulchri.
In alio loco pago Turonico erat inter vepres et rubos sepulchrum positum, in quo ferebatur episcopum quendam fuisse
sepultum; nomen ignari erant [incolae, et licet pauci, tamen officium inpendebant]. Contigit vero, ut cuiusdam pauperis
filius moriretur. Quo sepulto, cum operturium sarcofagi non inveniret, ad hunc locum accessit, ablatumque de hoc
sepulchro cooperculum, qui tam inmanis erat, ut trium duceretur paria boum, texit corpusculum fili furto alterius de
sepulchri. Quod cum fecisset, surdus, mutus, caecus ac debilis est effectus; mansitque in hoc supplicio integrum fere
annum. Dehinc apparuit ei quidam sacerdos per visum, dicens: «Quid», inquid, «tibi tuisque vim intuli, o vir, quia
detexisti me, auferendo operturium tumuli mei ? Vade nunc, si vis sanus fieri, iube eum velociter revocari. Quod si
nolueris, protinus morieris. Ego enim sum Benignus episcopus, qui in hac urbe peregrinus adveni». At ille suis innuens,
accessit ad monumentum filii sui, elevatumque lapidem plaustro inposuit, reportatumque ut sarcofago reddidit, ilico
sanus effectus est. Nam ad redeundo ita lapis levis erat, ut, quem tria paria boum evexerant, boves deinceps duo
revocarent.
18. De duarum virginum tumulis.
Infra ipsum autem terminum Toronicum erat mons parvulus, sentibus, rubis vitibusque repletus agrestibus et tanta
densitate labrucae contextus, ut vix aliquis intro possit inrumpere. Ferebat enim fama, duas Deo sacratas virgines in
loco illo quiescere. Hilicet cum in vigiliis dierum festorum lumen ibi accensum divinitus a fidelibus saepius cerneretur,
unus audatior et animi fretus auctoritate ad locum accedere subobscura nocte non metuit, atque cereum mirae candoris
inmenso lumine fulgorantem aspiciens admiratusque diu, discessit aliisque quae viderat nuntiavit. Tunc uni de incolis
loci se virgines per visum ostendunt; exponunt, se ibidem esse sepultas ac sine tecto imbrium iniuriam diutius ferre non
posse. Hic vero, si sibi vellet esse consultum, incisis vepribus, tegumen tumulis adhiberet. Expergefactus vero,
inruentibus aliis cogitationibus, tradidit oblivioni quae viderat. Alia vero nocte apparuerunt ei iterum, vultu minaci
terribiliter conminantes, nisi locum tegeret, anno praesenti ab hoc saeculo migraret. Territus igitur vir ille visu, accepta
secure, stirpe succisa, tumulos detexit, invenitque validas de cereis guttas in modo libani odore nectareo efflagrare.
Tunc deputatis bubus et plaustro, lapides congregat et, data aestate, oratorium superaedificat; explecitumque opus,
beatum Eufronium, qui tunc Turonicam regebat eclesiam, ad benedicendum invitat. Sed ille iam defessus senio, excusat
abire, dicens: «Vides», inquid, «fili, quod senuerim, et hiemps solito asperior ingravat. Discendunt pluviae, ac venti
cuncta turbine perflant, inflantur flumina, et ipsae quoque viae a frequentatione imbrium effusae, pene in lutum sunt
dissolutae; et nunc non convenit aetati meae ista modo properare itenera». Haec audiens vir ille, discessit a conspectu
sacerdotis, abiens valde maerens. Verum ubi sacerdos membra quieti laxavit, vidit duas virgines adstare sibi, quarum
senior tristi vultu sic infit: «Quid tibi ingratae extetimus, beatissime pontifex ? Quid moleste intulimus regioni tibi a
Deo commissae ? Cur nos dispicis ? Cur ad consecrandum locum, quem nobis vir fidelis aedificavit, venire
dissimulas ? Veni nunc, obsecramus per nomen omnipotentis Dei, cuius nos sumus ancillae». Haec effata, genas
lacrimis rigabat obortis. Expergefactus vero senex, vocat eclesiasticae domus rectorem, dicens: «Peccavi non eundo
cum homine. Ecce enim vidi duas virgines me ob id increpantes, et vereor Dei offensam incurrere, si illuc distulero
ambulare». Acceleransque iter, viam ingreditur. Igitur eunte illo, quievit pluvia, austrorumque violentia saeva
succubuit. Ipse quoque feliciter conficiens iter, benedicto loco, cum pace regressus est. Nam referebat plerumque
vultum incessumque virginum; et unam quidem dicebat prolixiorem, alteram minorem statu, non merito, utramque
tamen nive candidiorem. Quarum unam Mauram, Brittam alteram vocitabat, dicens, se ab earum ore haec nomina
cognovisse.
19. Quid sanctus Eufronius de Chariberto rege praedixit.
Ipse quoque pontifex cum a multis crebrius urgueretur, ut ad occursum Chariberthi regis deberet accedere et innectens
moras ire differret, tandem commotus a suis, ait: «Ite, praeparate iter, ut eamus ad occursum regis, quem visuri non
sumus». Igitur inposita plaustris necessaria et caballis ad iter praeparatis, iamque in hoc stante ratione, ut deberet viam
incedere, ait: «Revertantur plaustra, laxentur equi, non modo hoc iter incedimus». Dicentibus autem suis, quae esset

