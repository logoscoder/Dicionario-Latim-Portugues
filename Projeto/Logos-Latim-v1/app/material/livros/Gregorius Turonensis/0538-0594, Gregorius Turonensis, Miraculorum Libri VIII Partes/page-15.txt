silebo ad conpraemendam malorum superbiam, quod Plato quidam Chlotharii regis tempore ad Pauliacensim
monasterium accedens, in cuius oratorium huius sancti reliquiae contenentur, pro eo quod munus aliquod ab abbate non
accepisset, dixisse fertur: «Ego faciam de hac eclesia domum regis, in cuius unum angulum equi eius alantur». Et cum
furore discedens, dum ad principem abire disponit, conprehensus a febre, die tertia spiritum exalavit. Discendens
velociter ad infernum, domum Dei reliquid ad cultum eius, cuius prius fuerat nomine consecrata.
48. De XXXXVIII martyribus apud Lugdunum passos.
Quadraginta octo vero martyrum nomina, qui Lugduno passi dicuntur, haec sunt: Vettius Epagatus, Zaccharias,
Macharius, Alcipiadis, Silvius, Primus, Alpius, Vitalis, Comminius, October, Philominus, Geminus, Iulia, Albina,
Grata, Aemelia, Postumiana, Pompeia, Rodonae, Biblis, Quarta, Materna, Elpenipsa, Stamas. Hii autem bestiis traditi
sunt: Sanctus et Maturus, Alexander, Ponticus, Blandina. Hii sunt qui in carcerem spiritum reddiderunt: Arescius,
Photinus, Cornelius, Zotimus, Titus, Zoticus, Iulius, Aemelia, Gamnitae, Pompeia, Alumna, Mamilia, Iusta, Trifimae,
Antonia et beatus Photinus episcopus. Quorum sancta corpora iudex iniquus igni tradi praecepit exustaque in Rodanum
pulvera iussit spargi. Sed postquam haec gesta sunt, cum christiani maerorem maximum haberent, quasi deperissent
beatae reliquiae, nocte apparuerunt viris fidelibus in eo loco quo igni traditi sunt stantes integri ac inlaesi. Et conversi
ad viros, dixerunt eis: «Reliquiae nostrae ab hoc collegantur loco, quia nullus periit a nobis. Ex hoc enim translati
sumus ad requiem, quam nobis promisit rex caelorum Christus, pro cuius nomine passi sumus». Haec renuntiantes viri
illi reliquis christianis, gratias egerunt Deo et confortati sunt in fide, collegentesque sacros cineres, aedificaverunt
basilicam mirae magnitudinis in eorum honore. Et sepelierunt beata pignora sub sancto altare, ubi se semper virtutibus
manifestis cum Deo habitare declaraverunt. Locus autem ille in quo passi sunt Athanaco vocatur, ideoque et ipsi
martyres a quibusdam vocantur Athanacenses.
49. De sepulchris sanctorum Herenei, Epipodii, Alexandri.
Igitur martyrio consummatus gloriosus Photinus episcopus, qui Lugdunensi praefuit urbi sacerdos, per certaminis
nobilis meritum invectus est caelo. Cui et merito et sanctitate condignus Hereneus successit episcopus, per martyrium
et ipse finitus. Hic in cripta basilicae beati Iohannis sub altari est sepultus. Et ab uno quidem latere Epypodius, ab alio
Alexander martyr est tumulatus. De quorum monumentis si pulvis cum fide collegatur, extemplo medetur infirmis.
Magna enim claritas in cripta illa contenetur, quae, ut credo, meritum martyrum signat.
50. De sancto Benigno martyre.
Benignus autem ac dominici nominis testis apud Divionensim castrum martyrio consummatus est. Et quia in magnum
sarcophagum post martyrium conditus fuit, putabant nostri temporis homines, et praesertim beatus Gregorius
episcopus, ibi aliquem positum fuisse gentilem. Nam rustici vota inibi dissolvebant et quae petebant velociter
inpetrabant. Ad hoc ergo beati sepulchrum quidam, dum exinde multa beneficia perciperet, cereum detulit; quo
accenso, domi rediit. Puerulus enim parvulus haec observans, illo abeunte discendit ad tumulum, ut ardentem cereum
extingueret et auferret. Quo discendente, ecce serpens mirae magnitudinis de alia parte veniens, cereum circumcingit.
Puer autem timens, sursum rediit et bis aut tertio cereum auferre temptans, obsistente angue non potuit. Talia et his
similia beato pontifici nuntiata nullo modo credebat, sed magis, ne ibidem adorarent, fortiter testabatur. Tandem
aliquando Dei martyr beato se confessori revelat et dicit: «Quid», inquid, «agis ? Non solum quod tu dispicis, verum
etiam honorantes me spernis. Ne facias, quaeso, sed tegmen super me velocius praepara». De qua ille visione
concussus, beatum sepulchrum adit ibique diutissime pro ignorantia cum fletu veniam deprecatur. Et quia cripta illa,
quae ab antiquis inibi transvoluta fuerat, diruta erat, rursum eam beatus pontifex reaedificavit, eleganti transvolvens
opere. Sed sanctum sepulchrum, nescio qua causa faciente, foris evenit. Quod ille intus transferre cupiens, convocatis
ad hoc obsequium abbates atque alios religiosos viros; in quo conventu grande miraculum beatus martyr et populis et
suo praestetit confessori. Erat quippe validum, ut supra diximus, illud sarcophagum, ut talem in isto tempore nec tria
paria bovum trahere possint. Cumque diutissime morarentur nec invenirent, qualiter eum intus inferrent, sanctus
Gregorius, inluminatis cereis, cum grandi psallentio adprehensum a capite martyris sarcophagum, et duo presbiteri ad
pedes moventes eum, in cripta habilissime detulerunt, et ubi ipsis fuit placitum, conposuerunt; quod non minimum
populis spectaculum fuit. Post paucos autem annos ab euntibus in Italiam passionis eius historiam adlatam beatus
confessor accepit. Sed et deinceps sanctus martyr multis se virtutibus manifestavit in populis. Nec moratus, super
criptam illam basilicam magnam iussit aedificari. In proximo autem est et alia basilica, in qua Paschasia quaedam
religiosa veneratur. Nam visum est eo tempore structoribus, quendam anum egressam fuisse ab ipsa basilica, nigra
veste, cigneo capite vultuque decora, quae sic affata est structoribus: «Heia, dilectissimi, perficite opus bonum;
eleventur machinae, quibus erigitur haec structura, et merito acceleratur, quae talem habet exsecutorem. Nam si
permitteretur, ut vestrorum oculorum acies contemplaret, nempe videbatis vobis operantibus sanctum praeire
Benignum». Haec effata, basilicam, de qua egressa fuerat, ingrediens, nulli ultra conparuit. Autumabant enim eius
temporis homines, beatam ibi apparuisse Paschasiam. Super lapidem vero illum, in quo cum plumbo remisso pedes eius
confixi fuerunt, factis loculis vinum aut siceram multi infundunt; unde, si aut oculi lippitudine gravati aut quaelibet
vulnera fuerint peruncta, protinus, fugata infirmitate, sanantur. Quod ego evidenter expertus sum. Nam cum mihi nimia
lippitudine oculi gravarentur, ex hoc sacrato unguine tactus, dolorem protinus carui. Cum autem ad Arvernam regionem
lues illa inguinaria adveniret, quae sancti Galli episcopi oratione depulsa est, et in subita contemplatione parietes
domorum atque eclesiarum signarentur atque caraxarentur, matri meae apparuit in visu noctis quasi vinum, quod in
apothecis nostris habebatur, sanguis esset effectus. Cui lamentanti ac dicenti: «Vae mihi, quia signata est plagae domus

