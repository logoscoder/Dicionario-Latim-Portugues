me iugiter nudum aspicitis. Vade quantotius, operi me vestimento!» Et presbiter non intellegens visionem, data die
nequaquam ex ea re memoratus est. Rursumque apparuit ei; sed et illud parvi pendit. Post tertium autem diem secundae
visionis, gravibus excruciatum verberibus, ait: «Nonne dixeram tibi, ut operires me vestimento, ne cernerer nudus; et
nihil ex hoc a te actum est ? Vade», inquid, «et tege lenteo picturam illam, in qua crucifixus appareo, ne tibi velox
superveniat interitus». At ille commotus et valde metuens, narravit ea episcopo, qui protenus iussit desuper velum
expandi. Et sic obtecta nunc pictura suspicitur. Nam etsi parumper detegatur ad contemplandum, mox dimisso velo
contegitur, ne detecta cernatur.
23. De fontibus Hispaniae.
Est et illud inlustre miraculum de fontibus Hispaniae, quos Lusitania provintia profert. Piscina namque est apud Osen
campum antiquitus sculpta et ex marmore vario in modum crucis miro conposita opere. Sed et aedes magnae claritatis
ac celsitudinis desuper a christianis constructa est. Igitur cum dies sacer post curriculum anni decedentis advenerit, quo
Dominus, confuso proditori, misticam discipulis praebuit cenam, conveniunt in loco illo cum pontifice cives, iam
odorem sacri praesentientes aromatis. Tunc data oratione sacerdos, ostia templi iubent simul muniri signaculis,
adventum virtutis dominicae praestolantes. Die autem tertia, quod est sabbati, convenientibus ad baptizandum populis,
adveniens episcopus cum civibus suis, inspectis signaculis, ostia reserat clausa. Ac mirum dictu, piscinam, quam
reliquerant vacuam, repperiunt plenam, sed ita cumulo altiore refertam, ut solet super ora modiorum triticum adgregari;
videasque huc illucque latices fluctuare nec parte in diversa defluere. Tunc cum exorcismo sanctificatum, conspersum
desuper chrysma, omnis populus pro devotione haurit et vas plenum domi pro salvatione reportat, agros vineasque
aspersione saluberrima tutaturus. Et cum exinde multitudo amphorarum sine collecto numero hauriatur, numquam
tamen vel cumulum minuit; licet, ubi infans primus intinctus fuerit, mox aqua reducitur, et baptizatis omnibus, limphis
in se reversis, ut initio produnt nescio, ita et fine clauduntur ignaro.
24. De his qui non dederunt honorem loci illius.
Quidam vero ex hereticis Deum non metuens neque venerationem praestans huic loco sancto neque credens corde
miraculum, quod in eo Dominus ad corroborandam suorum fidem praestare dignatur, non silebo. Venit cum turba
equorum, solutaque inpedimenta, iussit in basilicam poni equitibusque in ea praesepia praeparari, inridens miser quae
de hoc loco narrabantur ab incolis. Igitur media nocte praetereunte, a febre corripitur ac pene exanimes et tardius quam
debuerat paenitens exclamat, equites ab aede expelli. Erat enim ei, sub rege licet, magna tamen in illa regione potestas.
Expulsis quoque a basilica sancta equitibus, ad se conversus, coepit dentibus proprium lacerare corpusculum, nec
prorsus retenere a suis ob nimiam poterat debachationem. Tandemque oppressus, inter suorum manus spiritum exalavit.
Denique Theodegisilus huius rex regionis, cum vidisset hoc miraculum, quod in his sacratis Deo fontibus gerebatur,
cogitavit intra se, dicens, quia: «Ingenium est Romanorum» – Romanos enim vocitant nostrae homines relegionis –, «ut
ita accedat, et non est Dei virtus». Veniens vero ad annum sequentem, ostium sigillis suis cum episcopi sigillo munivit,
posuitque custodes in circuitu templi, si forte aliquem deprehendere possit fraudis alicuius conscium, per cuius
ingenium in fontibus aqua succederet. Similiter et in alium fecit annum. Tertio vero convocata virorum multitudine,
fossas in circuitu basilicae fieri iussit, ne forte togis occultis limphae deducerentur in fonte. Fueruntque fossae in
profundo vicinum quinum pedum, in latitudine vero quindecinum. Sed nihil abditum potuit repperiri. Tamen vitae
finem faciens, et credo pro huius inquisitionis temeritate, anni sequentis diem, quo hoc mysterium celebrabatur, videre
non meruit, eo quod arcanum virtutis divinae investigare praesumpsit. Habentur autem in ea reliquiae sancti Stephani
levitae.
25. De eo qui cultrum loci illius furavit.
Ergo, quia fons ille divino nutu, ut supra diximus, ad officium baptizandi repletur, et quia, cum conpletus fuerit, avide
ex hoc populus haurire festinat, quidam, accepto vasculo, presbitero, qui hanc aquam ministrabat, porrexit ad
conplendum. Quod dum conplet senior, hic inter conpraementes turbas manum alterius extendit ad balteum cultrumque
furavit. Quem vagina reconditum, manus extendit ad accipiendam hydriam, quam tradiderat presbitero. Qua accepta,
amotus in parte alia, neque unam guttam aquae in eam potuit repperire. Tunc confusus valde et sibi ob furti causa haec
evenisse cognoscens, homini cultrum, quem furaverat, reddidit; et sic iterum porrecta laguena, plenam aquae recepit.
Est enim populus ille hereticus: qui videns haec magnalia, non conpungitur ad credendum, sed semper callide
divinorum praeceptionum sacramenta nequissimis interpretationum garrulationibus non desinit inpugnare; sed virtus
Domini diversam partem distruit et confundit.
26. De sepulchro Iacobi apostoli.
Iacobus apostolus, qui et frater Domini vocitatus est, ab ipso domino nostro Iesu Christo episcopus dicitur ordinatus.
Post cuius gloriosam ascensionem, dum viam iustitiae Iudaeis errantibus aperire conatur, de pinna templi praecipitatus,
alliditur, effusumque fullonis fuste cerebrum, spiritum reddidit, sepultusque est in monte Oliveti, in memoriam, quam
sibi ipse prius fabricaverat, et in qua Zacchariam ac Symeonem sepelierat. Haec de apostolo Iacobo.
27. De sepulchro et basilica sancti Petri apostoli.
Petrus apostolus ob humilitatem docendam caput desuper tundi instituit; qui ab apostolis ceteris episcopus ordinatur,
Romae cathedram locavit. Cuius oratione vel Pauli Simonis magi calliditas vel detecta est vel obruta. Extant hodieque
apud urbem Romanam duae in lapide fossulae, super quem beati apostoli, deflexu poplite, orationem contra ipsum
Simonem magum ad Dominum effuderunt. In quibus cum de pluviis limphae collectae fuerint, a morbidis expetuntur,
haustaeque mox sanitatem tribuunt. Sanctus vero Petrus apostolus, ut praefati sumus, post Neroniana ac Simoniaca

