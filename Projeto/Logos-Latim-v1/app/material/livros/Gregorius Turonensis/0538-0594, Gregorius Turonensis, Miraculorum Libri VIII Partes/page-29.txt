quaeso, ut nobis manum porrigas atque aliquid pecuniae commodes, ut scilicet, cum tributorum publicorum fuerit
summa delata, ilico tibi quae commodaveris reformentur, ac in postero, laudis tuae titulo praecurrente, canatur, urbem
Constantinopolitanam a Iuliana matrona fuisse pecuniis sublevatam». At illa intellegens imperatoris ingenium,
sapienter obtegit quae Deo devoverat, dicens: «Parvitas redituum meorum, tam de tributis, quam quod de fructibus
speratur, per ipsas adhuc residet domos; si ergo gloria vestra recipiendi spatium tribuit, cum collectum fuerit,
conspectui vestro repraesentatur. Cumque oculis propriis cuncta contemplaveritis, quae placuerint et relinquitis et
aufertis. Erit mihi ratum, quae voluntas cordis vestri censuerit». His ita delusus imperator verbis, ad palatium gaudens
rediit, putans se hanc pecuniam iam in thesauris publicis retenere. At illa, vocatis artificibus, quantum reperire auri in
prumptuariis potuit, tradidit occultae, dicens: «Ite, et factis iuxta mensuram tegnorum tabulis, beati ex hoc Poliocti
martyris cameram exornate, ne haec avari imperatoris manus attingat». Illi vero, perfecta omnia quae matrona
praeceperat, camerae adfixerunt texeruntque ex auro mundissimo. Quod opus explicitum, vocat mulier imperatorem,
dicens: «Parvitate pecuniolae, quam coniungere potui, adest; veni ad contemplandum eam et quod libuerit facito».
Surrexit gavisus imperator de solio, nihil percepturus ex auro; pergit ad domum mulieris, putans se copiosos thesauros
palatio deportare. Cui cum mulier occursum humiliter reddidisset, invitat in templum martyris ad orationem, – erat
enim proximum domui eius, – et haec quae habere potuerat loco illi delegaverat sancto. Adprehensam imperator
manum mulieris, eo quod esset senex, ingreditur aedem, prosternitur ad orationem. Qua expleta, ait mulier: «Suspice,
quaeso, cameram huius aedis, gloriosissime auguste, et scito, quia paupertas mea in hoc opere contenetur. Tu vero quod
volueris exinde facito, non adversor». Ille vero suspiciens atque admirans, erubuit; et ne pudor eius manifestaretur,
conlaudans opus et gratias agens, abscedere coepit. Sed ne rediret vacuus a munere, extractum mulier anolum a digito,
cuius gemmam vola concluserat, qui non amplius auri pondus quam unius semiuntiae contenebat, obtulit ei, dicens:
«Accipe, imperator sacratissime, hoc munusculum de manu mea, quod super pretium huius auri valere censetur». Erat
enim in eo lapis Neronianus mirae viriditatis ac splendoris; qui cum fuisset ostensus, omne aurum quasi in viriditate
visum est convertisse a pulchritudine gemmae. At ille accipiens et iterum atque iterum gratias agens et conlaudans
matronam, in palatio est regressus. Unde non est dubium, etiam in hac re martyris huius intercessisse virtutem, ne opes
locis sanctis et pauperibus delegatae in illius transferrentur dominatione, cuius non fuerant studio congregatae.
103. De Felice Nolano martyre.
De Felice Nolano martyre, quia historia passionis non est in promptu, iuxta id quod beatus Paulinus versu conscripsit,
pauca huic lectioni oblectat inserere. Hic enim a Maximo praedictae urbis pontifice praesbiterii honore praeditus,
quantae fuerit sapientiae eruditionisque, non modo christianis, verum etiam ipsis quoque paganis occuli non potuit.
Cum autem imperatorum decreta christianos insequi praecepissent, Maximus pontifex iam senio praegravatus, putans
se non posse ferre supplicia, silvarum saltus adivit. Quos dum turbidus de hac persecutione pererrat, adfectus fame,
gelu adtritus, solo corruit semivivus. Ad Felix presbiter captus, cum multa de deorum portenta, quod nihil fuerint,
disputasset, percursa diversorum suppliciorum genera, carceri diiudicatur; in quo non mediocribus vinclis tenebatur
adstrictus. Nocte autem media venit ad eum angelus Domini, et confractis catenis, scissaque trabe, qua pedes eius
conclusi erant, ait: «Surge et sequere me». Qui surgens, egressus est cum eo ianuam carceris; dixitque ei angelus
Domini: «Conscende ad montana et require sacerdotem tuum; inventumque ac refocillatum reduc ad urbem et in loco
absconde secreto, ne inaedia ac rigore depereat, donec desinat persecutio a christianis». Accepto Felix mandato, pergit
quo nesciebat; sed providente Deo, repperit sacerdotem solo prostratum, clausis oculis strictisque dentibus, in quo nihil
aliud quam tenuis anhelitus inspirabat. Interpellatumque, nullum sermonem potuit elicere, tactumque, sensit eius
membra hieme rigida et absque ullo vitali tepore praemortua. Anxius autem, cum nullum alimentum esset, quo
periclitanti porregeret, neque quo ignis accenderetur haberet; dum staret attonitus, quasi de aethereis sedibus dilapsum,
quod ita erat, munus contemplatur angelicum. Ecce enim de sente, quae erat proxima, uvam pendere miratur, de qua
granis in os confessoris expressis, paululum senior refocillatus, erectus est. Quem humeris inpositum tanta velocitate
detulit, ut putaretur magis ille ferri quam ferret. Sic tugurium cuiusdam viduae commendatum alimentum praebuit,
donec insecutio christiana discessit. Quo sacerdote migrante, Felix electus a populo, ut cathedrae eclesiasticae
superponeretur, noluit adquiescere; Quintus nomine presbiter episcopus ordinatur. Orta igitur persecutione
catholicorum, cum Felix presbiter in platea populum moneret, ne a recto itinere deviaret, persecutor missus adfuit, et
ignotus Felici presbitero, sollicitus ipse coepit esse, quisnam esset Felix. Dextera ille innuens, ait: «Hac in parte habiit».
Quo discedente, hic latebram petiit seque inter parietes dirutos, per modicum ingressus aditum, occuli voluit. Nec mora,
persecutor insequitur; sed Deus sollicitudinem quaerentis elusit. Nam iussu Divinitatis araneae per aditum, quo martyr
ingressus fuerat, telarum praetendunt stamina. At illi per vestigium persequentes, dum locum explorare nituntur,
exordia telae conspiciunt dixeruntque ad semet ipsos: «Putasne, per haec fila homo transiit, quam saepius tenuitas
muscarum erumpit ?» Et inlusi providentia Dei, discesserunt. Beatus quoque Felix, data nocte, secessit ad alium locum,
in quo per tres menses a muliere quadam ciborum alimenta suscipiens, data pace, eclesiae suae ac populo restauratur;
numquam tamen mulieris ministrantis faciem vidit, aut ab ea suspectus est, dum in latibulum moraretur. Igitur in pace
quiescens, sepultus est iuxta urbem, multisque se declarans virtutibus in populis, de quibus pauca perstringam. Erat
enim quidam pauper habens duos boves ad exercendam culturam suam, nec ei erat alia possessio, nisi quod ab his
potuisset tellurem scindens vomere laborare. Accedit autem, ut die quadam lassus de hoc opere veniens, his dimissis, se
hospiciolo reconderet. Nec mora, fur rapax adfuit, qui eos clam capiens secum abduxit. Egressusque pauper in
crastinum, nihil invenit. Deinde quaerit per devia, circuit silvas, scandit montium ardua; sed nec vestigium quidem

