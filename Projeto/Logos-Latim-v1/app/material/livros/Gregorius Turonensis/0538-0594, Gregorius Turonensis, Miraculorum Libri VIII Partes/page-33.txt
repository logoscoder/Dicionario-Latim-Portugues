6. De conversione incolarum.
Factum est autem, dum haec agerentur, ut presbiter quidam via illa discenderet. Qui cum didicisset quae acta fuerant,
pollicetur parentibus, si a gentilitate discederent, filium reciperent sanum. Ipse quoque sacerdos sequenti nocte videt
per somnium, simulachra illa quae a gentilibus colebantur nomine divino comminui atque in pulvere redacta solo
prosterni. Quarta autem die cum gentilitas vellet iterum diis exhibere libamina, maestus presbiter ad sepulchrum sancti
prosternitur et cum lacrimis exorat, ut tandem gentilitatem hanc, quae iacebat in tenebris, splendor divinae potentiae
visitaret, nec sineret ultra martyr beatus, alumnos proprios ista caligine deteneri, cum ille perennis claritatis gaudia
possideret. Confestim ad eius oratione commoventur tonitrua, renident fulgora, discendit imber igne mixtus et grandine,
turbantur omnia. Concurrit vulgus ad cellulam, prosternitur coram sacerdote omnis caterva gentilium, et mixto cum
lacrimis cuncti ululatu Domini misericordia deprecantur, pollicenturque sacerdoti, si grando recederet, et martyrem
patronum expeterent et ad Deum eius, relictis simulachrorum cultibus, integro de corde transirent. Porro ille, fusa
oratione, cuncta quae petiit meruit obtenere. Recedente autem tempestate, puer cum parentibus credens, ipsa die a
doloribus liberatur; gentiles in Trinitatis nomine baptizati, statuas quas coluerant confringentes, in lacum vico amnique
proximum proiecerunt. Ab eo enim tempore in loco illo et fides catholica et martyris virtus est amplius declarata.
7. Qualiter Hillidius populum ab hostilitate liberavit.
Post haec venientes quidam de Burgundionibus ad Brivatinsim vicum, eum cum armorum multitudine copiosa
circumdant, captoque populo, direpto sacrosancto ministerio, ultra amnem transeunt, et viros gladio interficere,
reliquum vulgus sorte dividere parant. Tunc Hillidius quidam a Vellavo veniens et, ut aiunt, commonitione columbae
alitis incitatus, super eos inruit. Hortatosque socios, ita hostes ad internitionem caecidit, ut, captivis laxatis, triumphans
in laude martyris, amne transmisso, ad beatam cellulam tamquam novus Moyses cum omni populo canendo revertitur;
nec minor, ut arbitror, exultatio fuit ereptis, quam quondam Israhelitis dimersis fuit Aegyptiis. Quod ne quis dubitet
hanc beati martyris fuisse victoriam, sed insinuatio columbae aliquod misterium fuisse creditur virtutis divinae. Nam,
veniente Hillidio, haec in obviam venit; cum ille, ut adsolet, aliquid demoraretur, haec in circuitu illius volitabat;
illoque progrediente, ista praecedebat et revertebatur in obviam, quasi accelerare deprecans iter. Dum haec agerentur,
adveniens puer captivitatem adnuntiat, et sic iste viam acceleravit. Sed et, ipso pugnante, columba semper circa eum est
visa decurrere. Quod ne quis invideat confictum de columba et homini praestitum christiano, cum Horosius consolem
Romanum, id est Marcum Valerium, a corvo alite scribat adiutum.
8. De interitu eorum qui ministerium basilicae portaverunt.
Prostratis ergo Hillidius hostibus, quattuor ex his per fugam lapsi, patenam et urceum, qui anax dicitur, in patriam
deferunt, et divisam in tantis ut erant partibus patenam, urceum regi Gundobaldo ob gratiam exhibent conquirendam.
Reliquum vero argentum reginae sagacitas repperit; cui additis multis muneribus, loco illi sancto restituit, fideliter
insinuans regi, non oportere eum, ut gratiam martyris sancti propter argenti parvitatem amitteret.
9. De Fedamia paralytica.
Pro quibus ac talibus virtutum ornamentis magna ibi basilica fabricata a fidelibus, virtutibus, ut praefati sumus,
martyris beati refulget, in qua paralyticorum, clodorum, caecorum et aliorum quoque morborum saepius petita remedia
conquiruntur. Fedamia quaedam mulier paralysi humore constricta, quae nullum corporis membrum sine dolore
vigebat, exhibita est, deferentibus propinquis, ad beatam basilicam, ut vel stipem a largientibus mereretur. Quae dum in
porticu illa, quae sanctae basilicae coniungitur, decubaret noctem dominicam, dum sacrosanctis vigiliis populi fides
devota concelebrat, et illa quiescens lectulo paululum obdormisset, a viro quodam per visum correpta atque increpita
est, dicente sibi, cur, reliquis excubias nocturnas Deo exhibentibus, illa deesset. Respondit, se ab omni membrorum
parte debilem nec penitus gressum agere posse. Tunc quasi sustentata a viro qui loquebatur ei et ad sepulchrum usque
deducta, dum in sopore fundit orationem, visum est ei, quasi multitudo catenarum ab eius membris solo decidere. A
quo etiam sonitu expergefacta, sensit omnium artuum recepisse plenissimam sanitatem. Protinus surrexit a lectulo, et
stupentibus cunctis, cum gratiarum actione vociferans, sanctam est ingressa basilicam. Ferunt etiam quidam, solitam
fuisse eam referre habitum viri qui eam fuerat adlocutus. Dicebat, eum statura esse procerum, veste nitidum, elegantia
eximium, vultu hilarem, flava caesariae, inmixtis canis, incessu expeditum, voce liberum, allocutione blandissimum,
candoremque cutis illius ultra lilii nitorem fulgere, ita ut de multis milibus hominum, quae saepe vidisset, nullum
similem conspicaret. Unde multis non absurde videtur, ei beatum martyrem apparuisse. Quae mulier post decim et octo
annos sanata est.
10. De eo qui percussorem suum de basilica conabatur extrahere.
Quidam dum in seditione, quam commoverat, cum oculum amisisset, hominem qui ictum intulerat de basilica
conabatur extrahere; quod dum agit, non modo amissi oculi non recepit lumen, verum etiam sentit, alium, quem sanum
habuerat, obcaecari. Porro, cum peccata sua confiteretur, dicens: «Merito mihi evenit iudicium sine misericordia, qui
non feci misericordiam», prostratus coram sancto sepulchro cum populo, qui tunc ad festivitatem advenerant, indulgens
laedenti, et visum recepit et gratiam. Sicque factum est, ut is qui sancti auxilium expetierat tutaretur, et ille vero qui non
credebat argueretur; et sic uterque laetus emendatusque discessit.
11. De contracto, qui die dominica boves iunxit.
Alius quoque ausu temerario die dominica iungens boves, agro sulcare coepit, adprehensamque securim, ut aliquid
emendaret in vomere, protinus contractis digitis manubrium in dextera eius adhaesit. Cumque prae dolore nimio
cruciaretur, post duos annos veniens ad beati martyris basilicam, vigilias fideliter celebravit. Statim in ipsa die

