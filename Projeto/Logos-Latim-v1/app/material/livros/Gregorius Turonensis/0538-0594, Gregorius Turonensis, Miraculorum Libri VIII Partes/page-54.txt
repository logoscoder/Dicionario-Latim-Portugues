validum non impletur. Voces dantur hortantium atque dicentium: «Heia, age, trahe funem»; sed non movetur omnino
sepulchrum. Quid plura ? Lassantur omnes in opere, et intercedente nocte, petunt cuncti dare quietem. Elicet ubi,
transactis nocturnis tenebris, novum inluxit mane, anxius cogitatione sacerdos rogat iterum procedere suos ad
oratorium, ipse anticipans cunctos. Ingrediensque invenit eum super ipsos quos conposuerat lapides omni firmitate
subsistere. Admiransque Dominum glorificat, qui potenti virtute perfecit quod manus humana nequiverat. Horum
tamen nomina nulli sunt revelata.
60. De sancto Nicetio Lugdunense episcopo.
Nicetius quoque confessor in urbe Lugdunensi, vir totius sanctitatis, conversationis castissimae, caritatis eximiae, vita
perfunctus est. Cuius elymosinae atque humanitates nec investigari tantum nec enarrari a nobis possunt. Qui postquam
beatum spiritum praemisit ad caelos, positus in feretro, ad basilicam in qua sepultus est ferebatur. Et ecce unus puerulus
diuturna caecitate gravatus, cum reliquis plangens, adminiculo sustentante, sequebatur. Factum est autem, cum
gradiretur, perlata est vox in aure eius, secretius dicens: «Adpropinquare feretro, et cum subter ingressus fueris,
protinus recipies visum». Ille vero interrogat hominem, qui eum trahebat, quis esset, qui haec verba in auribus eius
inferret. Negat ille quemquam videre, qui ei loquatur. Cumque bis et tertio haec vox aures illius verberasset, cognovit
aliquid novi gerendum, et se ad feretrum postulat duci. Accedensque et inter albentium diaconorum turba perlapsus,
quo iussus fuit ingreditur. Denique, ut nomen sancti invocare coepit, ilico reseratis oculis lumen recepit. Post haec puer
erat assiduus in basilica ad sepulchrum sancti deserviens et lumen accendens; sed a quibusdam civitatis maioribus
obpraemebatur atque fatigabatur, ut nec victus alimoniam possit habere. Cumque saepius haec ad beatum inploraret
sepulchrum, apparuit ei sanctus per visum, dicens: «Vade ad Gunthramnum regem et ei quid patiaris diligenter enarra.
Ipse enim tibi praebet vestitum et alimentum, eripietque te de manu inimicorum». Denique hac admonitione firmatus
puer, ad regem accedens, quae suggessit obtenuit. Sed et nunc ad sepulchrum beati confessoris multa miracula Christo
auspice tribuuntur. Nam miserorum ibi catenae rumpuntur, caeci inluminantur, daemones effugantur, sanitati redduntur
paralytici, perferentes accentus febrium liberantur. In quo loco tam frequenter ostenduntur miracula, ut ex ordine scribi
perlongum sit. Tamen retulit mihi vir fidelis, quattuor ibi caecos ante paucos dies fuisse inluminatos, et hominem,
quem clodum olim noverat, incolomem nuper aspexit.
61. De sepulchro Helii eiusdem urbis episcopi.
Dum enim quadam vice ad occursum supradicti pontificis ambulassem et loca sancta Lugdunensim oppidum circuirem,
vir ille qui nos praecedebat ad cripta beati Helii invitat ad orationem, dicens, quia: «Magnus sacerdos in hoc loco
quiescit». Cumque, oratione facta, sancti tumulum admirarer et tacitus de meritis eius aliquid interrogare cogitarem,
aspicio in ostium esse scriptum, qualiter sepulchri violator cadaver spoliaret exanime. Inquerens vero causam, si haec
vera essent, quae in ostio picta cernebantur, vir mihi talia retulit: «Sanctus Helius tempore paganorum in hac urbe fuit
episcopus, qui defunctus, sepultus est a fidelibus. Nocte autem sequenti veniens quidam paganus, lapidem qui
sarcofagum tegebat revolvit, erectumque contra se corpus sancti conatur spoliare. At ille extensis lacertis constrictum
ad se hominem fortiter amplexatur et usque mane, populis expectantibus, tamquam constipatum loris, ita miserum
brachiis detenebat. Igitur iudex loci violatorem sepulchri iubet abstrahi ac legalis poenae sententia condemnari; sed non
laxabatur a sancto. Tunc intellegens voluntatem defuncti, facta iudex de vita promissione, laxatur et sic incolomis
redditur». O vere sanctam ultionem pietate permixtam! Retenuit hominem, ut argueret, sed tradi non permisit supplicio,
quem iam reddiderat emendatum.
62. De filia Leonis imperatoris.
Leonis autem Romani imperatoris filia, cum ab spiritu vexaretur inmundo et per loca sancta duceretur, assidue
clamabat nequam spiritus: «Non hinc egrediar, nisi archidiaconus Lugdunensis adveniat; et nisi ipse me de hoc vasculo
quem adquaesivi eiciat, nullatenus hinc sum egressurus». Audiens haec imperator, diregit suos in Gallias. Quem illi
repertum suppliciter exorant, ut cum eis ad visitandam puellam Roma dignaretur accedere. Ille vero contradicens et se
indignum, per quem Christus miracula ostenderet, esse vociferans, admonitus episcopi sui consilio, cum eosdem missos
diregit, et ad imperatorem veniens, cum honore suscipitur. Audiens autem de infirmitate puellae, se ad basilicam beati
Petri apostoli confert; ibique continuato cum vigiliis et orationibus triduano ieiunio, quarta die per invocationem domini
nostri Iesu Christi et crucis vixillo inmundum spiritum a corpore puellae depellet. Qua sanata, tria ei centenaria auri
imperator offert; sed ille vir altioris spiritus caducas divitias pro nihilo respuit, dicens: «Si», inquid, «me tuis muneribus
locupletari desideras, illud quod cunctae proficiet civitati largire». «Tributum», ait, «in tertio circa muros miliario
civitatis, quod tuis debetur stipendiis, populis cede. Hoc utriusque animabus salubre beneficium erit. Aurum vero tuum
necessarium non habeo. Pauperibus illum pro tua tuorumque felicitate dispensa». Quod ille non abnuens, aurum
pauperibus erogat et tributum petitum civitati concedit. Unde usque hodie circa muros urbis illius in tertio miliario
tributa non redduntur in publico. Post discessum vero beati archidiaconi ait imperator suis: «Si iste», inquid, «Deum
plus quam pecuniam dilegit, digne eclesia illa, cui talis minister obsequitur, nostris muneribus inlustratur». Tunc
capsam ad sancta euangelia recludenda patinamque et calicem ex auro puro pretiosisque lapidibus praecepit fabricari.
Quod miro perfectum opere, per hominem creditum diregit eclesiae. Sed nuntius ille inter Alpes positus qui haec
exhibebat, ad aurificis cuiusdam domum divertit. Cumque ab eo artifex sciscitaret, quid negotii gereret, rem secretius
ac simpliciter pandit. Et ille: «Si», inquid, «meo consilio conhibentiam praeberis, multa nobis haec ratio poterat lucra
deferre». Ad haec ille, diabolo instigante, seductus et, ut fertur inter rusticos sermo vulgatus, quod inhiante auro ac
circumventionis fallacias inferenti saepius animi coniunguntur, statim huius consilii effectus est consentaneus. Tunc ille

