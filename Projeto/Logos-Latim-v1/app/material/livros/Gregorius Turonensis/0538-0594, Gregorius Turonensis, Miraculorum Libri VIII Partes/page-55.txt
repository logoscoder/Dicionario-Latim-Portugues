deceptor faciens similes de argento species, ut nihil aliud quam aurum purissimum putaretur, et sic opera, quae cum
gemmis filisque aureis fuerat superposita, studiosissime cum clavis adfixit. Verum tamen calicem non comminuit, quia
catacliza in ipso fuerant solidata. Denique portitor cum hac fraude Lugduno advenit, oblatisque muneribus, ab episcopo
muneratur. Regressusque ad socium, aurum de speciebus figuratum recipere flagitat. Artifex vero adhuc non esse totum
paratum pronuntiat, sed sub ipsa expliciturum se nocte pollicetur. Exacta igitur cena, cum in cellula qua haec
operabatur pariter resederent, concussa subito a terrae motu super eos diruit, disruptaque terra sub pedibus eorum ipsos
pariter cum pecunia degluttivit; descenderuntque viventes ac vociferantes in tartarum, ultusque est Deus velociter de
fraude eclesiae suae. Ego vero has species in eclesia Lugdunensi saepissime vidi. Sit hoc populis documentum, ut
nullus res eclesiae aut appetere aut fraudare nitatur; nam videbit Dei iudicium super se velociter inminere.
63. De muliere, quae Epypodi martyris calciamenta collegit.
Requiescit suburbano murorum urbis ipsius mulier, quae dicitur collegisse calciamentum beati martyris Epipodi, quod
de pede eius cecidit, cum ad martyrium duceretur. Ad cuius tumulum saepius frigoritici ceterique infirmi sanantur.
Erasum de tumulo ipso pulverem hauriunt, incolomesque discedunt.
64. De alia muliere, cui vir pro oblatione apparuit.
Duos in hac urbe fuisse ferunt, virum scilicet et coniugem eius, senatoria ex gente pollentes, qui absque liberis functi,
heredem eclesiam dereliquerunt. Sed vir prius obiens, in basilicam sanctae Mariae sepultus est. Mulier vero per annum
integrum ad hoc templum degens, assiduae orationi vacabat, celebrans cotidie missarum solemnia et offerens
oblationem pro memoria viri, non diffisa de Domini misericordia, quod haberet defunctus requiem in die qua Domino
oblationem pro eius anima delibasset, semper sextarium Gazeti vini praebens in sacrarium basilicae sanctae. Sed
subdiaconus nequam, reservatum gulae Gazetum, acetum vehementissimum offerebat in calicem, mulierem non semper
ad communicandi gratiam accedente. Igitur cum fraudem hanc Deo placuit revelare, apparuit vir mulieri dicens: «Heu,
heu, dulcissima coniux, in quid defluxit labor meus in saeculo, ut nunc acetum in oblationem delibem ? Cui illa:
«Vere», inquid, «quia caritati tuae non inmemor semper Gazetum potentissimum obtuli pro requie tua in sacrario Dei
mei». Expergefacta autem admirans visionem eandemque oblivioni non tradens, ad matutinum secundum
consuetudinem surrexit. Quibus expletis celebratisque missis, accedit ad poculum salutare. Quae tam ferventem acetum
hausit ex calice, ut putaret sibi dentes excuti, si haustum segnius degluttisset. Tunc increpans subdiaconum, emendata
sunt quae nequiter fuerant defraudata. Sed nec hoc miraculum sine operis boni meritum gestum puto.
65. De Memio Catalaunensium episcopo.
Catalaunensis vero urbis proprius extat patronus Memmius antestis, qui cum adhuc maneret in corpore mortali,
mortuum dicitur suscitasse. Ad cuius nunc sepulchrum saepius confractas miserorum catenas atque compedes vidimus;
sed et nos propriae virtutem eius experti sumus. Quodam vero tempore, dum in urbe illa commoraremus, puer unus ex
nostris a febre corripitur, fatigatur vomitu ac cibum potumque simul exhorret. Nobis vero magna consumptio generatur,
quod huius pueri infirmitas itineri nostro moras innecteret. Nec mora, basilicam sancti adeo, sepulchro prosternor pro
puero, effusis lacrimis deprecor, ut, qui laborantibus vinctis, disruptis compedibus, respectu pietatis plerumque
consolationem exhibuit, huic febricitanti medellae refrigeria ministraret. Mirum dictu! In ipsa nocte a sancti virtute
visitatus infirmus, mane facto incolomis surrexit a lectulo.
66. De Lupo Tricassinorum episcopo.
Lupum antestitem apud Tricassinorum Campaniae urbem sepultum, nulli habetur incognitum. Ad cuius basilicam
Mauri cuiusdam servus, neglegentia admissa, confugit. Frendens vero dominus eius de vestigio prosecutus, ingressus
basilicam nec orationi prostratus, blasphemias in sanctum evomere coepit ac dicere: «En tu, Lupe, servum meum
auferes, et propter te non licebit mihi in eum ultionem debitam exercere ?» Et iniecta manu, servum trahere coepit,
dicens: «Non mittit hodie hic Lupus manum suam de sepulchro, ut eruat te de manibus meis». Haec dicente misero,
extemplo lingua, quae in sanctum blasphemias effudit, divinitus obligatur, atque mutatus homo debacchare coepit per
totam aedem, dans mugitum ut pecus, sermonem ut homo non proferens. Cumque haec suis nuntiata fuissent,
adprehensum duxerunt ad domum suam. Uxor vero eius multa munera in basilicam posuit; sed hic tertia die cum gravi
cruciatu vitam finivit. Quo defuncto, mulier quae dederat recepit; servus tamen permansit ingenuus.
67. De Aventino ministro eius.
Huic antestiti famulabatur Aventinus quidam religiosus, ad quem post huius obitum captivi fecere confugium. Quorum
domino Aventinus pretium obtulit. Sed ille obligans se sacramento, ait: «Numquam haec nisi in pago meo sum
accepturus». Deditque dexteram suam, quod, si hic pecuniam transmitteret, iste confestim captivus a vinculo servitutis
absolveret. Transmisso itaque pretio, oblitus dominus fidei suae, dum captivos absolvere dissimulat, ipse ligatur. Nam
statim summitas digiti de manu quae fidem fecerat dolere graviter coepit. Deinde paulatim dolor adcrescens, per
manum brachiumque totum extenditur. Quid plura ? Truncatum ad ipsam iuncturam cubiti brachium cum cecidit, et hic
spiritum exalavit. Uxor vero eius post haec voluit eos iterum ad servitium revocare; sed capitis dolore percussa, virum
secuta est. Et sic hii ingenuitate perpetua absque ullius scripturae munitione manserunt.
68. De Marcellino episcopo.
Habet et Ebredunensis urbs patronum proprium Marcellinum antestitem, per quem, dum adhuc in corpore moraretur,
multa Christus miracula operatus est. Hic enim fecisse dicitur lavacrum ad baptizandum, in quo natale Domini
dominicae caenae aqua dicitur divinitus exoriri. De quo etiam ad aliud lavacrum, in quo consuetudo prisca baptizari
instituit, aqua defertur; non tamen cumulatur, ut de illis fontibus Hispaniae supra retulimus. Ad huius ergo sancti

