Tunc gavisus populus et intellegens, munus sibi indultum fuisse divinitus, conferens aurum gemmasque pretiosas,
crucem fecit, in qua hanc gemmam statuit. Sed protenus omnes reliquae gemmae, hac accedente, ceciderunt. Tunc
pontifex intellegens, non esse consortium caelestibus cum terrenis, fabricatam crucem ex auro purissimo, eam gemmam
media intercapidine locat et populo adorandam praebet. Nec mora, fugato, ut diximus, hoste, civitas liberata est. Iam ex
hoc multi infirmi, hausto vino vel aqua, in qua gemma abluitur, protinus sanitati redduntur. Denique cum adorata fuerit,
si a peccato est homo inmunis, et ipsa apparet clara; ceterum si, ut plerumque adsolet, humanae fragilitati aliquid
detulerit criminis, tota ei videtur obscura; miramque praebens discretionem inter innocentem et noxium, cum uni atra,
alteri monstretur splendida.
13. De reliquias sancti Iohannis apud urbem Mauriennam delatas.
Nam quaedam mulier a Maurienna urbe progrediens, ipsius praecursoris reliquias expetivit et ita se constrinxit vinculo
iuramenti, ut non ante a loco discederet, nisi de membris eius mereretur quicquam accipere. Sed cum inpossibile haec
incolae loci narrarent, prosternebatur cotidie ante sepulchrum, orans sibi, ut diximus, de sanctis artubus aliqua
condonari. In qua intentione integrum duxit annum, similiter et alium, iugi semper oratione deposcens. Tertio vero
ingrediente anno, cum orationem suam pervenire non cerneret ad effectum, proiecit se ante sepulchrum et obtestatur,
non se exinde surrecturam, priusquam haec petitio obteneretur a sancto. Septima vero die, cum iam inaedia defeceret,
apparuit super altare pollex mirae candoris ac lucis effulgens. Cognitum autem mulier Dei donum, surrexit a
pavimento, factamque capsulam auream, in ea recondidit quae Domino largiente meruerat, et sic gaudens remeavit ad
propria. Impletumque est in illa, quod Dominus ait in euangelio: Amen dico vobis, quod, si perseveraverit pulsans, et si
non surgit, pro eo quod amicus sit, propter inprobitatem tamen eius surgit et tribuit ei, quotquot habet necessarios. Post
haec tres episcopi advenientes de civitatibus suis ad adorandum in hoc loco, voluerunt partem de hoc pignore elicere;
positumque in medio, nihil omnino auferre potuerunt. Tunc una vigilantes nocte, deprecati sunt, ut aliquid mererentur a
pollice; positumque sub eo lenteum, dum partem auferre conantur, una ex eo gutta sanguinis cecidit super lenteum.
Quod cernentes, duas deinceps noctes vigilant. Deinde prostrati coram sancto altare, dum supplicant, ut adhuc maius
aliquid mereantur a pollice, duae iterum ex eo fluxerunt guttae. At illi gavisi, collegentes devote quae Dominus dederat,
iuxta numerum servorum suorum diviserunt lenteum cum guttis suis, quae non sine grandi admiratione urbibus
intulerunt. Et quia locus ille Mauriennensis ad Taurinensim quondam urbem pertenebat, tempore illo, quo Rufus erat
episcopus, ait archidiaconus eius ad eum: «Non est aequum, ut hoc pignus in loco viliori teneatur, sed surge et accipe
eum et defer ad Taurinensim eclesiam, quae plus popularis habetur». Cui ille respondit, quia haec agere non audebat.
Archidiaconus dixit: «Ego hoc deferam, si permittis». Et episcopus: «Fac, quod libet». Tunc archidiaconus accedens ad
locum, dum vigilias caelebrat, mittit manum ad capsulam. Mox amens effectus, accensus febre, die tertio spiravit,
factusque est timor magnus omnibus, nec quisquam ultra beata pignora ausus est mutare.
14. De reliquias sancti Iohannis infra monasterium Sancti Martini positas.
Apud Toronicam vero urbem in oratorium atrii beati Martini, dum ipsius praecursoris reliquias collocaremus, caecus
quidam, amminiculo deducente, lumen recepit. Inerguminus vero obtestans virtutem beati Iohannis Martinique
antestitis, expulso purgatus est daemone. In hoc oratorium una puellarum, cui officium erat lychni fomenta conponere,
adveniens cum cereo, ut haec ageret, est ingressa; conpositumque lychnum atque accensum, adtracta ad se funem,
sublimavit in altum, plexisque in nexum laqueis ad parietis clavum, abscessit. Quae dum redit, cereus, quem manu
gerebat, extinguitur, regressaque velociter ad cicendilem, cereum non attingebat inluminare neque laqueum funis
absolvere. Dum ambigua de ac causa penderet, subito delapsa a cicendile flamma cereum in manu eius inluminavit; et
sic officio luminis praeeunte, quo voluit ivit. Ferunt autem in hoc oratorium a lychno oleum ebullire. Habentur enim et
ibi reliquiae sanctae crucis.
15. De reliquias sancti Iohannis Alangaviense vici.
Sub huius urbis territurio apud vicum Alangaviensim mulier quaedam ex incolis, conspersam dominica die farinam,
panem formavit, quem, segregatis prunis, cinere ferventi contegit decoquendum. Quod cum fecisset, protenus ei manus
dextera divino igne succensa coepit exuri. At illa vociferans ac plangens, basilicam huius vici, in qua reliquiae beati
Iohannis retenentur, expetiit. Et oratione fusa, vovit in hac die divino nomini consecratam nullam operam exercere, nisi
tantum orationi vacare. Nocte vero sequenti fecit cereum in altitudinem status sui. Tunc in oratione pernoctans, tentum
tota nocte manu propria cereum, restinctis ardoribus, incolomis est egressa.
16. De Iordane fluvio.
Et quia Iohannis baptistae meminimus, dignum est, ut de Iordane aliqua memoremus. Igitur a monte Phanio duo
consurgunt fontes, quorum unus Ior, alter Dan vocitatur; qui ab utraque parte Phaniadae urbis, quae prius Caesarea
Philippi vocabatur, descendentes, sub ipsa urbe tam fluentis coniuncti quam nomine uno Iordanem efficiunt, qui usque
Hiericho civitatem et ultra defluit. In eo habetur locus, in quo Dominus baptizatus est. In uno etenim reflexu aqua ipsa
revolvitur, in qua nunc leprosi mundantur. Cum autem advenerint, saepius lavantur in flumine, donec ab infirmitate
purgentur. De publico tamen dum ibi commorati fuerint, victum accipiunt; sanati autem ad propria discedunt. Ipse
quoque Iordanis ab eo loco in quinto miliario mari commixtus Mortuo nomen amittit. Mare enim Mortuum ab hoc
dicitur, eo quod ab incendio Sodomae vel reliquarum urbium est versatum, et aqua ipsa asphaltro permixta est; unde a
nonnullis mare Asphaltri appellatur. In quo qui natare nescit super aquam fertur, et circa eum sulphur adhaeret.
17. De aquis Levidae urbis.

