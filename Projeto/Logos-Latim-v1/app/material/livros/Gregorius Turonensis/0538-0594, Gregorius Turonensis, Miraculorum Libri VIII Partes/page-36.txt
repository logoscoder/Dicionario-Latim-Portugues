circumeuntes custodes sanctam basilicam, aspiciunt in angulo unam gemmam crucis tamquam iubar caeleste refulgere;
obstupefacti accedunt comminus cum timore, admotoque cereo, inveniunt personam cum rebus furatis, quas auferre
non potuerat, inibi decubare. Denique, sub custodia eum illa nocte detentum, mane facto cuncta quae fecerat patefecit,
adserens se lassum obdormisse, eo quod diutissime circuiens cum fasce basilicam, ostium unde egrederetur repperire
non poterat.
21. De eo qui caballum in festivitate perdidit.
Multa quidem et alia in praevaricatoribus ostendit, sed satis sint ista ad cohercendam desidiam eorum. Nunc vero ad
gaudia prosperitatum, qua larga pietate praestat populis, revertamur. Sed prius illud non arbitror postponendum, quod
expertum valde cognovimus, quid in rebus perditis apud hunc patronum fidelis deprecatio consequatur; ex quibus unum
tantum commemorare studui. Ad festivitatem beati martyris devotus pauper advenerat, laxatoque equite, sacram
ingressus est aedem, ac vigiliis inmobilis instans, noctem cum ceteris orando deduxit. Inlucescente vero caelo ad
metatum regressus, caballum quem reliquerat non invenit; quaesitumque diutissime, nec signa quidem, qua in parte
discessisset, agnovit. Transacto igitur biduo, recurrit iterum per saltus, perscrutans locorum incolas, si forte aliquis aut
teneret captum aut capi vidisset ab aliquo. Nullum dehinc indicii genus repperiens, anxius atque maestus ad sepulchrum
sancti regreditur, ibique causas doloris ac meroris exponens, aiebat: «Ad tua, sanctae, limina veni, nihil aliud quam
parvitatis meae vota deferre; nihil iniuste abstuli, nihil gessi indignum tuae solemnitati. Cur, inquam, perdidi rem
meam? Rogo, ut restituas amissum, ut necessarium reddas». Hoc fletu aditus agens, ut egressus est templum, conspicit
eminus a quodam viro suum equitem reteneri. Ad quem accedens, dum discutit, unde sit, aut unde venerit, vel ex quo
tempore hunc habeat equum, didicit, ipsa hora eum fuisse repertum, qua ille beati martyris inploravit auxilium.
22. De caeco inluminato.
Cum autem quidam ab eo loco per incursum diabolicum oculum perdidisset et ad hospitiolum suum viduatus lumine
infeliciter resederet, ac manibus propriis nihil laborare praevalens, spem ullam alimonii non haberet, apparuit ei vir in
visu noctis, commonens, ut ad beati basilicam ambularet; ibique, si devote suggerat, promittit auxilium inveniri. At ille
nihil moratus, arrepto bacello, adminiculante puero, sanctum ingressus est locum. Qui post conpleta oratione
archipresbiterum, qui tunc locum ipsum regebat, nomine Publianum adivit, supplicans, ut oculis caecis Christi crucem
inponeret. Erat enim valde religiosus. Quod ille, dum iactantiam evadere cupit, evitans, tenetur a caeco, nec omnino
dimittitur, nisi quae petebat adimpleret. Tunc ille prostratus ante sepulchrum, diutissime martyris est suffragium
inprecatus; deinde admotam oculis caecis manum, protinus ut signum crucis inposuit, visum iste recepit. Admiramini,
quaeso, virtutem martyris, cum parum sit exercere miracula, nunc etiam per manus discipulorum, adstipulante virtutis
suae favore, publice operatur. Sed nec meritum discipuli fuit exiguum, cui haec praestita esse cernuntur.
23. De pede Galli postmodum episcopi sanato.
Erat enim tunc temporis apud urbem Arvernam patruus meus Gallus episcopus, de quo non videtur omitti, qualiter in
adolescentia sua fuerit a sancti virtute iuvatus. Et quia saepius commemoravi, quale excidium Arvernae regioni rex
Theodoricus intulerit, cum neque maioribus neque minoribus natu aliquid de rebus propriis est relictum praeter terram
vacuam, quam secum barbari ferre non poterant. His ergo temporibus gloriosae memoriae patruus meus, qui postea, ut
dixi, sacerdotale fasce Arvernae rexit eclesiam, pupillus erat; cuius facultates ita direptae sunt ab exercitu, ut nihil
prorsus remaneret in promtu; ipse quoque cum uno tantum puerulo usque Brivatinsim vicum plerumque itinere pedestri
discurrebat. Accedit autem quodam tempore, dum hoc iter tereret, ut, laxatis prae calore solis calciamentis, nuda
incedens planta, sudem calcaret spineum. Qui tunc fortassis incisus adhuc terrae haerens, erecto acumine inter herbas
virides latitabat. Qui defixus plantae et superegressus effractusque deorsum extrahi nequebatur. Igitur defluente
sanguinis rivo, cum gressum facere non valeret, beati martyris inplorat auxilium, paululumque dolore conpraesso, licet
claudicando, iter quod coeperat expedivit. Tertia vero nocte, conputrescente vulnere, dolor maximus incitatur. Ille vero
ad experta dudum praesidia confugiens, sepulchro glorioso prosternitur; expletisque vigiliis, regressus ad lectulum,
dum virtutem martyris praestolatur, somno incumbente depraemitur. Deinde consurgens, nullam doloris sentit iniuriam,
aspectaque planta, pars sudis, quae ingressa fuerat, non videtur; evulsam tamen sentiebat a pede. Quod lignum
diligenter inquirens, in stratu suo repperit, admirans, qualiter fuisset egressum. Solitus namque erat in episcopatu suo
locum vulneris ostendere, in quo magna adhuc fossa conspiciebatur, obtestans, in hoc beati martyris fuisse virtutem.
24. De febre Petri nepotis eius.
Post multum vero tempus advenerat festivitas beati martyris, et pater meus cum omni domo sua ad huius solemnitatis
gaudia properabat. Nobis vero iter agentibus, Petrus, frater meus senior, ab ardore febrium occupatur et tam graviter
agit, ut neque vigere neque cibum sumere possit. Totumque illud iter cum grandi agitur maerore, et in discrimine res
vertitur, utrum convalescat aut pereat. Denique cum isto labore pervenitur ad locum; ingredimur basilicam, adoramus
sacrosancti martyris sepulturam. Prosternitur et aegrotus in pavimento, deprecans medellam a martyre glorioso. Post
conpleta vero oratione ad metatum regressus, febris paululum conquievit. Veniente autem nocte, nobis ad vigilias
properantibus, rogat se et ille deferri, incumbensque ante sepulchrum, tota nocte martyris suffragium deprecatur.
Exactis deinde nocturnis excubiis, rogat, ut de pulvere, quod circa beatum erat tumulum, collecto vel potui darent vel
collo suspenderent. Quo facto, ita omnis ardor febrium conquievit, ut ipsa die et cibum caperet incolomis et, ubi
delectatio vertisset animum, ambularet.
25. De mei capitis dolore.

