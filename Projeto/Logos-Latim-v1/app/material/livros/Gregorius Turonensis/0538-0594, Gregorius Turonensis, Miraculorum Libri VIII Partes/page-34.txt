dominica reserata manus lignum, quod invitus tenebat, amisit; magnam inferens populo disciplinam, ut quod die
dominica fuerat perpetratum ipsa quoque die dominica purgaretur. At ille magnificans gloriam martyris, recessit
incolomis, nec ultra die resurrectionis dominicae quicquam ausus est operare.
12. De Anagildo muto et surdo vel caeco.
Sic et Anagildus quidam mutus et surdus et caecus vel omnium membrorum conpagem debilitatus ad limina
sacrosancta proiectus est, scilicet ut vel ab stipe pasceretur devotorum, qui victus alimoniam propriis manibus laborare
non poterat. Igitur cum per annum integrum ante sanctam aedem decubasset, tandem visitatus a virtute beati martyris,
ab omni infirmitate sanatus est.
13. De his qui Theodorici regis tempore basilicam inruperunt.
Videtur mihi, ut, sicut sancti virtute curata morbida retexuntur, ita et infidelium pravitates oratione illius confutatae ad
emendationem aliorum, ne similia appetant, declarentur, quia utraque sancti gloria praestat, ut et hos sanitati reddat, ne
amplius crucientur, et illos arguat, ne in futuro iudicio condemnentur. Et quia nulli latere credo aliquid de hostilitate
Theodorici regis ac infirmitatibus Sigivaldi, quae ei in Arverno posito contigerunt, propter virtutem tamen beati
martyris est diligentius exponendum, quo facilius fides dictis adhibeatur. Igitur, cum ad direptionem Arvernorum rex
antedictus festinaret, et ingrediens terminum, vastationi cuncta subigeret, pars aliqua ab exercitu separata ad
Brivatinsim vicum infesta proripuit, fama vulgante, quod in basilica essent incolae cum multis thesauris adunati.
Cumque pervenissent ad locum, inveniunt multitudinem promiscui sexus, obseratis ostiis, in templo ipso cum propriis
facultatibus resedere. Cumque intrare non possint, unus, effractam ceu fur in altari sancto fenestram vitream, ingreditur,
quia qui non intrat per ianuam hic latro est. Dehinc, reseratis aedis illius valvis, exercitum intromittit. At illi, direpta
cuncta, pauperum supellectilem cum ministris ipsius basilicae reliquumque populum qui infra erat eductum foris
diviserunt haud procul a vico. Quae cum ad regem delata fuissent, conprehensos ex his aliquos diversis mortibus
condemnavit. Fugiens vero ille qui, inrupta aede, caput fuit huius sceleris, igne de caelo dilapso consumptus interiit.
Super quem cum multi acervum lapidum congregassent, a tonitruis et corruscationibus detectus, terrenam caruit
sepulturam. Qui vero de consentaneis latentes regi in patriam sunt regressi, correpti a daemone, diversis exitibus hanc
vitam crudeliter finierunt. Haec audiens rex, omnia quae exinde sunt ablata reddidit. Praeceperat enim, ne in septimo a
basilica miliario quis vim inferret.
14. De Sigivaldo pervasore.
Tunc Sigivaldus cum rege praepotens cum omni familia sua in Arverna regione ex regis iussu migravit. Ubi dum
multorum res iniuste conpeteret, villam quandam, quam gloriosae memoriae Tetradius episcopus Biturigensis basilicae
sancti Iuliani reliquerat, sub specie obumbratae commutationis avidus pervadit; sed mense tertio, postquam adgressus
est, correptus a febre et sine sensu effectus, declinavit capud ad lectulum. Cuius uxor dum de hoc exitu maesta
penderet, a quodam sacerdote commonita est, ut eum si videre vellet incolomem auferret a villa. At illa haec audiens,
praeparatis carrucis conpositoque plaustro, quo eum eveheret, mox ut praedium sunt egressi, protinus divina sunt
pariter gratia munerati. Nam iste sospitate, illa meruit ex huius incolomitate laetitiam. Ferunt etiam in oratorium praedii
illius sanctum Iulianum martyrem cum Tetradio episcopo conloquentem cuidam religioso revelatum fuisse,
promittentem se episcopo villam, quam pro animae suae remedium sibi reliquerat, recepturum. Sed et habitum beati
martyris in eodem modo esse, ut quondam paralytica exposuerat, referebat.
15. De pastoris malitia.
Pastor vero quidam non strinuitate, sed nomine Ingenuus genere, dum in multis rebus contra basilicam sancti martyris
iniuste ageret, ad hoc levitas eius, inimico incrassante, convaluit, ut colonicas basilicae concupiscens, quae agro eius
erant proximae, pervadere non timeret. Ad quem sacerdos loci cum aliquos de clericis quasi legatus mitteret, ut, accepta
ratione, quod male pervaserat relaxaret; ille quasi contra iniquum hostem, tela correpta, prosiluit, fugatosque sagittis
clericos, res sancti in sua dominatione retenuit. Factum est autem, ut in proximo adveniret dies passionis martyris
gloriosi; ad quam ille inmemor pervasionis suae atque iniuriae, quam intulerat clericis, ante quinque dies solemnitatis
ad vicum Brivatinsim advenit. Qui cum in domo hospitalitatis suae convivium laetitia et exultatione fungeretur, subito
corruscatione facta tonitruum sonuit; rursumque iteratum, iaculo igneo de caelis elapso percussus est, nullo tamen de
reliquis pereunte. Deinde ad exemplum omnium, tamquam rogus flammeus ardens, paulatim consumebatur. Ad quod
miraculum populus, qui ad beati festa convenerat, haec cernens cum admiratione, metuebat; satisque illi fuit, ne de
rebus sancti aliquid ultra contingere. Quod ne fortuitu actum quis putet, cernat inter multos innoxius unum interisse
sacrilegum.
16. De contumacia Becconis.
Quid etiam ad Becconis comitis confutandam superbiam beatus martyr sit operatus, evolvam. Hic cum actiones ageret
publicas et elatus iactantia multos contra iustitiam adgravaret, casu contigit, ut dimissum accipitrem diu per diversa
vacantem perderet; similiter, ut unus de servientibus basilicae sancti Iuliani accipitrem alium, dum per viam ambularet,
quasi vagum invenit. Erat enim puer ille pincerna in domo basilicae. Quod cum ad Becconem pervenisset, quod scilicet
puer repertum teneret accipitrem, calumniari coepit ac dicere: «Meus ille erat», inquit, «et hic furto eum sustulit».
Deinde succendente avaritia misit illum vinctum in carcere, deliberans eum in sequenti patibulo condemnare. Tunc
sacerdos maestus valde ad sepulchrum sancti properat, reseratisque cum gemitu causis, adprehensis decim aureis, per
fideles amicos Becconi obtulit. Quod ille pro nihilo respuens, cum iuramento adseruit, numquam se puerum
dimissurum, nisi exinde aureos triginta acciperet. Quod presbiter Sed Deus omnipotens, qui permanet ante solem,

