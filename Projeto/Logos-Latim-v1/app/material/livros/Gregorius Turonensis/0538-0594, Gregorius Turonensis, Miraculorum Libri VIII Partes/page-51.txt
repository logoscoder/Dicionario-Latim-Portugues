deducto anni circulo, aegrotavit obiitque atque abluta est. Et quoniam sepulchrum illud tam inmensum erat, ut ipsam
iuxta imperium viri susciperet, amotoque operturio, dum locaretur in tumulo, subito elevata viri dextera coniugis
cervicem amplectitur. Quod admirans populus, deposito secessit operturio, cognovitque, quae eis castitas, quae timor in
Deum, quae etiam inter ipsos dilectio fuisset in saeculo, qui se ita amplexi sunt in sepulchro.
42. De sancta Florida et sancta Paschasia.
In hac enim basilica et sancta Florida quiescit, quae, ut ferunt incolae, veste mutata, religiosa valde fuit. Est haud procul
et alia basilica, in qua Paschasia sancta quiescit. Haec fertur apparuisse structoribus basilicae sancti Benigni martyris,
qui secus habetur, hortans, ut opus coeptum insisterent, scirentque se martyris adiutorio adiuvari. Quae in basilicam
suam regressa, nusquam conparuit.
43. De sancto Tranquillo episcopo.
In hoc loco et Tranquillus beatus confessor requiescit, super terram sepulchrum habens, de quo magnum beneficium
praestatur petentibus. Nam de mussulis supernatis medicamina populi promerentur, unde ego valde experimentum tuli.
Denique, cum manus meae minutis effervissent pussulis, et dolores pessimos ob hoc graviter sustenerem, de hac
mussula tactis, quiescente humore, protinus retuli sanas.
44. De Severino Burdigalinse episcopo.
Habet et Burdegalensis urbis patronos venerabiles, qui saepius se virtutibus manifestant, sanctum Severinum
episcopum suburbano murorum summa excolens fide. Et licet iam dixerimus in prologo libri huius, ut ea tantum
scriberemus, quae Deus post obitum sanctorum suorum, eis obtenentibus, est operare dignatus, tamen non puto
absurdum duci, si de illorum vita memoremus aliqua, de quibus nulla cognovimus esse conscripta. Sanctus igitur
Severinus, ut ipsorum Burdegalensium clericorum fidelis relatio profert, de partibus Orientis ad eandem distinatur
urbem. Dum autem iter ageret, et eclesiam Burdegalensim Amandus episcopus regeret, apparuit ei Dominus in visu
noctis, dicens: «Surge et egredere in occursum famulo meo Severino et honora eum, sicut honorari Scriptura sancta
docet amicum Divinitatis. Melior est enim tibi meritisque sublimior». Exsurgens autem Amandus episcopus, accepto
bacello in manu sua, perrexit in occursum eius, nihil de viro sancto sciens, nisi quae Dominus revelasset. Et ecce
sanctus Severinus veniebat quasi in obviam ei. Tunc adpropinquantes sibi ac propriis se nominibus salutantes, ruunt
pariter in amplexibus, deosculatique, fusa oratione, eclesiam cum magno psallentio sunt ingressi. Quem deinceps in
tantum dilexit ac veneratus est Amandus episcopus, ut eum in loco suo substitueret, ac ipse quasi iunior habebatur.
Denique post paucos annos obiit beatissimus Severinus. Quo sepulto, Amandus episcopus recepit locum suum, quem ei
non dubium est per oboedientiam redditum, quam in Dei sanctum exercuit. Ex hoc incolae cognita eius sanctitate,
patronum sibi adsciscunt, certi, quod, si quandoque urbem aut morbus obrepat aut hostilitas obsedeat aut aliqua
quaerella percellat, protinus concurrentes populi ad basilicam sancti, indictis ieiuniis, vigilias celebrant, devotissime
orationem fundentes, et mox ab inminenti calamitate salvantur. Vitam tamen huius, postquam haec scripsimus, a
Fortunato presbitero conscriptam cognovimus.
45. De Romano eiusdem urbis presbitero.
Habetur in hoc terreturio et sanctus Romanus presbiter, quem, ut scripta vitae eius edocent, Martinus eum noster
sepulturae locavit. Est autem sepulchrum eius contiguum Blaviensi castello super litus amnis Garonnae. In quo saepe
naufragio perituros virtutis suae salvat occursu, proclamantibus inter fluctus torrentis undosi: «Miserere nostri, sanctae
Romane confessor Dei». Sed mox sedata tempestate, obtata litora potiuntur. Nec fas est tamen ullum perire naufragio,
qui eius basilicam amnis de medio contemplare meruerit. Quod et nos valde in grandi necessitate experti sumus. Nam
cum imber creberrimus per multos defluens dies amnem Garonnam extra litora eiecisset, atque, inpellente vento, validis
fluctibus exundaret, elevarenturque fluctuum montes validi, qui non parvum intuentibus ingererent metum, exoratus
beatus confessor obtenuit, sicut credimus, virtutis suae suffragio, ut, conpressis fragoribus, planum praeberetur fluminis
alveum. Et sic ingressi navem, ripae alteri sine periculo sumus devecti.
46. De duobus presbiteris psallentibus.
Sunt etiam sub eiusdem territurii vico sepulti duo presbiteri, ut res ipsa declarat, aegregiae sanctitatis viri. Nam eos post
sepulchra vivere, ipsius rei miraculum quae geritur manifestissime docet. In una quidem sunt sepulti basilicam, sed e
diversis parietibus. Nam unius eorum sepulchrum a parte austri, alterius habetur ad aquilonem. Igitur cum ad
implendum officium clerici psallentium coeperint exercere et, choris a se factis, Domino turba canora concinere,
mixtitur publico vox utriusque psallentio; et unus quidem chorus unius vocis adiutorio additur, alius vero alterius vocis
modolamine convalescit. Tantaque est suavitatis huius concentus, ut audientium saepe mulceat adtentos auditos.
Probantur et cum his plerumque indulgi beneficia, si fidelis oratio praemittatur. Agitur enim in vico Vodollacensi.
47. De eclesia Reontiense.
Haud secus et Reontio villa est, in qua cum esset eclesia catholica advenientibus Gothis, ad suam sectae inmunditiam
eam transtulerunt. Est autem secus eam domus magna. Cumque adveniret vigilia paschae, hic cum hereticorum
sacerdotibus parvulos in eclesia nostra tinguebant, ut, negato scilicet sacerdoti aditu baptizandi, facilius ad hanc sectam
populus implicaretur. Sed ille sagaci intentione, dum hi in eclesia nostra essent, hic, praeparato ministerio, in domo
eorum baptizare coepit, illis in eclesia baptizantibus; sed praecurrente divina ultione de infantulis, quos ibi heretici
tinxerant, id est bis denos, nullus ad clausum paschae pertingere potuit vivens. Quod videntes heretici et domum suam
eclesiam fieri timentes, presbitero suam eclesiam reddiderunt. De his vero quos ille baptizavit nullus eo tempore est
defunctus, nisi quem Dominus post legitimam aetatem vocare dignatus est.

