extulit plenum; sed et de ipso, cum satis abundeque fuisset expensum, nihil prorsus defuit, sed usque in crastinum,
mirantibus cunctis, semper stetit plenum. Erat autem tertio Kal. mensis quinti. O admirabilis virtus martyris! Cum
produxit de vase sine flore vindemiam, cum sit solitum, ut collecta vina condantur in vascula, protulit doleum musta, in
quo non uva, sed virtus sola defluxit. Turgescit vasculum a liquore, fructus non inlatus est, sed creatus. Agit hoc ille
Dominus ad glorificandum martyrem, qui inplens uterum Virginis sine semine, et permanere praestitit matrem in
castitate. Sed tamen hic novo Maius exuberat fructu, cum sine codicibus Falerna porregit ad bibendum. In aliis vineis
vix adhuc erumpunt gemmae, in hoc vero vase vinum defluit a virtute. Aequatur Maius Octobri, cum nova porregit
pocula; plus habet quam ille, cum in prumtu non ostenditur vinea et in domo gignuntur Falerna. Rudis etenim venit sine
torculare vindemia, quae non in palmitibus, sed in occultis mysteriis est reperta. Acervus acenorum non premitur ab
arbore, et vini defluunt undae. Hauriuntur Falerna, cum in torculari non cernuntur inpraessa; vitis, ecce, non aspicitur,
et pocula large conplentur. Sed quid inquam? Non enim deest fidelibus virtus illa caelestis. Nam qui quondam nuptiis
de aquis praestetit vina, nunc suis eadem large porregit sine ullius elimenti natura; et geminis piscibus quinque milia
hominum satiavit, nunc bonae voluntati multiplicata restituit. In ipsius enim ortus tempore angelica vox testata est,
dicens: Gloria in excelsis Deo et in terra pax hominibus bonae voluntatis. Sed iam ad sequentia virtutum opera
veniamus.
37. De contracto in eodem loco sanato.
Serviens huius monasterii diu contractus infeliciter trahebatur. Adveniens autem ad ipsam sancti basilicam, vigilias
celebrat. Quibus expletis, mane dum ad stratum suum regreditur, inter portantium manus resolutis sanatus est nervis.
38. De caeco inluminato.
Puella quaedam lippis oculis et, nimio imbre lacrimarum profluente, pene caecata. Cuius pater, audita virtute martyris
gloriosi, cum ea ad basilicam sanctam properat, celebratisque vigiliis, mane pauperibus qui ad matriculam illam erant
cibum potumque protulit. Aepulantibus vero illis, subito puella capitis dolore se [torqueri] proclamat et, ut modico
sopori indulgeatur, inplorat. Qua quiescente, cum convivae aepulum adplicarent, illa surrexit et ad sanctum se altare
ducere poscit. Antequam solo prostrata fuisset et adtente Domini misericordia deprecaretur, restrictis lacrimis, purgatis
lippitudine oculis, laeta surrexit. Tunc, patre gaudente, domi redditur sana.
39. De alio contracto.
Alius quidam puerulus parvulus, cuius parentes haud procul ab ipsa basilica conmanebant, in secundo ortus sui anno
membris totis contractus, sine spe alicuius boni nutriebatur. Qui ita contraxerat, ut genua ab eius ore penitus separari
non possent. Cuius parentes, cum ad sanctam basilicam vigilassent, et proiectum infantulum coram sacrosanctis
reliquiis, post paululum repperiunt eum sedentem, membris omnibus esse directum. Dehinc, fusa oratione, gaudentes
ad domum suam regressi sunt.
40. De periuribus.
Est autem in Turonico vicus cui Gaudiaco nomen est, in quo beati martyris reliquiae contenentur, qui cum magnis
virtutibus crebro inlustretur, in periuribus tamen plerumque agitata ultione. Nam cum ibidem, quasi inimico humani
generis suadente, periuraverit, ita ultio divina prosequitur, ut protinus aut in successione damni aut in amissione
proximi aut in consumptione morbi manifesta patiscat; non tamen causam remanere inultam, martyr prorsus indulget,
sed nec inibi tam ausu temerario periurat barbarorum cruda rusticitas. De quo negotio ista sufficiant, quia longum est
singula quae de his acta sunt per ordinem memorare.
41. De reliquias eius, quod Aridius presbiter sustulit.
Cum autem ad me Aridius presbiter ex Lemovicino venisset, vir valde religiosus, cui etiam in secundo virtutum beati
Martini libro memini, dum sollicite vitam eius perscrutarer et actionem, inquirere coepi, quae ibidem beatissimus in
miraculis prodidisset; in honore enim beati martyris basilicam aedificavit, quam et eius reliquiis inlustravit. Sicut ergo
est verecundissimus, diu cunctatus, tandem haec et valde invitus exposuit. «Quando», inquit, «primum beati Iuliani
adivi basilicam, parumper cerae a sepulchro sustuli. Inde veniens ad fontem, in quo beati sanguis effusus est, abluta
aquis facie, parvam ab his pro benedictione conplevi ampullam. Testor omnipotentem Deum, quia, antequam ad
domum accederem, colore, spissitudine atque odore in balsamo conmutata est. Veniens vero sacerdos ad dedicandam
aedem, cum haec exposuissem, nihil aliud pro reliquiis in sanctum altare condere voluit nisi vasculum, cuius aqua in
balsamo conmutata fuerat, dicens: «Haec sunt certae reliquiae, quas martyr paradisiacis virtutibus inlustravit».
42. De paralytico sanato.
Multa quidem et alia sunt, de quibus, plurima praetermittens, aliqua pando. Infirmus quidam omnibus membris debilis,
plaustro inpositus, ad eius monasterium est adductus. Qui cum ante ipsam basilicam in hoc vehiculo nocte iaceret, videt
eam subito magno splendore fulgente vocesque in ea psallentium tamquam multorum hominum audiebat. Dum haec
agerentur, et ille orationem funderet, quasi stupens factus nec memor dolorum, eo adpropinquante, splendor quem
viderat praeteriit ante oculos eius. At ille, fulgore demoto, in se reversus, sensit se pristinae saluti recuperatum.
43. De caeco inluminato.
Caecus quoque adminiculo deducente ad sacrosanctum altare eius accedens, dum de operturio sanctarum reliquiarum
oculos adtigit, lumen recepit. Sed et inergumini ab hac palla cooperti, saepe mundati sunt; et potestas iudicum,
quotienscumque in eo loco superflue egit, confusa discessit.
44. De cruce altaris furata.

