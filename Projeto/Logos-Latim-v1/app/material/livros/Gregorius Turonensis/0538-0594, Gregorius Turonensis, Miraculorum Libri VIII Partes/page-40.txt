Pendebat autem super ipsum altare crux holocrysa, eleganti opere facta, et erat tam praeclara visu, ut eam putares ex
auro esse mundissimo. Advenientibus vero barbaris, a quodam esse aurea aestimata direpta est et sinu recondita. At is
qui eam sustulerat tanto subito pondere praegravatur, ut eam penitus sustenere non possit, statimque conpunctus virtute
martyris ac paenitentia motus, de itinere transmissam loco sancto restituit.
45. Qualiter expetita sunt eius pignora.
Quae postquam gesta sunt, misit clericum suum, dicens: «Vade», inquit, «ad beati Iuliani basilicam, et fundens
orationem, supplica, ut tibi aliquid cerae vel pulveris de sepulchro iacentis largire dignentur aeditui, ut delatum a me
cum benedictione suscipiatur». Ille vero veniens, quae sibi fuerant imperata flagitat ac suscipit. Et cum suscepta ferre
vellet, tanto gravatur pondere, ut vix cervicem possit erigere. Unde tremore magno concussus, pavimento prosternitur,
et iterum cum lacrimis orationem fundens, surrexit incolomes et acceptam sensit abeundi habere libertatem. Igitur
arrepto itinere, incandescente nimium sole, siti corripitur. Veniens autem ad villam viae proximam, unam casolam adit,
aqua deposcens; de qua egrediens iuvenis dare responsum, ut eos vidit, in terram corruit, factusque est sicut mortuus.
Concurrentes autem parentes eius, calumniabant hominibus, adserentes, parentem suum eorum magicis artibus fuisse
peremptum, et adpraehensum puerum, levaverunt eum semivivum. At ille de manibus eorum elapsus, percussis palmis,
coepit debachando clamare vel dicere, quod martyris Iuliani virtute exuriretur. Clericus vero haec audiens, positam
super caput eius capsulam cum pignoribus sanctis, fide plenus orare coepit attentius; ipse quoque cum vomitu
sanguinem daemoniumque proiciens, purgatus abscessit. Dehinc firmatus in fide portitor, iter totum cum psalmis et
gratiarum actionibus carpens, ad locum praeoptatum, martyre ducente, pervenit. Iam exinde tempore procedente quanti
ibi inergumini, frigoritici vel diversis morbis obpraessi martyris virtute sanati sunt, nec nomina reteneri nec numerus
potuit collegi.
46. a. De puero ad ariolos ducto et alio per virtutem sancti sanato.
Inter reliquas vero insignia suscipiendorum miraculorum ponimus et istud, quod insipientes corrigat et roboret
sapientes. Igitur Cautini episcopi tempore, quo, ingruentibus peccatis populi, Arverna regio ab excidio lues quam
inguinariam vocant devastabatur, ego Brivatinsim vicum expetii, scilicet ut, qui meritis tutari nequibam, beati martyris
Iuliani salvarer praesidio. In quo dum commorarer vico, unus puer ex nostris ab hoc morbo corripitur, reclinatoque ad
lectulum capite, graviter agere coepit. Erat autem febris assidua cum stomachi pituita, ita ut, si aliquid acciperet,
confestim reiceret; nec erat ei cibus confortatio, sed magis exitus putabatur. Denique mei cum viderent eum in extrema
vexari, hariolum quendam invocant. Ille vero venire non differens, accessit ad aegrotum et artem suam exercere
conatur. Incantationes inmurmurat, sortes iactat, ligaturas collo suspendit, promittit vivere quem ipse mancipaverat
morti. Haec autem me nescio agebantur; quae cum mihi delata fuissent, amarissime reddor et cum gravi suspirio illud
conmemoro, quod Dominus per Heliam prophetam Oziae regi pronuntiat, dicens: Quia dereliquisti dominum Deum
Israel et consoluisti deum Acharon, ideo de lectulo, in quo ascendisti, non consurges, sed morte morieris. Nam iste post
adventum harioli validius febre succensus, spiritum exalavit; cuius post obitum interpositis paucis diebus, puer alius
simili laborare coepit incommodo. Tum ego eis inquio: «Accedite ad martyris tumulum et aliquid exinde ad aegrotum
deportate, et videbitis magnalia Dei atque cognoscetis, quid sit inter iustum et iniustum et inter timentem Deum et non
servientem illi». Accedentes autem, parumper pulveris circa sepulchrum iacentis sustulerunt. De quo ut hausit infirmus
cum aqua, protinus adsecutus est medicinam, recuperatusque viribus ac restincta febre, convaluit. Intellegite ergo nunc,
o omnes qui insipientes estis in populo, et post ista discusseritis, scitote, quia nihil sunt quae ad seducendum humanum
genus diabolus operatur. Ideo moneo, ut, si quis vixillo crucis signatus, si quis baptismi ablutione mundatus, si quis,
vetustate deposita, in novo nunc homine viget, talia postponat ac neglegat; quaerat autem patrocinia martyrum, per
quos sanitatum miracula celebrantur, postolet adiutoria confessorum, qui merito amici sunt dominici nuncupati, et quae
voluerit obtenebit.
b. De rosis ad sepulchrum eius divinitus ostensis.
Eo tempore, cum post obitum Proserii martyrarii Urbanus diaconus huius basilicae ordinatur aedituus, mira res ad
sepulchrum sancti apparuit. Nam, vigilante diacono in lectulo suo, auditus est sonitus, quasi ostium basilicae
panderetur. Post multarum vero horarum spatium audivit eum iterum claudi. Post haec surgens de stratu, praecedente
lumine accedit ad tumulum sancti. Mirum dictu! Vidit pavimentum rosis rutilantibus esse respersum. Erant autem
magnae valde cum flagrantia odoris inmensi. [In ipsas quoque cancelli celaturas mirabatur rosas intus, nonus enim erat
mensis]; et haec ita erant virides, acsi easdem ipsius putaris horae momento ramis virentibus esse discerptas. Tunc cum
grandi reverentia collectas secretius posuit, multis exinde infirmis medicamenta distribuens. Nam inerguminus quidam
ex Turonico veniens, ut exinde delibuto potum sumpsit, eiecto daemone, purgatus abscessit.
47. De muliere inluminata.
Mulier erat a nativitate caeca, quae se exhiberi a parentibus ad beati Martini tumulum deprecata est. Ubi cum venisset,
prostrata per triduum ad cancellos, qui ante sepulchrum sancti antistitis habentur extrinsecus, responsum accepit per
somnium, dicente sibi sancto viro: «Si lumen recipere desideras, require basilicam sancti Iuliani, in qua dum
praesidium martyris expetis, ille coniunctus Martino visum tibi necessarium simul orationum suarum suffragiis
revocabunt». Exsurgens autem mulier, ignorans, quod in Turonico huius martyris reliquiae tenerentur, ad Sanctonicam
urbem dirigit. Victurina etenim matrisfamilias ex nobili stirpe progenita in villae suae territurio basilicam construxerat
reliquiasque martyris beati condiderat. Ad hanc ergo aedem mulier accedens, orat per triduum. Die autem tertia advenit
natalis baptistae dominici; stante autem populo et lectionum dogmata auscultante, subito murmur magnus oritur.

