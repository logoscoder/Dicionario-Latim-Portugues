proiecerunt eum ante sepulchrum beati Maximi confessoris. Clausisque ostiis, reliquerunt corpus exanime. Nocte vero
in lamentatione deducta, cum redditus terrae dies alius inluxisset, reseratis aedis sacratae ostiis, infantulum erectum se,
per cancellos sepulchri trahentem se atque ambulare conantem aspiciunt. Nondum enim ei erat aetas perfecta, ut recte
possit incedere. Quod admirantes parentes gavisi sunt; suscepit eum mater maesta cum gaudio ac domi restituit sanum.
Ipsum autem iam puerum adultum vidi, qui nobis haec retulit.
83. De Valerio episcopo.
Valerius beatus confessor Consorannensium primus episcopus hoc se revelavit modo. Nam oratorium super se
constructum prius habuit, sed per incuriam ruens, oblivioni datum est, quo in loco quiesceret. Hoc tantum ab incolis
ferebatur, quod fuisset ante sanctum altare sepultus. Adveniens autem Theodorus episcopus, oratorium ipsum in maiori
spatio ampliatum, magnam effecit basilicam. Deinde sanctum venerabilis viri corpus inquerens, repperit duo sepulchra,
sed nesciebat, quis esset sacerdotis illius e duobus. Tunc convocato clero, vigilias tota celebrat nocte, deprecans, ut sibi
beatus confessor, quo in loco iaceret, exponeret. Implevitque duas ampullas vino et posuit super unum quodque
tumulum, dicens: «In quo Falerna fuerint ampliata, ipsam manifestum est esse Valeri antistitis sepulturam». Data vero
luce egressus de basilica, ostia sigillis munita, dedit membra sopori. Surgens autem ad horam tertiam, venit ad sanctam
basilicam, reseratis ostiis, cum clero et populo. Repperit ampullam unam parumper vinum habentem; aliam vero in
tantum ore patulo exundare, ut totum beati pontificis ablueret monimentum. Per hoc enim cognovit sacerdos, quis esset
Valeri episcopi tumulus. Sed evidentius adhuc scire cupiens, detegit monumentum, amotoque operturio, repperit
venerabile corpus valde integrum, de quo non caesaries decidua, non barba fuerat diminuta, neque aliquid in cute
corruptum aspiciebatur aut tetrum; sed erant omnia inlaesa, ac si nuper fuissent recondita, tantusque odor suavitatis
flagrabat a tumulo, ut non dubitaretur, ibique quiescere Dei amicum. Lauri etiam folia sub se habebat strata, de qua
adsumens episcopus, multis infirmis praebuit medicinam. De vestimentis igitur eius reliquias sumpsit; rursumque
operto tumulo, venerandum deinceps antestitem honoravit, multaque miracula de his pignoribus cernens in posterum.
84. De Silvestro Cavillonense episcopo.
Beatissimus vero Silvester Cavillonensim rexit eclesiam, qui quadragesimo secundo anno sacerdotio ministrato, plenus
dierum atque virtutum migravit ad Dominum. Habuit enim lectulum funibus subtilibus innexum; sub quo cum semel
atque iterum infirmi sive quartanarii sive variis febribus oppressi subderentur, statim virtute divinitus indita sanabantur.
Idcirco hoc lectulum in eclesiae sacrario deportatum, simili virtute nitescit. Multi enim, sicut oculis propriis inspexi,
abscissis de fune illo particulis, in longinquo deferebant, ipsisque super infirmos locatis, sanitatis adesse beneficium
contuebant. Nam mater mea, ab hoc decisa particula, ut puellae a frigoris febricitanti collo dependi fecit, morbo
extemplo depresso, puellam sanam aspexit.
85. De Desiderato eiusdem territurii reclauso.
Fuit in hac urbe et Desideratus presbiter, quem ego apud monasterium Gurthonensim vidi, virum sanctitate
magnificum, qui saepius frigoriticis, dolore dentium laborantibus aliisque morbis orando finem inposuit. Non enim
usquequaque reclausus erat, hoc est non egrediebatur e cellula, sed qui voluisset videbat eum in cellulam. Hic, ut
diximus, eximiis inlustratus virtutibus emicuit saeculo. Quod audiens benedictus Agricola episcopus, misit
archidiaconum suum, ut beatum urbis cimiterio deferret; sed resistentibus monachis, quae iussus fuerat non implevit.
Post haec aedificato exsinodochio leprosorum sacerdos suburbano, in eius basilicam collectis abbatibus et omni clero,
beatum corpus transtulit et in basilica superius memorata summo studio sepelivit. Qui se nunc vivere cum Christo
magnis virtutibus manifestat.
86. De Sequano abbate.
Magnae enim virtutis fuit et ille Sequanus Lingonici abba territurio, qui vivens saepe homines a vinculo diabolici nexus
absolvit et post obitum ad sepulchrum suum ergastulari catena revinctos liberos meritis suis abire permisit. Denique
Gunthramnus rex cornu, cuius voce vel Molosos collegere vel illa corneorum arboreorum armenta effugare
consueverat, furto ablatum perdidit. Quae res multos in vinculis coniecit, nonnullos facultate privavit. Ex quibus tres
viri memorati confessoris monumento petierunt; quod rex conpertum, iussit eos catenis atque conpedibus necti.
Factumque est ita. Media vero nocte lux in basilica humanae luci clarior oritur; dissiliunt ferrearum pedestrium
repagula, catenarumque disruptis bacis, vincti laxantur. Quo audito rex exterritus, velociter eos liberi arbitrii potestate
donavit.
87. De Marcello Parisiorum episcopo.
Marcellus vero Parisiacae urbis episcopus, qui quondam, ut in eius vita legitur, serpentem inmensum hoc depellit ab
oppido, et nunc in ipsius civitatis vico quiescit. Ad cuius tumulum cum Ragnimodus presbiter, qui nunc eius municipii
habetur sacerdos, quartano tipo veniens decubasset totaque die ieiunio et oratione vacasset, facto iam vespere
obdormivit. Expergefactus vero post paululum a somno, incolomis surrexit a tumulo.
88. De Germano eiusdem urbis episcopo.
Ingrediente autem Chilperico rege in urbem Parisiacam, sequenti die, postquam rex ingressus est civitatem, paralyticus,
qui in portico basilicae sancti Vincenti, in qua beatus Germanus requiescit in corpore, resedebat, diregitur. Mane autem
facto, expectante populo, gratias beato antistiti referebat. Nam saepe ibi et gressus paralyticorum et caecorum visus
virtute sancti restituuntur; et raro advenit eius solemnitas, quod ibi eius virtus non ostendatur.
89. De Genofeva religiosa.

