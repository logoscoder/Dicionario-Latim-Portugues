plenam ampullulam olei de sepulchro sancti antestitis abstulit. Regressusque ad domum, dum fatigatus ex itenere
resederet et viae labores matri referret, subito ficta percutitur tam graviter, ut nec anhelitum resumere posset. Conversus
vero ad oratorium, in quo beati antestitis reliquiae tenebantur, deductam in vigiliis noctem, mane de oleo quod attulerat
locum infirmitatis inunctum, sedato dolore, convaluit. Post haec quidam manum inflatam, ab spina percussam detulit,
quae protinus ut de oleo dilibuta est, incolomitati donatur. Mulier, quae sensum perdiderat et quibusdam horis
daemonium putabatur habere, de hoc oleo tacta, sanata est. Nam et alius abba eiusdem cellulae proximus de hoc oleo
caeci oculos adtigit, qui protinus visum recepit. Sed et cum multos inerguminos exinde restituisset sanitati, uni, qui
atrociorem, ut credo, daemonem habebat, super caput de oleo posuit. Ilico daemonem per fluxum ventris egessit; alteri
in ungula pollicis daemonium discendit. Quo viso, presbiter super digitum oleum infudit, mox disrupto corio, sanguine
defluente, discessit. Haec de oleo retulit.
10. De uva vitis, quam ipse plantavit, et de cera sepulchri.
De uva quoque ex vite, quam sanctus plantaverat, adiecit, quod adsumptam eam in ampullulam recondidit, quam aqua
complevit. Non post multum tempus venit ad eum homo, cuius os a pusula mala tumefactum caputque et oculi inflati
ob nimium venenum praeclaudebantur. Cui ille infusa ore aqua de ampulla uvae, omnis tumor ac dolor, gutta
decedente, discessit. Adserebat enim, grana uvae illius in ipsa aqua post quattuor annos adhuc viridia perdurare. De
cera vero, quam de sepulchro tulerat, adiecit: Surda et muta, quae, ut credo, daemonium habebat, ad eum accessit, in
cuius aure de ipsa cera posuit. Alia vero die veniens, gratias pro accepta sanitate retulit sacerdoti.
11. De virtutibus eius Ternoderensibus ostensis.
Infra terminum autem Ternoderensis castri, qui adiungitur Lingonicae civitati, erat presbiter gressu debilis. Cumque per
viam pergeret, quae ad Dei eclesiam ducit, obvium habuit senem cum puero. Erat autem uterque clericus. Datum sibi
invicem salutationis occursum, dixit senex ad presbiterum: «Vis sanus fieri ?» Cui ille: «Et quid humanum genus
amplius concupiscit habere, nisi ut sospes vivat in corpore ?» Et senex, facto beatae crucis signaculo super poplitem,
dixit presbitero: «In nomine domini nostri Iesu Christi extende pedem tuum». Quod presbiter sine mora extendens,
sanum ad se reduxit; et gratias agens, iter quo pergebat agere coepit. Vocatumque eum, puer qui cum sene erat ait: «Et
scis, presbiter, quis est qui te reddidit sanitati ?» «Ignoro», ait. Cui ille: «Sanctus Martinus Turonicae urbis antestis,
ipse te virtute sua sanitati restituit. Tu vero in loco quo sanctum stare vidisti oratorium sine mora aedifica; erit enim
populis salubre, si quae loquor expleveris». Nec moratus presbiter, oratorium in eodem situ construxit; in quo nunc
nuper multi paralytici gressum caecique visum recipere meruerunt.
12. De monasterio eius in Hispania.
In Hispaniis autem nuper factum cognovi. Cum Leuvieldus rex contra filium suum ambularet, atque exercitus eius, ut
adsolet, graviter loca sancta concuteret, monasterium erat Sancti Martini inter Sagonthum atque Cartaginem
Spartariam. Audientes autem monachi, quod hic exercitus ad locum illum deberet accedere, fugam ineunt et se, relicto
abbate sene, in insulam maris abscondunt. Advenientibus autem Gothis ac diripientibus res monasterii, quae sine
custode remanserant, abbatem senio incurvatum, sed sanctitate erectum offendunt. Extractoque unus gladio, quasi
amputaturus cervicem eius resupinus ruit ac spiritum exalavit. Reliqui vero haec videntes, timore perterriti fugierunt.
Quod cum regi nuntiatum fuisset, cum testificatione praecepit omnia quae ablata fuerant monasterio restaurari.
13. De heretico, qui hominem inluminare voluit.
Cernens autem praefatus rex tanta miracula per servos Dei, qui nostrae religionis erant, fieri, vocavit unum
episcoporum suorum, dixitque secretius ad eum: «Quam ob rem vos, ut isti, qui se christianos dicunt, non ostenditis
signa in populos secundum fidem vestram ?» Dicit ei episcopus: «Saepius ego caecis lumen reddidi et surdis auditum,
nunc autem possum haec facere quae dicis». Et vocatum ad se unum de hereticis, clanculo ait ad eum: «Accipe
quadraginta aureos, et clausis oculis, resede in loco unde nobis est transitus; et praetereunte me cum rege, exclama in
virtute, ut perditum lumen mea tibi credulitate restituam». Cumque hic, accepta pecunia, fecisset quod sibi fuerat
imperatum, procedit novus Cirula regis ad dexteram, constipatus hereticorum caterva; exclamat et iste caecatus
pecunia, ut fide episcopi reciperet oculos suos. At iste cum non minima arrogantia inponens manus super oculos eius,
ait: «Secundum fidem meam fiat tibi». Haec eo dicente, ita obserati sunt oculi hominis cum dolore, ut non solum visum
perderet, verum etiam dolum, quem, avaritia inpellente, finxerat, publicaret.
14. De altercatione heretici cum catholico.
Retulit alius vir fidelis, spectasse se christiano cum heretico pro fide nostra certante. Altercantesque diu de Divinis
Scripturis, cum flecti non possit hereticus, ut cognosceret veritatem, ait vir nostrae religionis: «Si Scripturarum
Sacrarum testimonia te ad credendum minime movent, vel virtutem individuae Trinitatis miraculis experire. Est digito
meo anulus aureus; ego eum in igne iaceo, tu candentem college». Proiectumque inter prunas anulum, ita igniri
permisit, ut eis similis cerneretur. Conversusque ad hereticum, ait: «Si vera est prosecutio tua, sume eum ab igne». Illo
quoque resistente, ait vir: «Inmensa Trinitas Deus, si aliquid indignum te credo, ostende. Certe, si recta est fides mea,
nihil mihi praevaleant haec incendia saeva». Et ablatum ab igne anulum diutissime palma sustenuit, et nihil est nocitus;
sed magis, confuso heretico, catholicus reliquam fervore suae fidei roboravit. Actenus hinc.
15. De Venantio abbate.
Haud procul vero a basilica beati Martini Venantius abba requiescit, vir magnificae sanctitatis, qui multis infirmis in
corpore positus opem accomodavit. Qui impleto tempore a saeculo migrans, iugiter se in aeternum vivere virtutibus
propriis manifestat. Nam si quis tipos frigoriticos incurrens nocte una ad eius tumulum deprecans vigilaverit, mox,

