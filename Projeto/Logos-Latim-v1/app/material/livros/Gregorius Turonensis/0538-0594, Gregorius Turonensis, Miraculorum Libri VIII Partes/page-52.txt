48. De Iustino et Similino presbiteris.
Infra terminum autem Beorretanae urbis in vico Sexciacensi sanctus Iustinus presbiter quiescit. Qui cum multis
virtutibus polleat, saepius ad sepulchrum eius inergumini declamantes mundantur, [illuminantur caeci, paralitici
diriguntur.] Huius merita ac sanctitate propinquus est Similinus, qui eiusdem ordinis officium in eclesia habuit. Qui
apud Tarvam vicum huius territurii quiescit, similibus florens virtutibus.
49. De sancto Severo presbitero.
His urbe et termino sociatus sanctus Severus, et ipse presbiter ordinatus, nobili stirpe progenitus. Nam in rure domus
Sexciacensis, quod in eius possessione subsistebat, eclesiam aedificavit; exinde iterum in alia villa aliud aedificavit
templum Dei, utrumque tamen sanctorum reliquiis communivit. Cum autem dies dominicus advenisset, celebratis
missis uno in loco, ad alium pergebat. Erat autem inter utrasque eclesias spatium quasi milia viginti. Hoc ei erat opus
per singulas dominicas dies. Factum est autem quadam dominica, dum hoc iter tereret et velocius, cornipedem calce
verberans, properaret, caput eius ramus mespoli arboris percuteret. At ille iniuriam sentiens, ait: «Arescere te iubeat
Deus, cuius nutu de terra egressa es». Et confestim aruit arbor usque in ipsis virtutis suae radicibus. Ille vero accedens
quo ibat, celebrata solemnia, fuit in eodem loco tribus diebus. Quarta autem die regressus, cum vidisset arborem
aridam, ait: «Vae mihi, qui in amaritudine cordis maledixi huic arbori. Ecce enim, qualiter aruit!» Et descendens,
prostravit se ad radices eius et ait ad Dominum: «Deus omnipotens, cuius nutu omnia gubernantur, cuius imperio non
nata creantur, creata vivunt, mortua reformantur, cuius salubre praeceptum tenentes, vivere nos post mortem corporis
huius credimus per futuram resurrectionem, tu praecipe, ut revirescat haec arbor et sit sicut antea». Et statim quasi per
aliquam venarum dispositionem humor a terra consurgens, per totos arboris patulae ramos uberi inrigatione diffunditur,
laxansque nodos arentes, prorumpentibus foliis, revixisse ab adstantibus est mirata. Magna enim fuit virtus ac
elymosina, ita ut, superius dictum est, de domibus suis eclesias faceret ac facultates suas in cibos pauperum erogaret. In
una vero earum sepulchrum suum deposuit, in quo et sepultus est. Solitus erat namque flores liliorum tempore quo
nascuntur collegere ac per parietes huius aedis appendere.
50. De lilio sepulchri eius.
Unde, qualis fuerit vita eius in hoc saeculo, ita Domino cooperante clarescit, ut evidentibus nunc prodigiis designetur.
Igitur lilium, quod diximus ab eo collectum atque in basilica sepulchri eius positum, praetereunte tempore, laxatis
deorsum florum foliis, arente coma marcescit; et ita siccatum videtur, ut, si contingatur manu, putetur in pulverem
extemplo resolvi. Totumque annum in hac ariditate perdurat. Adveniente vero die, quo confessor migravit a corpore, in
rediviva viriditate resurgit. Videasque, foliis paulatim revirescentibus, ipsos flores attolli et sine ullo aquae ac telluris
humore in ea specie qua quondam fuerat renovari. Et sic beatus confessor profert novos flores e tumulo, qui cum
sanctorum reliquis ut palma floret in caelo.
51. De sepulchris quae elevantur.
Sub termino quoque vici Iuliensis sunt tres presbiteri consepulti et, ut fertur per antiquam relationem, nullius
consanguinitatis propinqui vinculo, nisi tantum in amore Dei socii et caelo fratres effecti, qui unius loci spatium,
sepulchris iuxta positis, assiduitate miraculorum inlustrant. Qui cum [per] multorum annorum curricula in his ubi
sepulti sunt loculis quiescerent, scissum nuper pavimentum, quod calce atque comminuto testo quasi silex durissima
fusum erat, unius sepulchri cacumen apparuit. Quo paululum elevato, tellus scissa apicem alterius patefecit. Illoque
emicante, secutus est tertius tumulus, qui nunc iuxta initium ostensionis suae gradatim elevantur super terram. Sed nunc
iam primus liber a mole terrena liberum se visibus praestat humanis; duo adhunc sequuntur, sed annis singulis
proficiunt ad egressum. O mirabile mysterium Deitatis, quod artuum sepultorum puritatem manifestat saeculo, dum
prodit e pavimento, et praeparat ad resurrectionem non vermi non morituro dandos, sed luci solis claritati aequandos ac
dominici corporis conformationi clarificandos! Sunt autem haec sepulchra infra terminum, quod superius diximus, apud
vicum Atoram.
52. De sepulchro Theomasti episcopi.
Theomastus quoque iuxta expositionem nominis sui mirabilis sanctitate Momociacensis urbis fuisse fertur episcopus.
De qua urbe causa nescio qua demotus, Pictavum oppidum petiit, ibique praesentem vitam, in bona perdurans
confessione, finivit. Cuius quae sit mercis in caelo, ad eius ostenditur tumulum; eumque inhabitare paradiso, prodit
virtus egrediens de sepulchro. Illudque in eo veraciter ostenditur, quod dominus Iesus Christus in euangelio Marthae
dicit: Qui credit in me, etiamsi moriatur, vivit. Et omnis qui vivit et credit in me non morietur in aeternum. Hic ergo
super terram sepulchrum habet ante ipsum atrium beati Helari. De quo tumulo erasus a multis pulvis et haustus ita
dolori dentium febriumque medetur, ut qui hauserit miretur effectum. Nam ita haec benedictio assiduae expetitur, ut
iam in uno loco sarcofagum appareat transforatum.
53. De Lupiano confessore.
Infra ipso Pectavo termino, quod adiacet civitati Namneticae, id est in vico Ratiatense, Lupianus quidam in albis
transiens requiescit. Hic fertur a beato Hilario antestite donum baptismatis suscepisse; sed mox, ut diximus, migravit a
corpore. Cui a Deo bonorum omnium largitore tanta est gratia adtributa, ut ad eius sepulchrum caecus visum,
paralyticus gressum, mutus mereretur eloquium.
54. De Melanio Redonensium episcopo.
Melanius autem Redonicae urbis episcopus post innumerabilium signa virtutum iugiter intentus caelo emicuit saeculo;
super cuius sepulchrum miram christiani fabricam celsitudine levaverunt, sed instinctu maligni, qui semper bonis

