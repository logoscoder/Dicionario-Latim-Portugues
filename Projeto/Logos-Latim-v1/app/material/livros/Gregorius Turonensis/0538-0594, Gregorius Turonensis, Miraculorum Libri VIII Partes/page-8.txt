bella ad crucem venisset, impleto iam felicis trophei certamine, resupinis ad caelum vestigiis se expetiit crucifigi,
indignum se vociferans ut Dominum exaltari. Sicque dirigens spiritum vivacem in astris, sepultus est in templo quod
vocitabatur antiquitus Batecanum, quattuor ordines columnarum valde admirabilium numero nonaginta sex habens.
Habet etiam quattuor in altare, quod sunt simul centum, praeter illas quae ciborium sepulchri sustentant. Hoc enim
sepulchrum sub altare collocatum, valde rarum habetur. Sed qui orare desiderat, reseratis cancellis, quibus locus ille
ambitur, accedit super sepulchrum; et sic fenestella parvula patefacta, inmisso introrsum capite, quae necessitas promit
efflagitat. Nec moratus effectus, si petitionis tantum iusta proferatur oratio. Quod si beata auferre desiderat pignora,
palliolum aliquod momentana pensatum iacet intrinsecus; deinde vigilans ac ieiunans, devotissime deprecatur, ut
devotionis suae virtus apostolica suffragetur. Mirum dictu! Si fides hominis praevaluerit, a tumulo palliolum elevatum
ita imbuitur divina virtute, ut multo amplius, quam prius pensaverat, ponderetur; et tunc scit qui levaverit, cum eius
gratia sumpsisse quod petiit. Multi enim et claves aureas ad reserandos cancellos beati sepulchri faciunt, cui ferentes
pro benedictione priores, quibus infirmitates tribulantum medicantur. Omnia enim fides integra praestat. Sunt ibi et
columnae mirae eligantiae candore niveo quattuor numero, quae ciborium sepulchri sustenere dicuntur.
28. De Paulo apostolo.
Paulus vero apostolus post revolutum anni circulum ipsa die, qua Petrus apostolus passus, apud urbem Romam gladio
percussus occubuit. Ex cuius sacro corpore lac defluxit et aqua. Nec mirum, si lac eius manavit ex corpore, qui gentes
incredulas et parturivit et peperit ac lacte spiritali nutritas ad cibum solidum Scripturarum Sanctarum opaca reserando
perduxit. De cuius virtutibus multa quidem audivimus, sed de plurimis unum tantum miraculum studuimus declarare.
Factum est autem in quodam loco, ut homo laqueum sibi ad extorquendam vitam, instigante diabolo, praepararet.
Cumque secretum cellulae, in qua haec ageret, repperisset, funem trabi transmissum, laqueum coepit innectere, nomen
tamen semper Pauli apostoli invocabat, dicens: «Adiuva me, sanctae Paulae!» Et ecce umbra squalida atque funesta,
quae nihil minus vultu quam diabolum similabat, apparuit ei, hortans ac dicens: «Heia, age, ne moreris; expeti celerius
quae coepisti». At ille cum opus hoc, id est vitae extorquendae, pararet, semper agebat: «Beatissime Paule, esto adiutor
meus!» Denique expedito iam laqueo, cum vehementius urgueretur ab umbra, ut collum inmitteret, subito adfuit alia
umbra huic similis, dicens ei quae cum homine erat: «Fuge miserrime! En Paulum apostolum huc venientem! Invocatus
enim ab hoc homine, ecce adest!» Tunc evaniscentibus umbris, hic ad sensum suum reversus et crucem virtutis
dominicae pectori nutanti depingens, paenitentiam, genis lacrimarum imbre perfusis, agebat, cur ista temptasset. Unde
manifestum est, hunc eundemque hominem per virtutem beati apostoli ab hoc saevae mortis praecipitio fuisse
salvatum.
29. De Iohanne euangelista.
Iohannes vero apostolus et euangelista Dei post peractum tam agonis legitimi quam praedicationis saluberrimae cursum
vivus descendens in tumulo, operire se humo praecepit. Cuius nunc sepulchrum mannam in modum farinae hodieque
eructat, ex qua beatae reliquiae per universum delatae mundum, salutem morbidis praestant. Hic est Iohannes, quem
Dominus plus quam ceteros dilexit apostolos, qui tantae caritatis amore praelatus est, ut super ipsum sacri corporis
pectus accumbens, mysteriorum caelestium hauriret arcana. Ipsi etiam Dominus noster gloriosam genetricem quasi
peculiari quodam modo discipulo in ipsa passionis hora in cruce pro mundi salute positus commendavit. De hoc enim
et post resurrectionem dixit: Sic eum volo manere, donec veniam. In Epheso autem habetur locus, in quo hic apostolus
euangelium, quod ex eius nomine in eclesiam legitur, scripsit. Sunt autem in summitate montis illius proximi quattuor
sine tecto parietes. In his enim orationi insistens, Dominum assiduae pro delictis populi deprecans, morabatur;
obtenuitque, ne in loco illo imber ullus descenderet, donec ille euangelium adimpleret. Sed et usque hodie ita praestatur
a Domino, ut nulla ibi descendat pluvia, neque imber violentus adveniat. In ea urbe Maria Magdalenae quiescit, nullum
super se tegumen habens. In ea et septem dormientes habentur, de quibus aliqua, Domino iubente, in posterum narraturi
sumus. In hac et idolum Dianae fuit ab apostolo Paulo distructum. Sed ad coepta redeamus.
30. De sepulchro Andreae apostoli.
Andreas apostolus magnum miraculum in die solemnitatis suae profert, hoc est mannam in modum farinae vel oleum
cum odore nectareo, quod de tumulo eius exundat. Per id enim, quae sit fertilitas anni sequentis, ostenditur. Si exiguum
profluxerit, exiguum terra profert fructum; si vero fuerit copiosum, magnum arva proventum fructuum habere
significat. Nam ferunt in aliquibus annis, in tantum e tumulo oleum exundare, ut usque medium basilicae profluat rivus
ille. Haec autem aguntur apud provintiam Achaiam, in civitate Patras, in qua beatus apostolus sive martyr pro
Redemptoris nomine crucifixus praesentem vitam gloriosa morte finivit. Tamen cum oleum defluxerit, tantum odorem
naribus praestat, ut putes ibi multarum aromatum sparsam esse congeriem. Quod non sine miraculo ac beneficio
habetur in populis. Nam ex hoc seu inunctiones factae sive potiones datae plerumque languentibus commodum
praestant. Post cuius gloriosam adsumptionem multae virtutes vel ad hoc sepulchrum vel per loca diversa, in qua eius
reliquiae collocatae sunt, feruntur ostensae. De quibus pauca memorari non putavi absurdum, quia aedificatio est
eclesiae gloria martyrum virtusque sanctorum. Tempore, quo, interfecto Chlodomere rege Francorum, se exercitus
reparans Burgundiam devastabat, in quadam basilicam reliquiae iam dicti apostoli cum Saturnini martyris tenebantur.
Accensaque basilica, cum iam tegnorum moles dirueret, pauperes ac senes, quos barbaries reliquerat, flebant, dicentes:
«Vae nobis, qui tantorum pignorum hodie caremus auxilia; nec nobis ultra spes praesentis vitae manebit, si haec
deperierint». His ita flentibus, nutu Dei adveniens Turonicus homo, condolens his lamentis et discens virtutem
martyrum, non minus fide quam parma protectus, per medias ingreditur flammas, adprehensasque ab altare sanctas

