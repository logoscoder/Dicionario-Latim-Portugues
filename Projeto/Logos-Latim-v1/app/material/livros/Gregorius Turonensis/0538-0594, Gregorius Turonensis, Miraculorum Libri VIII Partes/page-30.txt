deprehendere potest. Redit ad propria, dat voces in fletu atque cum uxore ac liberis plangit, dicens: «Vae mihi, quia,
iuvencis defactis, hoc anno fame moriemini!»Quid plura ? Accedit lamentans ad sepulchrum beati Felicis martyris, dat
cum fletu gemitum, exorat, ut ei virtus eius quae perdiderat reddi obteneret a Domino. Egressus autem a templo, ante
ipsam atrii ianuam agnoscit boves suos et ait: «O magna virtus martyris, quae mihi perditum tam velociter restitui
fecit». Ingressusque iterum, prosternitur ad pavimentum, et gratias agens, cum rebus regressus est suis; oculumque
hominis huius, quem caecum habebat, martyris virtus inluminavit. Ad huius quoque cellulae parietem, quo beatum
corpus tumulo conditum requiescit, adhaeret adpendens porticus, in qua dependens fune lychnus lumen loco sueverat
ministrare. Ille autem, cui hoc erat officium contueri ad eius conpositionem, accedens, laxato fune discessit, quasi
oleum petiturus. Cumque omnia tenebris nocturnalibus tenerentur operta, et funis cum uncinulis in medio portici
submissior dependeret, quidam de adstantibus in vigilia sancti nebula cellulae, quae de exusta papiro surrexerat,
fatigatus, foris egreditur. Cumque per porticum illam praeteriret, unus de uncinulis funis faciem excepit hominis
venientis, inlato acumine transfigens oculum eius. At ille dolorem sentiens, extensis celeriter palmis, vultus periclitantis
cum ipsis obtegit oculis, clamans non mediocri heiulatu ac dicens: «Succurre, deprecor, sanctae sacerdos, et proximum
te facito pereunti, qui loco proximus adstas. Emitte sacras per occulta medicamina manus et extrahe malum, quod
adversatur lumini, ne lumine viduatus abscedam, qui lumen miraculorum tuorum cernere veni». Ad huius lamentabili
vociferatione exhibito qui aderant lumine, advertunt hominem, transfixo oculo, de fune pendere. Cumque, profluente
sanguine, nullus manum ad eruendum auderet adponere, martyris virtus adfuit inmensa beati, qui sic uncum abstraxit,
ut ne oculum erueret nec visum penetraret et sanguinis decurrentis fluentum stringeret. Sic eruto ferro de oculo, dolore
palpebrium resedato, virtus martyris sancti declaratur in populo. Inerguminos autem ad hanc sacratam athletae Christi
aedem probatos atque purgatos saepius scripsit hic auctor. Sed ad Galliarum martyres recurramus.
104. De Vincentio Aginense.
Vincentius autem Agenensis urbis et ipse martyr, cuius passionis historia ab incolis retenetur, leviticae stolae candore
in eclesia Christi micans, magnis saepissime virtutibus fulget, in pervasoribus rerum suarum plerumque ultor severus
exsistit. Tempore autem illo, quo contra Gundovaldum commotus exercitus ad Conveniensim urbem directus est, ab
huius hostilitatis multitudine basilica eius vallatur tota. Erat enim in ea plebs omnia rerum suarum praesidia confidens
de reverentia martyris, quod nullus ea praesumptione temeraria auderet attingere, et obseratis ostiis, se ab intus cum
rebus incluserat. Circumdantes autem postes, cum aditum, per quod ingrederentur, invenire non possint, ignem ostiis
aedis subiciunt; quam diu multumque succendentes, non adprehendebant valvae, donec inpulsu securum comminutae
ingressi sunt, diripientes res populumque inclusum in ore gladii trucidantes. Sed non diu haec res remansit inulta. Nam
alii a daemone correpti, nonnulli in flumine Garonnae necati, multi etiam a frigora occupati, diversis in partibus
diversorum morborum genere vexabantur. Nam vidi ex his multos in Turonico territurio, qui in hoc fuerant mixti
scelere, graviter trucidari et usque ad vitae praesentis amissionem intolerabilium dolorum cruciatu torqueri. Multi enim
ex his confitebantur, se iudicio Dei ob iniuriam martyris fuisse morti pessimae obstinatos. Ecce quantum Deus praestat
martyribus suis! Ecce qualibus eosdem laudibus Christus dominus bellorum fidelium inspector honorat! Ecce quantum
praestat ipsius nominis dignitas christiani, si non gentilium more aut inhiamus cupiditati aut luxoriae serviamus!
105. De muliere, quae pecuniam abscondit.
Nam audivi praeteritis annis gestum in Galliis. Mulier quaedam sub specie religionis vacabat ieiuniis, orationibus
insistebat, vigilabat pertinaciter ac loca sancta devotione simulata circuibat assiduae. Cumque in hoc colore iustae vitae
duraret, inmensas opes a multis suscipiebat; congregabat aurum cotidie, et quod devotio christiana pro redemendis
porregebat captivis, loculis abdebatur occultis; et quae dabantur inopum necessitatibus profutura, iniquis marsupiis
condebantur. Nam effossam mulier humum in medio cellulae ollam inmensam inposuit, ibique cum aliquid datum
fuisset recondebat diligenter, et lapide superposito claudens, ut nulli pateret occultum. O terque quaterque exsecranda
cupiditas, quae luci fraudans homines dimergis in tenebris! Quid plura ? Cum olla impleta fuisset a nummis, huic
mulieri tempus resolutionis advenit; mortua vero Deo, migrans inferno sepulta est. Post cuius exsequias sacerdotes qui
aderant puellae eius familiari interrogant, quid de tanta fecisset pecunia, aut si ea eroganda temporis sui permisit
spatium. At illa respondit, numquam se vidisse, quod ulli inopum manum misericordiae porrexisset; aut quid pecunia
data devenisset, ignorare se confitetur. «Unum tantum scio», ait, «quod in cellula deportatum regressum foris ultra non
vidi». Haec audientes clerici, stupent auditu, et quid ex hoc factum fuisset, diligenter inquirunt; totumque crebris ictibus
pavimentum, locus, in quo occulta iacebat pecunia, tinnitum dedit inpulsus, cavoque resonans, prodidit quae latebant.
Et statim remoto lapide, invenitur auri congeries. Et clerici stupentes tantae subtilitatis perversitatem, episcopo quid
actum fuerat indicant. Ille vero commotus, iussit reserato sepulchro pecuniam super corpus exanime proici, dicens:
«Sint tua tibi quae congregasti; pauperibus vero Christi non deerit, unde sustententur». Nec mora, cum prima quies
nocturno tempore data fuisset, audiuntur voces a tumulo, fletus et ululatus inmensus; inter quas voces hoc maxime
resonabat, se miseram, se infelicem, quae auri consumebatur incendio. Denique cum per triduum haec voces adveniente
nocte resonarent, populis non durantibus, ad sacerdotem venitur. At ille accedens, iubet tumuli operturium amoveri,
submotoque videt aurum quasi in fornace resolutum in os mulieris ingredi cum flamma sulpurea. Tunc sacerdos oravit
ad Dominum, ut, quia malitia eius populis fuerat declarata, tandem Dominus poenam cessare iuberet a corpore, et
operto tumulo, discessit; vocesque mulieris amplius non sunt auditae. Vides ergo, quantum distat inter conversationem
caelestem et opolentiam saecularem, quantum distat inter martyrum divitias et saeculi pompas; vides, qualia martyribus
sint conlata praemia ad vitae religiosae conpendia. Et tu, o homo mortalis, non declinas ab sceleribus, non cessas a

