0538-0594- Gregorius Turonensis - Miraculorum Libri VIII [Partes]
Liber I: in gloria martyrum
Incipit liber primus miraculorum in gloria martyrum beatorum opere Georgi Florenti Gregori episcopi Turonici.
Pr√¶fatio.
Hieronimus presbiter et post apostolum Paulum bonus doctor eclesiae refert, se ductum ante tribunal aeterni Iudicis et
extensum in supplicio graviter caesum, eo quod Ciceronis argutias vel Vergilii fallacias saepius lectitaret,
confessumque se coram angelis sanctis ipsi Dominatori omnium, numquam se deinceps haec lecturum neque ultra
tractaturum, nisi ea quae Deo digna et ad eclesiae aedificationem oportuna iudicarentur. Sed et Paulus apostolus: Quae
pacis sunt, inquid, sectemur et quae ad aedificationem invicem custodiamus. Et alibi: Omnis sermo malus ex ore vestro
non procedat; sed si quis bonus ad aedificationem, ut det gratiam audientibus. Ergo haec nos oportet sequi, scribere
atque loqui, quae eclesiam Dei aedificent et quae mentes inopes ad notitiam perfectae fidei instructione sancta
faecundent. Non enim oportet fallaces commemorare fabulas neque philosophorum inimicam Deo sapientiam sequi, ne
in iudicium aeternae mortis, Domino discernente, cadamus. Quod ego metuens et aliqua de sanctorum miraculis, quae
actenus latuerunt, pandere desiderans, non me his retibus vel vinci cupio vel involvi. Non ego Saturni fugam, non
Iunonis iram, non Iovis stupra, non Neptuni iniuriam, non Eoli sceptra, non Aeneada bella, naufragio vel regna
commemoro. Taceo Cupidinis emissionem, non Ascanii dilectionem emeneosque, lacrimas vel exitia saeva Didonis,
non Plutonis triste vestibulum, non Proserpinae stuprosum raptum, non Cerberi triforme caput, non revolvam Anchisae
colloquia, non Itachis ingenia, non Achillis argutias, non Senonis fallacias. Non ego Laguonthe consilia, non
Amphitrionidis robora, non Iani conflictus, fugas vel obitum exitiale proferam. Non Eomenidum variorumque
monstrorum formas exponam, non reliquarum fabularum commenta, quae hic auctor aut finxit mendacio aut versu
depinxit heroico. Sed ista omnia tamquam super harenam locata et cito ruitura conspiciens, ad divina et euangelica
potius miracula revertamur. Unde Iohannis euangelista exorsus est, dicens: In principio erat Verbum, et Verbum erat
apud Deum, et Deus erat Verbum. Hoc erat in principio apud Deum. Omnia per ipsum facta sunt, et sine ipso factum
est nihil. Et deinceps ait: Et Verbum caro factum est et habitavit in nobis, et vidimus gloriam eius, gloriam quasi
Unigeniti a Patre, plenum gratia et veritate. Quod autem in Bethlem nasciturus erat, ita ait propheta: Et tu, Bethlem
Eufratha, non es minima in milibus Iuda. Ex te enim prodiet rex, qui regat populum meum Israhel. Hoc enim et
Nathanahel ille a Chana Galileae dixit: Rabbi, tu es filius Dei, tu es rex Israhel. Ipse est et salus mundi, de quo et ille
Symeon ait: Nunc dimittis, Domine, servum tuum in pace, quia viderunt oculi mei salutare tuum.
1. De nativitate domini nostri Iesu Christi in Bethleem.
Nato ergo domino nostro Iesu Christo secundum carnem in Bethlem oppido in diebus Herodis regis iuxta fidem
euangelicam, magi ab oriente venerunt Hierusolymis, dicentes: Ubi est qui natus est rex Iudaeorum ? Vidimus enim
stellam eius in oriente et venimus adorare eum, et reliqua. Est autem in Bethlem puteus magnus, de qua Maria gloriosa
aquam fertur hausisse. Saepius aspicientibus miraculum inlustre monstratur, id est stella ibi mundis corde, quae
apparuit magis, ostenditur. Venientibus devotis ac recumbentibus super os putei, operiuntur lenteo capita eorum. Tunc
ille, cuius meritum obtenuerit, videt stellam ab uno pariete putei super aquas transmigrari ad alium in illo modo, quo
solent super caelorum circulo stellae transferri. Et cum multi aspiciant, ab illis tantum videtur, quibus est mens sanior.
Nonnullos vidi, qui eam adserebant se vidisse. Nuper autem diaconus noster retulit, quod cum quinque viris aspexit,
sed duobus tantum apparuit.
2. De miraculis domini et Salvatoris nostri.
Dominus igitur noster Iesus Christus in adsumpta carne de virgine multa populis miracula est dignatus ostendere.
Haustos enim latices in vini sapore convertit, caecorum oculis, depulsa nocte, lumen infudit, paralyticorum gressus,
ablata debilitate, direxit, febres aegrotantium, fugato ardore, restinxit, ydropicum, conpraesso tumore, sanavit, lepram
discedere sacri oris virtute mandavit, mulierem daemonio inclinatam, invidentibus Iudaeis, erexit; super aquas vero,
non dehiscentibus aquis, incessit, profluvium mulieris tactu fimbriae salutaris avertit. Multa quidem et alia fecit, quae
sacra euangeliorum narrat historia. Tamen cum multos salubri caelestique mandato restaurasset ad vitam, tres ab
infernali morte reductos vitae restituit, id est archisynagogi filiam resuscitavit in domo, unicum viduae surgere iussit ad
portae egressum et Lazarum vocavit ex monumento.
3. De passione, resurrectione ac ascensione eius.
Igitur Iudaei furore succensi, falsis accusationibus circumdantes Iustum, tradiderunt morti et crucis adfixione
damnaverunt. Quem Deus pater suscitavit a mortuis tertia die, solutis doloribus mortis, quoniam inpossibile erat eum
apud inferos reteneri, sicut ait apostolus Petrus. Post haec promittens Paraclytum et imbuens caelestibus doctrinis
apostolos, victor ascendit ad caelos, venturumque se ad iudicandum, angelis testantibus, repromittens, dicente
apostolici actus historia: Hic Iesus, qui receptus est a vobis, sic veniet, quemadmodum vidistis eum euntem in caelum.
4. De apostolis et beata Maria.
Post admirabilem igitur dominicae ascensionis gloriam, quae, contrito diabolicae malignitatis capite, mentes fidelium
ad contemplanda caelestia animavit, sancti apostoli domini et Salvatoris nostri cum beata Maria, matre eius, in unam
congregati domum, omnia ponebant in medio; nec quicquam suum aliquis esse dicebat, sed unusquisque cuncta

