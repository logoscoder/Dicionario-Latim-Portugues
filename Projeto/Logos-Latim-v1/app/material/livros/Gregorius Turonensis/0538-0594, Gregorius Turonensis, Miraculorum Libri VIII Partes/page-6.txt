Sunt autem et ad Levidam civitatem aquae calidae, in quibus Hiesus Nave lavare solitus erat, ubi similiter leprosi
mundantur. Est autem ab Hiericho duodecim milia. Prope autem Hiericho habentur arbores, quae lanas gignunt.
Exhibent enim poma in modum cucurbitarum, testa in circuitu habentes dura, intrinsecus enim plena sunt lanae. Et de
his enim ferunt ipsi Hiesu Nave solere fieri indumenta. Sed et hodieque tales exhibent lanas, ex quibus nos a
quibusdam delatas vidimus et admirati sumus vel candorem vel subtilitatem earum.
Quidam autem cum ad periurandum in hac eclesia fuisset ingressus, at ubi manus ante altare stans sursum extulit, ut
sacramentum mendax proferret, statim resupinus ruens, ita caput in pavimentum conlisit, ut vix vel vivens erigi
potuisset. Ad se autem reversus dolum periurii, quod occultabat, publice patefecit.
18. De reliquias beatae Mariae.
Nam vidi ante hoc tempus hominem Iohannem nomine, qui a Galliis leprosus abierat, et in ipso loco, quo Dominum
diximus baptizatum, aiebat se per annum integrum commoratum fuisse. Qui assiduae abluebatur in amne; sed redditus
pristinae incolomitati, reformata in melius cute, sanatus est. Hic reliquias beatae Mariae ab Hierusolymis accipiens,
revertebatur in patriam; sed prius Romam abire disposuit. Verum ubi altas Italiae solitudines est ingressus, incidit in
latrones. Nec mora, spoliatur ab indumentis; et ipsa quoque capsa, in qua beata gestabat pignora, capitur. Exaestimantes
enim inimici illi auri ibidem sestertias adgregatas, effracta clave, omnia rimantur intente. Sed cum nihil in eam
pecuniae repperissent, extracta pignora in ignem proiciunt, caesoque homine, discesserunt. At ille semivivus exsurgens,
ut vel cineres exustorum collegeret pignorum, invenit super carbones accensos inlaesas iacere reliquias; ipsumque
lenteum, quo involutae erant, ita admiratur integrum, ut non putaretur prunis iniectum, sed eum ex aquis absconditum.
Collegitque cuncta cum gaudio, et viam quam pergebat ingressus, usque ad Gallias pervenit incolomis. Multos enim
vidimus, qui vel in Iordane vel in aquis Levidae urbis tincti, ab hoc fuerant morbo mundati.
19. De eclesia, in qua sanctae Mariae reliquiae cum Iohannis baptistae infra urbem Turonicam.
In urbe autem Turonica est eclesia sanctae Mariae virginis ac Iohannis baptistae nomine consecrata, in qua periuribus
ultio divina apparuit. Ad se autem reversus dolum periurii, quod occultabat, publice patefecit. Vidimus enim et nos
quosdam de Turonicis in loco eodem periurasse, qui ita divino iudicio condemnati sunt, ut in ipsius anni curriculo
finirentur a saeculo.
20. De miraculis statuae apud urbem Phaniadam.
Igitur, ut diximus, in ipso primo Iordanis egressu Phaniada civitas sita est, in qua habetur statua ex electro purissimo
fabricata, in qua Redemptoris nostri forma dicitur esse expressa. Nam, ut plerosque audivi, qui eam contemplati
fuerant, mira claritas in eius facie contenetur. Sed ne cui videatur absurdum, narrare quae de ea Caesariensis refert
Eusebius non pigebit. Ait enim: Mulierem, quam sanguinis profluvio laborantem a Salvatore curatam euangelia
tradiderunt, huius urbis civem constat fuisse, domusque eius in ea etiam nunc ostenditur. Pro foribus vero domus ipsius
basis quaedam in loco editiore collocata monstratur, in qua mulieris ipsius velut genibus provolutae palmasque
suppliciter tendentis imago aerea videtur expraessa. Adstat vero alia aerea nihilhominus fusa statua habitu viri stola
compte circumdati et dextram mulieri porregentis. Huius ad pedem statuae in basi est herba quaedam, nova specie
nascitur. Quae cum exorta fuerit, excrescere usque ad stolae illius aereae indumenti fimbriam solet. Quam cum summo
vertice crescens herba contigerit, vires inde ad depellendos omnes morbos languoresque conquiret, ita ut, quaecumque
fuerit illa infirmitas corporis, haustu exiguo madefacta salutaris graminis depellatur; nihil omnino virium gerens, si,
antequam aereae fimbriae summitatem crescendo contigerit, decerpatur. Hanc statuam ad similitudinem vultus Iesu
formatam tradebant; quae permansit etiam ad nostra usque tempora, sicut ipsi oculis nostris inspeximus. Et nihil
mirum, si sibi qui ex gentibus crediderunt pro beneficiis, quae a Salvatore fuerant consecuti, huiusmodi velut munus
videbantur offerre, cum videamus etiam nunc et apostolorum Petri vel Pauli et ipsius Salvatoris imagines designari
tabulasque depingi. Haec Eusebius retulit.
21. De Iudaeo, qui iconicam Christi furavit.
Nam et isto nunc tempore per credulitatem integram tanto Christus amore diligitur, ut, cuius legem in tabulis cordis
credentes populi retenent, eius etiam imaginem ad commemorationem virtutis in tabulis visibilibus pictam per eclesias
ac domos adfigant; sed et in hoc inimicus semper humani generis aemulus extat. Nam Iudaeus quidam, cum
huiuscemodi imaginem in tabulam pictam ac parieti adfixam in eclesia saepe vidisset, ait: «Ecce seductorem illum, qui
nos genusque nostrum humiliavit!» Et sic nocte veniens, telo ipsam imaginem verberat, elisamque de pariete, opertam
veste, ad domum portans, flammis parat exurere. Sed res mira apparuit, quae de virtute Dei non potest ambigeri. Nam
de vulnere, ubi imago transfossa fuerat, sanguis effluxit. Quod ipse iniquus spiculator obpletus furore non sensit. Cum
autem per obscurae noctis tenebras domum suam fuisset ingressus, lumine adhibito, cernit se totum sanguine
cruentatum, timensque, ne scelus suum patefieret, abiectam a se tabulam abdidit in obscuris; nec ausus est ultra
contingere, quod inique praesumpsit auferre. Venientes autem christiani diluculo ad domum Dei, iconicam non
inveniunt, stupentesque ac requirentes quod fuerat factum, cruoris vestigia deprehendunt. Quod sequentes, ad domum
Iudaei accedunt. Denique sciscitati de tabula, nihil certi cognoscunt. Requirentes autem eam sollicitae, in angulo
cellulae Iudaei repperiunt; quam eclesiae redditam, furem lapidibus obruerunt.
22. De alia pictura Christi domini.
Est et apud Narbonensim urbem in eclesia seniore, quae beati Genesii martyris reliquiis plaudit, pictura, quae
Dominum nostrum quasi praecinctum lenteo indicat crucifixum, quae pictura dum assiduae cerneretur a populis,
apparuit cuidam Basileo presbitero per visum persona terribilis, dicens: «Omnes vos obtecti estis variis indumentis et

