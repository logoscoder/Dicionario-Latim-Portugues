reliquias, nihil ab igne nocitus, extulit foras, sed continuo ita constrictus est, ut gressum in antea agere non valeret.
Tunc indignum se iudicans, qui eas ferret, unam puellam parvulam inpollutamque elegit a praeda, cui capsulam ad
collum posuit et sic in patriam prospere accessit. Tunc conlocatis in altari Novivicensis eclesiae, ubi nulla adhuc
sanctorum pignora habebantur, annis singulis devotissime eorum solemnia celebrabat. Cuius filius, cum haec post
patris obitum non impleret, a febre quartana per annum integrum laborans, vovit, ut novam basilicam in eorum honore
construeret; quo facto, amota febre, sanatus est. Sed nec hoc sine Divinitatis providentia actum reor, quod ea die, qua
beatae reliquiae in alia sunt translata basilica, errantes homines a via, qui beati Vincenti reliquias deferebant, ad vicum
ipsum delati sunt. Tunc rogante presbitero, diviserunt ei particulam pignorum, quam in sancto altari, unde alias
abstulerat, conlocavit. Mummolus autem, cum Theodoberti regis tempore ad Iustinianum imperatorem pergens
Constantinopolitani itineris viam navali evectu sulcaret, ad urbem Patras, in qua idem habetur apostolus, est adpulsus.
Ac dum ibi cum satellitibus moraretur, infirmata visica, calculosus efficitur. Dehinc diversis doloribus artatus, febre
consumitur; ablataque delectatione comedendi atque bibendi, adventus mortis solius praestolatur. Igitur dum se ita
fessum et sine spe vitae decernit, testamentum suum petit scribi, munitumque subscriptionibus ac sigillis, inquiri
praecepit, forsitan aliquis reperiretur in civitate, qui peritus in arte medicinae possit perituro succurrere. Sed cum hoc
episcopo, qui tunc praeerat, suggeritur, ait: «Quousque vos, dilectissimi, casso fatigatis labore et inter homines
requiritis medicinam, cum habeatur hic caelestis medicus, qui saepe infirmorum valitudines sine herbarum adminiculo,
virtutis propriae depellat effectu ?» «Et quis», inquiunt, «est ille ?» «Andreas», ait, «apostolus Christi». Haec
nuntiantes infirmo, rogat se portari ad beati sepulchrum. Cumque pavimento prostratus quae necessitas exigebat
fideliter precaretur, medium fere noctis omnes qui aderant sopor obtenuit. Statimque infirmo conari eiciendae urinae
inminit, tangensque unum puerorum, voce tenui vasculum postulat exhiberi, inlatumque, dum urinam nititur eicere,
lapidem magnum emisit, qui tam validus fuit, ut cadens sonum in ipsa quae parata fuerat conca proferret. Tunc ablata
febre cum omni dolore, navi restauratur incolomes.
31. De sepulchro Thomae apostoli.
Thomas apostolus secundum historiam passionis eius in Indiam passus declaratur. Cuius beatum corpus post multum
tempus adsumptum in civitatem, quam Syri Aedissam vocant, translatum est, ibique sepultum. Ergo in loco regionis
Indiae, quo prius quievit, monasterium habetur et templum mirae magnitudinis diligenterque exornatum atque
conpositum. In hac igitur aede magnum miraculum Deus ostendit. Lignus etenim inibi positus atque inluminatus, ante
locum sepulturae ipsius perpetualiter die noctuque divino nutu resplendet, a nullo fomento olei scirpique accipiens;
neque vento extinguitur neque casu dilabitur neque ardendo minuitur, habetque incrementum per apostoli virtutem, qui
nescitur ab homine, cognitum tantum habetur divinae potentiae. Hoc Theodorus, qui ad ipsum locum accessit, nobis
exposuit.
32. De virtute basilicae, in qua postea translatus est.
In supradicta igitur urbe, in qua beatos artus diximus tumulatos, adveniente festivitate, magnus adgregatur populorum
coetus, ac de diversis regionibus cum votis negotiisque venientes, vendendi conparandique per triginta dies sine ulla
thelonei exactione licentia datur. In his vero diebus, qui in mense habentur quinto, magna et inusitata populis
praebentur beneficia. Non scandalum surget in plebe, non musca insedit mortificatae carni, non latex deest sitienti.
Nam cum ibi reliquis diebus plus quam centinum pedum altitudine aqua hauriatur a puteis, nunc paululum fodias,
affatim limphas exuberantes invenies; quod non ambigitur virtute haec apostoli inpertiri. Decursis igitur festivitatis
diebus, theloneum publico redditur, musca quae defuit adest, propinquitas aquae dehiscit. Dehinc emissa divinitus
pluvia ita omne atrium templi a sordibus et diversis squaloribus, qui per ipsa solemnia facti sunt, mundat, ut putes, eum
nec fuisse calcatum.
33. De reliquias sancti Stephani martyris.
Stephanus autem primus vel diaconus eclesiae sanctae vel martyr apud Hierusolymam, sicut sacra apostolorum narrat
historia, pro nomine sancto Christi, quem a dextris virtutis spiritali contemplatione cernebat, lapidibus est obrutus, pro
persecutoribus ipsam supplicans maiestatem. Denique erat oratorium apud urbem Turonicam, ab antiquis eius nomine
dedicatum, quem nos parumper iussimus prolongari. Quod cum factum fuisset, et altare ut erat integrum in ante
promovimus. Requirentes vero in loculo, nihil de pignoribus sanctis, quod fama ferebat, repperimus. Tunc misi unum
ex abbatibus, ut ab oratorio domus eclesiasticae nobis eius reliquias exhiberet, oblitus tamen clavem capsae porrigere,
quae cingulo dependebat. Veniens vero abba, ablatum ab armario sigillum, capsam repperit obseratam. Quid faceret,
quid ageret, in ambiguo dependebat. Si ad me rediret, longum erat venire et reverti; si ipsam capsam exhiberet,
molestum mihi esse noverat, quia multorum ibi sanctorum pignora tenebantur; si non faceret, iussionem quam
acceperat non implebat. Quid multa ? Dum capsam in manu dubitans reteneret, resilientibus cum sonitu repaculis,
capsam aspicit reseratam. Tunc cum gratiarum actione adsumptas reliquias non sine grandi admiratione nobis exhibuit,
quas nos, dictis missis, Domino iubente, plantavimus. Regressus autem post multos dies ad urbem, capsam repperi,
reducto pessulo, sicut reliqueram, obseratam. Pars enim beati sanguinis sacrosancti levitae huius, sicut celebre fertur, in
altari Biturigae eclesiae contenetur. Quidam autem tempore Felicis episcopi vicinos suos quodam pro crimine
inpetebat; quos cum plerumque verbis procacibus lacessiret ac iudicio publico provocaret, decretum est sententia
primorum urbis, ut se ab hac noxa qui inpetebantur sacramento purgarent. Ingressique in huius memoratae aedis altare,
cum elevatis manibus sacramenta proferrent, prosecutor causae periurasse eos clara voce testatur. Statimque elevatis in
sublimi pedibus, in aera excutitur ac, inliso capite in pavimento, pene exanimes circumstanti turba conspicitur. Post

