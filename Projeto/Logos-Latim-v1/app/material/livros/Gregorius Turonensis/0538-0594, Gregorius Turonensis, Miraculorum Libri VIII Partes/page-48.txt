alter vero huic contiguus erat. Super terram tamen uterque stabat, sed non poterat alteri propter illum qui primus erat
honore inpendi, hoc est non ibi palla expandi poterat, non lumen accendi. Quod cum incolae loci moleste ferrent,
quodam mane accedentes ad criptam, invenerunt sepulchra e diversis parietibus esse locata; et sic accessus liber ad
utrumque sepulchrum patuit, et qualiter beatus antistis ut cultor Dei veneraretur, enituit.
28. De miraculis ad sepulchrum eius factis.
Puella quaedam, cui, nescio quo exsistente peccato, manus una diriguit ac digiti palmae defixerant, ad eius sepulchrum
advenit, confisa de virtute confessoris, quod possit eius intercessio manum aridam absolvere, cuius praedicatio
populum vanis superstitionum ritibus inrititum absolvit. Celebratis ergo vigiliis in ipsa nocte festivitatis, dum adtente
iuxta sepulchrum orat, manum suam directis digitis populo teste sanatam miratur adtonita. [In hac ergo solemnitate
mutus] quidam eloquium emeruit hoc modo. Hic etenim, ut cruda operatur rusticitas populorum, iuramentum mendax
in eclesia protulit. Mox rigente lingua mutus effectus est, ita ut non vocis humanae, sed bidentis mugitum simulare
videretur. Adveniens autem ad huius confessoris tumulum, prosternitur ad orationem, sensitque, ut postea adserebat,
tamquam si aliquis guttur eius tangeret; quod, ut credo, virtus erat dominici confessoris. Erectusque, presbiterum qui
aderat nutu deprecabatur, ut signum crucis faucibus clausis inponeret. Quod cum presbiter fecisset, iterum prosternitur
ad orationem; protinus elevatum, vocis officio reddito, omnia quae pertulerat proprio patefecit eloquio.
29. De sancto Stremonio episcopo Arverno.
Per sanctum enim Stremonium, qui et ipse a Romanis episcopis cum Catiano beatissimo vel reliquis quos
memoravimus est directus, primum Arverna civitas verbum salutis accepit, eoque praedicante, salutare mundi
redemptoremque omnium Christum, Dei filium, credere coepit. Huius autem sepulchrum apud Iciodorensim vicum
habetur; ad quod cruda [priorum] rusticitas, licet sciens, quo quiesceret, nullum tamen ibi exhibebat honoris cultum.
Post longinqua vero annorum curricula Cautinus, qui ipsius Arvernae urbis episcopus datus est, in diaconato suo
eclesiam vici illius rexit. Igitur dum nocte quadam in lectulo cellulae suae, quae huic basilicae adhaerebat, decumberet,
audivit psallentium, quasi parum resonantibus vocibus; et surgens, vidit templum magno splendente lumine.
Obstupefactus aspicit intrinsecus, – erat enim cellula illa in superiore contra fenestras templi –, et vidit, et ecce circa
tumulum multitudo albatorum tenentium cereos et psallentium! Quod diutissime cernens, cum discessissent, statim,
facto mane, iussit tumulum cancello vallari ac paleolis nitentibus obvelari, praedixitque, reverentiam loco illi inpendi.
Ex hoc enim oratio super tumulum funditur, et auxilia antestitis inpetrantur. [Ego] haec ab ipsius episcopi ore audivi.
30. De eo qui euglogias a sacerdote accepit.
Magna enim gratia est, si sacerdotium digne custodiatur in actu. Si enim homini iniquo ac persecutori iustitiae tantum
contulit sacerdotium, ut prophetiam meriretur, id est Caiphae, qui prophetavit unum oportere mori de populo, ne gens
tota periret; quanto magis timentibus Deum et sanctae ac purae sacerdotium custodientibus tribui potest a maiestate
divina, ut etiam iuxta Iacobum prosit infirmis cum oratione visitatio sacerdotis, et plerumque conferat praesidium sola
tantum euglogiarum porrectio eius ex manu secundum illud quod apud Arvernus gestum in aduliscentia mea in veritate
cognovi. Quidam presbiter solitarius iter carpens, ad hospitiolum cuiusdam pauperis Limanici mansionem expetiit. Qua
accepta, iuxta morem sacerdotum nocte ab stratu suo consurgens, orationi adstetit; sed et homo, quem necessitas
conpellebat lignum ex silvis evehere, valde mature surrexit, et sicut mos rusticorum habet, nec inchoante luce postulat
cibum a coniuge, quae sine mora porrexit. Acceptum vero homo ille panem non prius comedit, quam a sacerdote
benediceretur, aut ab eo euglogias acciperet. Quibus acceptis, sumpsit et abiit. Cumque ad amnem adhuc antelucanum
venisset, inposito plaustro cum bubus in ponte, quod super naves locatum erat, alio transmeare coepit in litore; verum,
ubi in medio amnis devenit, audivit vocem dicentem: «Merge, merge, ne moreris». Cui respondit vox alia, ait: «Sine
tua enim admonitione quae proclamas fecissem, si res sacra meis conatibus non obstaret. Nam scias, eum euglogiis
sacerdotis esse munitum; ideo ei nocere non possum». At ille voces audiens et personam nullius cernens ac de se verba
iactari cognoscens, consignans se cruce dominica, gratias Deo egit, quod ei pars adversa praevalere non potuit. Tunc in
litus ulteriore progrediens, cum optato onere domi regressus est salvus.
31. De duobus amantibus.
Duos fuisse apud Arvernum, virum a scilicet et puellam, refert antiquitas, qui coniuncti coniugio, non coitu, et in uno
stratu quiescentes, non sunt ab alterutrum polluti in voluptate carnali. Post multos vero annos, cum eis esset latenter
vita castissima, ex consensu pari vir tonsoratur ad clericatum, puella vero religiosum induit vestimentum. Factum est
autem, ut, impletis diebus, puella migraret a saeculo. Denique vir eius, praeparatam sepulturam, exhibuit corpusculum
ad sepeliendum. Cumque eam sepulchro reconderet, arcanum, quod inter eos convenerat, elevatis manibus ad caelum,
pandit, dicens: «Gratias tibi, rerum omnium artifex, ago, quod, sicut mihi eam conmendare dignatus es, ita tibi reddidi
ab omni voluptatis contagio inpollutam». At illa subridens, ait: «Sile, sile, vir Dei, quia non est necesse, fatearis
nostrum, nemine interrogante, secretum». Post haec obtectam operturio, recessit. Non post multum vero tempus et ipse
migravit a saeculo, sepultusque est in locum suum. Erant autem in una quidem basilica, sed e diversis parietibus
utrumque sepulchrum habebatur, et unum quidem ad meridiem, alterum ad aquilonem. Mane autem facto, inventa sunt
pariter esse sepulchra, quae usque hodie sic perdurant. Idcirco nunc incolae duos amantes vocitant et summo venerantur
honore.
32. De Amabile presbitero.
Fuit etiam in supradicta Arverna urbe admirabilis sanctitatis Amabilis quidam vici Ricomagensis presbiter, qui
virtutibus magnis praecellens, saepe serpentibus dicitur imperasse. Nam ad huius tumulum cum dux Victurius

