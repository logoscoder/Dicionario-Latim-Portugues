Presbiter vero qui solemnia caelebrabat conpraemere voces cupiens, interrogat, quid hoc esset. Cui unus ex adstantibus
ait: «Murmur mitiscere non potest, quia virtus Domini miraculum prodidit. Ecce enim mulier illa, quae caeca
testabatur, erumpente ab oculis sanguine, visum recepit». Tunc omnes benedixerunt Deum, cognoscentes pariter quae
fuerant gesta.
48. De reliquiis, quas Nanninus presbiter detulit.
Nanninus igitur presbiter domus Vibriacensis martyris huius gloriosi reliquias expetivit. Quas ex iussu beati Aviti
pontificis sumptas, cum psallentio usque ad basilicam sancti Ferreoli – procul ab ipso vico sita est – pervenisset, unus
ex inerguminis est mundatus. Procedens autem psallendo, cum ad medianam pervenisset, coram hoste inprobo virtute
sancti depulso, puella alia purgata discessit.
49. De eiusdem reliquiis multis infirmis salvatis.
Accedens autem ad locum, ubi oratorium quod in honore sancti construxerat, posuit haec pignora in altare. Accedens
autem ad eum unus cum amissis oculis, alius manu debilis, impleta oratione, hic lucem recepit post tenebras, manus ille
usum post otia diuturna. Mulier etiam nomine Aeterna cum filia ab hoste iniquo vexata, ad hoc altare curata, cum prole
sospis abscessit. Frigoritici etiam in illo loco nonnulli salvati sunt.
50. De alio caeco inluminato.
Sed quoniam non est absurdum, si beatus Iulianus cum Iohanne aut Martino dona sanitatum inpertiat, cum quibus
victor saeculi in caelo trepudiat, referam adhuc, qualiter cum Nicetio Lugdunense simili virtute floruerit. Igitur infra
terminum territurii Turonici Litomeris quidam in honore sancti martyris basilicam aedificavit, in qua nos ex more ad
benedicendum evocati, sancti Iuliani martyris cum Niceti Lugdunensis reliquias collocavimus. Sed non multum post
tempore caecus adveniens, fideliter orationem fudit, visum recipere meruit. Memini huic caeco in libro vitae sancti
Niceti, quia dignum est, ut communis virtus utriusque sancti scripta connectat. Ergo his miraculis lector intendens
intellegat, non aliter nisi martyrum reliquorumque amicorum Dei adiutoriis se posse salvari. Ego autem Domini
misericordiam per beati martyris Iuliani patrocinia deprecor, ut advocatus in causis alumni proprii coram Domino
adsistens obteneat, ut absque inpedimento maculae ullius huius vitae cursum peragam atque illa quae confessus sum in
baptismum inreprehensibiliter teneam, fideliter exerceam, viriliter usque ad consummationem huius vitae custodiam.
Amen.
Explicit liber de gloria sancti Iuliani.
Liber III: [Hoc caput non tradunt manuscripta.]
Liber IV: [Hoc caput non tradunt manuscripta.]
Liber V: [Hoc caput non tradunt manuscripta.]
Liber VI: [Hoc caput non tradunt manuscripta.]

Liber VII: In Gloria Confessorum
Præfatio.
Pudet insipienti, reprobo inperitoque atque inerti illud adgredi, quod non potest adimplere; sed quid faciam, quod oculi
non patior, quae de beatorum virtutibus vel ipse saepius inspexi vel per relationem bonorum virorum et certae fidei
evidenter gesta cognovi ? Sed timeo, ne, cum scribere coepero, quia sum sine litteris rethoricis et arte grammatica,
dicaturque mihi a litteratis: «O rustice et idiota, ut quid nomen tuum inter scriptores indi aestimas ? Ut opus hoc a
peritis accipi putas, cui ingenium artis non subpeditat, nec ulla litterarum scientia subministrat ? Qui nullum
argumentum utile in litteris habes, qui nomina discernere nescis; saepius pro masculinis feminea, pro femineis neutra et
pro neutra masculina conmutas; qui ipsas quoque praepositiones, quas nobilium dictatorum observari sanxit auctoritas,
loco debito plerumque non locas. Nam ablativis accusativa et rursum accusativis ablativa praeponis. Putasne: videtur,
ut bos piger palaestrae ludum exerceat, aut asinus segnis inter spheristarum ordinem celeri volatu discurrat ? Aut certe
numquid poterit corvus nigredinem suam albentium columbarum pinnis obtegere aut obscuritas picis liquoris lactei
colore mutari ? Nempe, ut ista fieri possibile non est, ita nec tu poteris inter scriptores alios haberi». Sed tamen
respondebo illis et dicam, quia: «Opus vestrum facio et per meam rusticitatem vestram prudentiam exercebo. Nam, ut
opinor, unum beneficium vobis haec scripta praebebunt, scilicet ut, quod nos inculte et breviter stilo nigrante
discribimus, vos lucide ac splendide stante versu in paginis prolixioribus dilatetis». Igitur in primo libello inseruimus
aliqua de miraculis Domini ac sanctorum apostolorum reliquorumque martyrum, quae actenus latuerunt, quae Deus ad
corroborandam fidelium fidem cotidie dignatur augere; quia valde molestum erat, ut traderentur oblivioni. In secundo
posuimus de virtutibus sancti Iuliani. Quattuor vero libellos de virtutibus sancti Martini. Septimum de quorundam
feliciosorum vita. Octavum hunc scribimus de miraculis confessorum, specialius legentem poscentes, ut, quia nobis, ut
saepe testati sumus, nec artis ingenium suppeditat nec sermonum facundia iuvat, veniam temeritati libenter indulgeat,
quem non iactantia mundialis eregit, ut scribat, sed depraemit pudor, ut sileat, amor timorque Christi inpellit, ut referat.
Et quoniam primum libellum de Domini miraculis inchoavi, velim et huic libello de sanctorum angelorum virtutibus
adhibere principium.

