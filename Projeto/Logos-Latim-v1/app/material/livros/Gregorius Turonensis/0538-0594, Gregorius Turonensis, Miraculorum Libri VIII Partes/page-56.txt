sepulchrum lychnus assidue lumen praebet; sed accensus semel multis noctibus sine ullo additamento perdurat. Et
plerumque contingit, ut extinctus a vento, divinitus iterum accendatur. Ex quo oleo plerumque infirmi medicamenta
suscipiunt.
69. De Marcello episcopo Deense.
Fuit autem et Marcellus Deensis urbis episcopus magnificae sanctitatis, ad cuius nihilominus tumulum lychnus
accensus diuturno spatio lucere solet. Praestat ex eo oleo virtus Domini medicinam infirmis.
70. De Metria Aquinsium confessore.
Aquinsibus igitur est concessus inclitus adleta Mitrias, vir in corpore iuxta historiam actionis magnificae sanctitatis, et
licet conditione servus, liber tamen iustitiae. Qui, ut ferunt legentes certaminis eius textum, peracto cursu boni operis, a
saeculo victor abscessit, saepius se in caelis degere virtutibus manifestis ostendens. Tempore igitur quodam, cum
Franco episcopus huius municipii eclesiam gubernaret, Childericus, qui tunc primus apud Sigibertum regem habebatur,
villam eius conpetit, dicens, quia iniuste ab Aquinsi eclesia reteneretur. Et dicto citius convenitur episcopus; datisque
fideiussoribus, in praesentiam regis adsistit, clamans et obsecrans, ut rex ab huius causae audientiam praesentiam suam
averteret, ne caelesti iudicio condemnetur, addens: «Scio enim virtutem Metrii viri beati, quod velociter in pervasorem
suum inrogat ultionem». Denique coniuncti auditores causam discutiunt. Insurgit Childericus atque inproperans,
criminibusque exacervatum episcopum, quod res fisci ditionibus debitis iniquo ordine reteneret, extrahi eum vi a
iudicio iubet; et tentum, ablata per iudicium praesentium villa, tricentis aureis condemnavit. Favebant ei omnes, nec
quisquam contra voluntatem eius audebat decernere, nisi quod eidem libuisset. Denique condemnatus spoliatusque
sacerdos ad urbem redit, atque prostratus in orationem coram sepulchro sancti, dicto psalmi capitello, ait: «Non hic
accenditur lumen, neque psalmorum modolatio canitur, gloriosissime sancte, nisi prius ulciscaris servos tuos de
inimicis suis, resque tibi violenter ablatas eclesiae sanctae restituas». Haec cum lacrimis effatus, sentes cum acutis
aculeis super tumulum proiecit; egressusque, clausis ostiis, similiter in ingressu alias collocavit. Nec mora, corripitur
pervasor a febre, decumbit lectulo, exhorret cibum, fastidit et potum, profert aestuans iuge suspirium. Cui etiam si ab
ardore febris interdum sitis accederet, aquam tantum, nihil aliud hauriebat. Quid plura ? In hac aegrotatione integrum
ducit annum; sed mens prava non flectitur. Interea labitur caesaries cuncta cum barba, et ita omne caput remansit
nudum, ut putaris eum olim sepultum, nuper eiectum fuisse post funera de sepulchro. His et talibus miser adflictus
malis, sero recogitat, dicens: «Peccavi, eo quod expoliaverim eclesiam Dei atque episcopo sancto intulerim iniuriam.
Nunc autem ite quantotius et, redditam villam, sexcentos aureos super tumulum sancti deponite. Est enim mihi spes,
quod res reddita tribuat aegrotanti medellam». Quod audientes homines eius, accepta pecunia, fecerunt, sicut eis fuerat
imperatum. Reddiderunt agrum solidosque super sepulchrum servi Dei posuerunt. Sed cum hoc fecissent, statim ille in
loco quo erat spiritum exalavit, lucratusque est detrimentum animae per adeptionem adquesitionis iniquae. Episcopus
autem obtenuit ultionem de inimico eclesiae, quam promiserat futurum per athletae Dei virtutem.
71. De Aravatio Triiectensium episcopo.
Aravatius vero Triiectensis episcopus tempore Chunorum, cum ad inrumpendas prorumperent Gallias, fuisse
memoratur. Qui et sepultus refertur iuxta ipsum pontem ageris publici, circa cuius sepulchrum quamvis nix defluxisset,
numquam tamen marmorem, quod super erat positum, humectabat. Et cum loca illa nimii frigoris gelu ligentur, et nix
usque in trium et quattuor pedum crassitudine terram operiat, tumulum ullatenus non attingit. Datur enim intellegi,
verum Israhelitam hunc esse. Nam illis inter muros aquarum aquae non sunt pernicies, sed salutis; et circa huius iusti
tumulum nix decidens non humoris causa est, sed honoris. Videasque in circuitu montes niveos elevari, nec tamen
attingere terminum monumenti; et non miramur, si terra operiatur nive, sed miramur, quod attingere ausa non est locum
beati sepulchri. Nam plerumque devotio studiumque fidelium oratorio construebant de tabulis ligneis levigatisque; sed
protinus aut rapiebantur vento aut sponte ruebant. Et credo, idcirco ista fieri, donec veniret, qui dignam aedificaret
fabricam in honore antestitis gloriosi. Procedente vero tempore adveniens in hac urbe Monulfus episcopus, templum
magnum in eius honore construxit, conposuit ornavitque. In quo multo studio et veneratione translatum corpus magnis
nunc virtutibus pollet.
72. De cimitirio Agustidunensis urbis.
Cimiterium igitur apud Agustidunensim urbem Gallica lingua vocitavit, eo quod ibi fuerint multorum hominum
cadavera funerata; inter qua quod sint quorundam fidelium dignarumque Deo animarum sepulchra, frequens occulti
psallentii mysterium docet, cum plerumque multis apparent, in ipso vocum praeconio reddentes omnipotenti Deo
gratiarum debitam actionem. Nam audivi, quod duo ex incolis loci, dum loca sancta orandi gratia circuire disponerent,
audiunt in basilica sancti Stephani, quae huic coniungitur cimitirio, psallentium sonum. Admirantesque dulcedinem
modoli, adpropinquant ad ostium templi, autumantes, a quibusdam religiosis vigilias celebrari. Ingredientes autem et
orationi diutissime incumbentes, consurgunt, psallentii chorum conspiciunt, nihilque lucere per templum, nisi propria
claritate cuncta prospiciunt splendere; de personis vero nullum prorsus agnoscunt. Denique attoniti, stupore perculsi,
unus de psallentibus accedit ad eos, dicens: «Exsecrabilem rem fecistis, ut nobis arcana orationum Deo reddentibus
adesse praesumeretis. Discedite ergo et a domibus vestris [non] abscedite, alioquin [velociter] ab hoc mundo
migrabitis». Ex quibus unus discedens abiit, alter vero, qui in loco remansit, post [non] multos dies a saeculo
conmigravit.
73. De sepulchro Cassiani episcopi.

