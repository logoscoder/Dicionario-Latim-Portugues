flagitavit. Postquam autem expleverunt orationem, conversus vir beatus: «Dic», ait, «sanctissima virgo, si iam Domini
praesentiam meruisti ?» Quae ait: «Restetit mihi una causa, quae facilis in saeculo videbatur. Sexta enim feria, qua
Redemptorem mundi passum novimus, aquis ablui caput». Recedens autem beatus confessor a tumulo virginis, ait suis:
«Vae nobis, qui in hoc mundo versamur! Si haec virgo Christo sacrata hinc offendiculum meruit, quod sexta feria abluit
caput, quid nos faciemus, quos cotidie fallax saeculum peccare persuadit ?» Multa enim in eo vico vir beatus operatus
est, quae insequi longum putavi. Egressus autem vir Dei ab Arcthonensim vicum, ad urbem Arvernam gressum direxit.
Audientes autem senatores urbis, qui tunc in loco illo nobilitatis Romanae stimmate refulgebant, quod scilicet vir
sanctus adpropinquaret urbi, egressi sunt in occursum eius cum equitibus et carrucis, cum curribus atque rhedis. At ille
asello inpositus, super stratum vilissimum resedens, cum advenisset in cacumine montis Belenatensis, de quo vici
Rigomagensis positio contemplatur, vidit hos cum his pompis ad se accedere, dixitque: «Quid sibi volunt hi qui nobis
cum hoc apparatu [saeculi] adpropinquant ?» Respondit unus, qui prior accesserat, quia: «Senatores Arverni veniunt in
occursum tui». Cui ille: «Non est meum», inquid, «ut cum hac iactantia ingrediar urbem eorum». Et confestim retorto
retrorsum aselli freno, viam qua venerat regredi coepit. At illi consequentes eum, suppliciter deprecabantur, ut ad
urbem accederet, dicentes, quia: «Audivimus famam sanctitatis tuae. Multi enim sunt infirmi, quos te oporteat visitare».
Cumque obtenere non possent, inpositis manibus super infirmos qui advenerant, sanitati restituit; et ad vicum
Arcthonensim regressus est. Extat nunc in hoc loco [ille] cancellus, in quo sanctus dicitur stetisse. Post haec accedens
ad tumulum virginis, ait: «Gaude nunc, Vitalina soror beatissima, post triduum enim maiestati dominicae
praesentaberis». Et discessit ab eo loco. Post haec multis per visum virgo ostensa est et beneficia petita praebuit et diem
obitus sui, in quo commemoratio eius celebraretur, edixit. Quod non aliter sentiendum est, nisi quia beati antestitis
obtentu dominicae maiestatis praesentiam meruisset, ut haec deinceps ageret. Quodam autem tempore celebratis in eius
honore vigiliis, cum archipresbiter loci Eulalius clericos convivio invitasset, Edatius vero alius presbiter viduis ac
pauperibus reliquis aedulium praepararet, et uni pisces deessent, alteri vinum bonum, commonitus piscator quidam per
visum a virgine est, ut archipresbitero piscium copiam deferret. Surrexitque e lectulo, invenitque inmanem esocem in
lapsum suum, quem ubi iussus fuit exhibuit. Edatio autem presbitero apparuit similiter per visum, dicens: «Vade, et sub
una arbore atrii invenies unum triantem; ipsum donans, vinum dignum aepulis pauperum conparabis». At ille nulli quae
viderat narravit; abiit, inquesivit et repperit; coemptumque vinum, pauperes Christi refecit. Sicque virtus virginis
utrique apparens, de speciebus, quae minus erant, utrumque locoplantavit.
6. De lapide, in quo sanctus sedit.
Plurima quidem fecit in hoc saeculo, de quibus scriptores vitae eius multa praeterierunt, dum fastidium arcere
detrahentium adnisi sunt, ne non crederentur ab his qui bonorum sanctitatem linguis veneficis inpugnantes saepius
volunt. Sed nos, qui cotidie, indigni quidem, eius miracula cernimus ad sepulchrum, – quia non est opus sanis medicus,
sed qui male habent – absurdum duximus, si ea quae evidenter ab eo prius gesta cognovimus sileamus. Quod si quis est
adhuc infidelis et aemulus, ut haec non credat, accedat ad basilicam, et videbit cotidie et nova agi et quae facta dudum
fuerant iterari. Et quia tertium de eius operibus libellum scripsimus, ne et hic liber ab eius virtutibus sit inmunis,
scribere in eodem de aliqua de his quae nobis evidenter sunt conperta tractavimus, quia multa sunt, sicut saepe testati
sumus, quae actenus latuerunt. Extat nunc in ipsa superius memorata basilica, quam in eius honore fideles
aedificaverunt, lapis, super quem vir beatus dicitur resedisse. Post multum autem tempus Leo quidam presbiter, ut sibi
sepulchrum deponeret, lapidem sanctum a loco demovit; nec mora, ad domum suam cum tremore rediens, correptus a
febre, die tertia expiravit, cognitumque est, offensum antestitem [ob praesumptionis auctoritatem]. Hoc igitur nostro
tempore gestum recolimus.
7. De arbore erecta.
Fuit et in Nobiliacense pago urbis Turonicae arbor, quae ab inpulsu venti ruens, viam publicam inpedibat. Quod iter
cum vir beatus ageret et ob ruinam arboris clausam cerneret viam, motus misericordia, facto desuper signo crucis,
erexit eam. Quae usque nunc stare iuxta viam erecta visa est; etiam praemortua, quia spoliata [a] cortice, vivebat tamen
honore viri Dei. De quo cortice multi fideliter eradentes, ut dilutam aquam sumebant, mox medicamina capiebant.
Vidimus etiam nos hanc arborem erectam.
8. De oratorio Martiniacensis praedii.
Igitur Turonico oppido oratorium erat propinquum, situm in villa Martiniacensim, in quo celebre ferebatur saepius
orasse Martinum. Denique Guntharius abba, dum gregi monasteriali praeesset, si viam, quae haud procul ab oratorio
inceditur, casu conferente tereret, oratione facta, transibat. Post adsumptum vero episcopatum agerem ipsum
praeteriens, venit ante oratorium, sed distulit ad orationem in loco discendere; ilico equus, conversum caput ad
oratorium, in media restat via. Dehinc verberatur calcibus, loris agetur, urguetur stimulis, sed tamquam aeneus non
movetur. Tunc sacerdos sensit, se virtute divina teneri; et discendens, facta oratione, equite ascenso, praeteriit. Velim, o
sonipes, si tibi os Dominus, uti quondam fecit asinae, reseraret, diceris, quid vidisti spectabile, ut non incederes; quid
amabile, ut ostium cellulae contemplares; quid formidabile, ut ascensorem orare conpelleres ? Nempe altiore voce
clamaris, quia claritatem Martini cernens movere non es ausus, nisi tuus occursum debitum proponeret dominus.
9. De oleo sepulchri.
Aridius autem presbiter ex Lemovicino, vir summae bonitatis ac sanctitatis, quodam vice dum mecum resederet in
cellula, sollicitus esse coepi, si aliqua in oratorio miracula, ubi reliquias beati antestitis collocaverat, ostenderentur. Qui
ita retulit, quod tempore, quo beatus Eufronius erat episcopus, ad Turonicam urbem venit, in qua diu commoratus,

