possedebat in caritate, sicut sacer apostolicae actionis narrat stilus. Post haec dispersi sunt per regiones diversas ad
praedicandum verbum Dei. Denique impleto beata Maria huius vitae cursu, cum iam vocaretur a saeculo, congregati
sunt omnes apostoli de singulis regionibus ad domum eius. Cumque audissent, quia esset adsumenda de mundo,
vigilabant cum ea simul; et ecce dominus Iesus advenit cum angelis suis, et accipiens animam eius, tradidit Michahelo
angelo et recessit. Diluculo autem levaverunt apostoli cum lectulo corpus eius posueruntque illud in monumento et
custodiebant eum, adventum Domini praestolantes. Et ecce iterum adstetit eis Dominus, susceptumque corpus sanctum
in nube deferri iussit in paradiso, ubi nunc resumpta anima cum electis eius exultans, aeternitatis bona nullo occasura
fine perfruetur.
5. De cruce et mirabilibus eius apud Pectavum.
Crux dominica, quae ab Helena augusta reperta est Hierusolymis, ita quarta et sexta feria adoratur. Huius reliquias et
merito et fide Helenae conparanda regina Radegundis expetiit ac devote in monasterium Pictavensim, quod suo studio
constituit, collocavit; misitque pueros iterum Hierusolymis ac per totam Orientis plagam. Qui circumeuntes sepulchra
sanctorum martyrum confessorumque, cunctorum reliquias detulerunt, quas in arca argentea cum ipsa cruce sancta
locatas, multa exinde miracula conspicere meruit. De quibus illud primum exponam, quod ibidem Dominus in diebus
passionis suae dignatus est revelare. Sexta feria ante sanctum pascha, cum in vigiliis sine lumine pernoctarent, circa
horam tertiam noctis apparuit ante altare lumen parvulum in modum scintillae; deinde ampliatum, huc illucque comas
fulgoris spargens, coepit gradatim in alto conscendere, effectaque pharus magna obscurae nocti vigilantique plebicula
lumen praebuit supplicanti. Inlucescente quoque caelo paulatim deficiens, data terris luce, ab oculis mirantum evanuit.
Ego autem audiebam saepius, quod etiam lychni, qui accendebantur ante haec pignora, ebullientes virtute divina, in
tantum exundarent oleum, ut vas subpositum plerumque replerent; et tamen iuxta stultitiam mentis durae numquam ad
haec credenda movebar, donec brutam segnitiem ipsa ad praesens, quae ostensa est virtus, argueret. Ideoque quae
oculis propriis viderim, explicabo. Causa devotionis extetit, ut sepulchrum sancti Helari visitans, huius reginae adirem
colloquia. Ingressusque monasterio, consalutatam reginam, coram adoranda cruce ac sacris beatorum prosternor
pignoribus. Denique, oratione facta, surrexi. Erat enim ad dexteram lychnus accensus, quem cum stillis frequentibus
defluere conspexissem, testor Deum, quia putavi, quasi vas esset effractum, quia erat ei conca subposita, in qua oleum
defluens decidebat. Tunc conversus ad abbatissam, aio: «Tantane te retenet mentis ignavia, ut integrum cicendile
laborare non possis, in quo oleum accendatur, nisi effractum quo defluat ponas ?» Et illa: «Non est ita, domine mi, sed
virtus est crucis sanctae, quae cernis». Tunc ego ad me reversus et ad memoriam revocans quae prius audieram,
conversus ad lychnum, in modum ollae ferventis magnis fluctibus exundare ac per horam ipsam, undis
intumescentibus, superfluere et, ut credo, ad incredulitatem meam arguendam magis ac magis augeri, ita ut in unius
horae spatio plus quam unum sestarium redderet vasculum, quod quartarium non tenebat. Admiratusque silui ac
virtutem adorandae crucis deinceps praedicavi. Puella quaedam Chrodigildis nomine, dum post mortem patris in urbem
Cenomanicae territurio resederet, oculorum amissione multatur. Postquam autem ex iussione Chilperici regis, adhuc
beata Radegundae regina superstite, ad antedicti monasterii transmisisset regulam, ipsa beatissima ostendente, ante
sanctam prosternitur arcam; ibique cum reliquis sanctaemonialibus vigilias explicans, dato mane hisdem discedentibus,
prostrata solo in eodem loco quievit, apparuitque ei per visum, quasi aperiret aliquis oculos eius, et unum sanitati
redditum, dum cum alio laboraret, subito ad ostii reserati sonum expergefacta, unius oculi lumen recepit. Quod non
ambigitur, haec per crucis virtutem fuisse praestitum. Inergumini, clodi et alii quoque infirmi persaepe in hoc loco
sanantur. Actenus hinc. Speciosi autem omnique metallo nobiliores dominicae crucis clavi, qui beata membra
tenuerunt, ab Helena regina post ipsius sacrae crucis inventione reperti sunt; et de duobus quidem frenum imperatoris
munivit, quo facilius, si adversae gentes restitissent principi, hac virtute fugarentur. De quibus non est ignotum
Zacchariam vaticinasse prophetam: Erit, inquit, quod in os equi ponitur, sanctum Domini. Eo enim tempore Adriaticum
mare magnis fluctibus movebatur, in quo tam frequentia erant naufragia ac dimersio hominum, ut vorago navigantium
diceretur. Tunc provida regina, condolens excidia miserorum, unum ex quattuor clavis deponi iubet in pelago, confisa
de Domini misericordia, quod saevas fluctuum commotiones facile possit obpraemere. Quo facto, redditur mare
quietum, tranquillaque deinceps navigantibus flabra praestantur. Unde usque hodie nautae sanctificatum mare
veneranter cum ingressi fuerint, ieiuniis orationibusque et psallentio vacant. Clavorum ergo dominicorum gratia quod
quattuor fuerint, haec est ratio. Duo sunt adfixi in palmis et duo in plantis; et quaeritur, cur plantae adfixae sint, quae in
cruce sancta dependere visae sint potius quam stare ? Sed in stipite erecto foramen factum manifestum est. Pes quoque
parvulae tabulae in hoc foramen insertus est; super hanc vero tabulam tamquam stantis hominis sacrae adfixae sunt
plantae. Quaeritur etiam, quid de his clavis fuerit factum. Duo sunt, quae supra diximus, aptati in freno, tertius
proiectus in fretum, quartum adserunt esse defixum in capite statuae Constantini, quae civitati, ut aiunt, totae excelsior
esse suspicetur, scilicet ut tota cui eminet munitionem salutis quodadmodo galea coronata est. Magnam adserunt
virtutem esse huius freni, quod ambigeri nequaquam potest; quod Iustinus imperator publicae expertus ac suis omnibus
patefecit. Inlusus enim a quodam mago propter pecuniam emissam, quae sibi daemonis umbra intolerabilis per duarum
curricula noctium sustenuisset insidias; sed cum tertia nocte frenum capiti collocasset, locum insidiandi inimicus ultra
non habuit, repertumque auctorem insidiarum gladio perculit. Nobis vero, quae sit virtus ligni huius, hoc modo
manifestum est. Advenit quidam, qui nobis pallulam holosiricam valde vetustam exhibuit, dicens, ab hac Hierusolymis
crucem Domini involutam fuisse. Quod cum apud rusticitatem nostram incredibile haberetur, ac rimaremur sollicitae,
unde ei tanta ibidem fuisset gratia, ut ista meruisset, cum sciamus, in tempore, quo sacrum hoc lignum adoratur, non

