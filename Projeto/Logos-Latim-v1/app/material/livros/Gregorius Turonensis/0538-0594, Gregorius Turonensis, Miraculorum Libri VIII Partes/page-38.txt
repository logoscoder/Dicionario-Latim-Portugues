osculantesque, rursus in ipsa qua ingressi fuerant patientia repedare. Sic et reliquorum iumentorum petulantia, cum illic
accesserit, deposito cuncto furore, mitescit, ut ea in mansuetudine columbarum cum grandi admiratione conspicias. De
his vero quae votiva sunt nullo paenitus quempiam subtrahere licet; nullus, priusquam ad basilicam veniat, aut
commutare praesumit aut emere. Nam qui fecerint saepius ultione divina graviter quatiuntur. Nam aut febris inminet,
aut malum aliquod obrepit, aut damnum grave succedit, aut hoc quod abstulit morbus aufert. Difficile tamen sine
praesenti ultione res praeterit.
32. De reliquiis eius in Campaniam translatis.
De illis dixisse virtutibus [sufficiat], quae circa sanctam basilicam aut gesta sunt aut geruntur; nunc pauca de locis illis,
in quibus eius habentur reliquiae, disserentes, finem huius libelli facere placet, devotione commonente. Quidam apud
Belgicae secundae provintiam, id est suburbano Remensis urbis, basilicam in honore beati martyris studiose construxit,
cuius reliquias post perfectam fabricam expetiit fideliter ac devote. Quas acceptas, dum via cum psallendo regreditur,
Remensim est ingressus campaniam. Erat enim haud procul a via ager cuiusdam divitis campanensis, ad quem
scindendum multitudo magna convenerat. Igitur adpropinquante viatore cum his pignoribus, coepit quidam de
aratoribus male torqueri et quasi in excessu mentis dicere: «En», inquit, «beatissimum Iulianum adpropinquantem!
Ecce virtutem eius! Ecce gloriam eius! Currite viri, relinquite boves, dimittite aratra, caterva omnis eat in obviam!»
Stupentes illi et quid narraret ignoti, dum hebetati admirantesque tam voces quam dicta personae, protinus miser,
relicto arvis vomere, elidens se in terram verberansque palmas, in parte qua vir ille beati martyris veniebat cursu celeri
capitur, clamans: «Ut quid me, sancte, sic crucias? Ut quid me, gloriose martyr, incendis? Cur regionem tibi non
debitam adgrederis? Cur habitacula nostra perlustras?» Talia eo dicente, ad locum, ubi iam sacerdos tabernaculum
erexerat, turbolentus advenit, prostratusque coram sanctis reliquiis, diutissime humo incubuit. Tunc presbiter capsulam
illam sanctam super eum ut posuit, ilico erumpente ex ore eius sanguine, ab incursione diabolicae erroris mundatus est;
deinceps virtutem sancti praedicans, comes fuit huius itineris.
33. Item de reliquiis eius in Oriente exhibitis.
Quid de eius reliquiis in Oriente fidelium fratrum relatio signat, edicam. In quadam Orientis civitate, dum in eclesia
quidam a daemonio torqueretur, in navi beati martyris praedixit esse reliquias. Cumque navis portum fuisset adepta, hic
ad eam saltuatim prosilit, ac provolutus solo coram navi, erumpente ab ore et naribus tabe, persona purgata est. Quae
cum episcopo nuntiata fuissent, commovet populum cum accensis cereis ad portum usque procedere. Igitur nauclerius
audiens flensque prae gaudio, in occursum episcopi properat, nihil se aliud adserens de beati sustulisse basilicam, nisi
parumper pulveris, qui circa sanctum iacebat tumulum; sed Deus omnipotens conprobans fidem viri, oculi virtutem
martyris non permisit. Dehinc episcopus sublatas reliquias usque ad sanctam eclesiam cum magno honore deportat.
Negotiator vero tanta cernens mirabilia, basilicam in honore martyris aedificavit, in qua beatas reliquias collocans,
multa deinceps miracula vidit operari.
34. Qualiter Turonus in basilica eius reliquiae sunt locatae.
Haec ego dudum experta. Contigit, ut post ordinationem meam Arvernus accederem; profectusque, beati basilicam
adivi. Expletaque festivitate, disruptis a palla quae sanctum tegit tumulum fimbriis, in his mihi ferre praesidium
credens, impleta oratione, discessi. Apud Turonicam vero urbem monachi in honore ipsius martyris basilicam, qualem
possibilitas eorum habuit, aedificaverunt, cupientes, eam eius virtutibus consecrari. Audientes autem, haec pignora a
me fuisse delata, rogabant, ut dedicata aedes hisdem augeretur exubiis. At ego, adpraehensam secretius capsam, ad
basilicam beati Martini, incipiente nocte, propero. Referebat autem mihi vir fidelis, qui tunc eminus adstabat, cum nos
basilicam sumus ingressi, vidisse se pharum inmensi luminis e caelo dilapsam super beatam basilicam discendisse, et
deinceps quasi intro ingressa fuisset.
35. Item.
Cum enim nobis haec in crastinum a fidelibus relata fuissent, conicimus, eam a virtute beati martyris processisse.
Depositis ergo super altare sacrosanctis reliquiis, vigilata nocte, cum grande psallentio ad antedictam deferebantur
basilicam; et ecce unus ex inerguminis, manibus in se conlisis, ore patulo, cruentus proiciens sputos, aiebat: «Ut quid
te, Martine, Iuliano iunxisti? Quid eum in his provocas locis? Sat nobis erat praesentia tua supplicium; similem tui ad
augenda tormenta vocasti. Cur haec agis? Quare nos cum Iuliano sic crucias?» Haec et alia misero declamante, expletis
missarum solemnitatibus, dum se ante sanctum altare diutissime conlidit, profluente sanie ex ore eius, ab infestatione
furoris diabolici liberatus est.
36. Quod vinum ea nocte adcrevit.
Sed nec hoc silere puto, quod in nocte illa, priusquam sanctae reliquiae ibidem collocarentur, sit gestum. Monachus
ipsius loci, dum de adventu solemnitatis gauderet et singulos quosque ad cellariolum basilicae prumptissimus invitaret,
hortans, ut omnes in basilicam fideliter vigilarent, extracto a vase vino, coepit eos causa devotionis cum gaudio
propinare, dicens: «Magnum nobis patrocinium in beatum martyrem pietas divina largitur. Idcirco rogo caritatem
vestram, ut unianimiter vigiletis mecum. Cras enim sanctae eius reliquiae in hoc loco sunt collocandae». Exacta quoque
cum sacris hymnis modolisque caelestibus noctem, caelebrata etiam missarum solemnia, ovans festivitate clericus,
coepit eos iterum quos prius invitaverat rogare ad refectionem, dicens: «Gratias vobis ago, quod sic ad vigilandum
immobiles perstitistis». Sed nec martyr diu distulit bonam voluntatem virtutis suae gratia munerare. Nam ingressus
prumptuarium clericus, repperit cupellam, quam pene mediam reliquerat, per superiorem aditum redundare, in tantum
ut copia defluentis vini rivum per terram ad ostium usque duceret. Quod ille admirans, positum deorsum vas, saepius

