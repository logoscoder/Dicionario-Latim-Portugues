in summa levitate factum est sarcofagum, ut, relictis vectibus, pauci manibus ferrent quod usque ad locum illum multi
detulerant. Et sic, celebratis missis, gaudente populo, iuxta altare sepelitur, multis se deinceps virtutibus manifestans.
80. De Mariano reclauso.
Fuit autem in ipso termino Marianus quidam heremita, cui non erat alter cibus nisi poma agrestia; et si ei aliquotiens a
quibusdam mel delatum fuisset, aut si ipse repperire potuisset in silvis, hoc ei erat cibus. Qui cum plerumque visitaretur
a plurimis, quodam tempore a quaerentibus non poterat inveniri. Investigantes denique eum viri qui venerant,
deprehenso vestigio, invenerunt locum in quo flexu genu aquam hausit a fluvio. Et exinde progressi, repperiunt eum
sub unam arborem malum iacentem mortuum. Unde celebre ferebatur in populo, eum elisum ex arbore spiritum
exalasse; sed evidenter non est cognitum, quia a nullo refertur visum. Tunc viri qui advenerant elevantes, adtulerunt ad
vicum Evaunensim. Quo abluto dignisque indutum vestibus sepelierunt in eclesia, festa obitus eius per singulos
caelebrantes annos; atque convenientes populi crebro ab infirmitatibus sanabantur. Quidam autem de vicinis anonas diu
infectas aqua ac germine producto conflatas, facto igne super vimina contexta, torrere parat ad pocula facienda.
Accedens autem unus vicinorum eius, ait: «Quid tu, o homo, hoc deteneris in opere ? An ignoras, quod solemnitas est
beati Mariani ?» Qui cum furore respondit: «Putasne, o tu qui haec loqueris, quid homo elisus ex arbore propter
conpendia gulae angelorum sit relatus consortio, ut sanctus debeat adorari ? Melius est enim opus necessarium in domo
exercere, quam talem sanctum excolere». Quod ille audiens, discessit et cum reliquis ad basilicam sancti abiit, relicto
domi vicino in opere laborantem. Nec mora, flante vento adprehendit, domus incendio exuritur omnis, nec quicquam de
substantia restat hominis. Exinde elevati globi flammarum super hospitiola aliorum, quae circumlocata erant, huius
hominis aream, sepes, teguriola vel porcorum vel animalium reliquaque quae ad eum pertenebant flamma perussit; nec
quicquam remansit huic misero, quod non fuisset igni succensum. Quod si evenisse quis fortuitu putat, admiretur, quod
nullum vicinorum circummanentium nocuit. Quid nunc agis, o cruda rusticitas, quae semper in Deum et eius amicos
murmuras, ut tibi exinde damnum adqueras ? Alterius igitur hominis malitia furis boves abstulerat, qui, adprehenso
vestigio et inter infusos aqua viarum tramites ac profundas luti voragines perdito, ad sancti recurrit sepulchrum, fusaque
oratione, dum de basilica fuisset egressus, advertit hominem per agerem publicum venientem, qui boves illos ante se
cum caballo ex itenere lassum prosequens adducebat. Turbatus enim fuerat a via, et quasi amens factus, in illa parte de
qua egressus fuerat mente turbata rediebat. Cognoscensque vir ille boves quos perdiderat, hos recipiens, hominem
absque calumnia redire permisit, quia cognovit haec sibi per virtutem sancti Mariani praestitum, cum in illa hora
repperit perditum, qua eius adivit plenus fide sepulchrum. Quae postquam gesta sunt, dilegentiore cura confessorem
Dei plebs coepit excolere Bituriga.
81. De Eusichio reclauso.
Fuit in hoc territurio et Eusicius vir virtutum, qui tamquam heremita inter spinarum condensitatem ab hominum se
familiaritate removerat, qui aurum vel divitias mundi huius tamquam stercora exhorrebat. Ad hunc cum diversi propter
diversas infirmitates intuerent, plerumque ei infantes quibus fauces intumuerant deferebant. Quod ille tactu blandissimo
pertractans, aiebat, quasi spiritali ioco delectans: «Merito», inquid, «haec gula doloribus quatitur, quae ingluttire non
sinet. Sed in Trinitatis nomine signum crucis inponens, infirmas fauces a doloribus et tumoribus liberabat. Quartanariis
vero tam praesens beneficium erat, ut aquam tantum benedictam ad bibendum tribuens, continuo eos redderet sanitati.
Habebant clerici eius dua vasa apium. Cumque unus ex vicinis eius quartani tipi vexaretur ardore, ad eum veniens,
solitam ab eodem accipiens medicinam, sanus est redditus; et redire domum cupiens, vasa illa eminus cernit in arbore.
Inflammante protinus cupiditate, quae radix omnium malorum esse describitur, cogitat ea furtim auferre. Inventum
similem sibi satellitem, nocte ad arborem illam petit. Cumque in ea ascendisset, ut socio porregens vasa deponeret, ecce
ab alia parte senex advenit! Quo viso, ille qui ad terram erat fugam petiit nec socio quid caveret exposuit. Senex vero
sub arbore stetit et vas unum, quod fur porrexit, mutuo accepit. Cumque et alterum velit auferre, ait sacerdos: «Sufficiat
nunc, fili, iste; alterum vero ei qui eum laboravit reserva». Qua ille voce perterritus, se deorsum iactat. At ille
adprehensum eum ad cellulam deducens, ait: «Cur», inquid, «fili, diabolo praecedente tu sequeris ? Nonne hesterno die
ad me veniens benedictionem Domini accepisti ? Si», inquid, «ex melle delectabaris, ad me petisses, et ego sine ullo
inproperio et tuo inpedimento, ut tibi fuerat copia, tribuissem». Tunc et aliis multis verbis arguens eum, favum ei mellis
largitus est et inlaesum abire permisit, dicens: «Cave, ne ultra repetas, quia furtum satanae pecunia est». Ad hunc ergo
senem Childebertus [rex] in Hispaniam abiens, venit; cumque ei quinquaginta aureos obtulisset, ait senex: «Quid mihi
ista proferes ? Eis qui ea pauperibus largiantur adtribue; mihi autem haec necessaria non sunt. Sufficit mihi, ut pro meis
peccatis Dominum merear deprecare». Et adiecit: «Vade, et victoriam obtenebis et quod volueris agis». Tunc rex aurum
pauperibus erogans, vovet, ut, si eum Dominus cum sua gratia de itenere illo reduceret, in honore Dei basilicam in eo
loco aedificaret, in qua senis membra quiescerent. Quod postea adimplevit.
82. De Maximo Regense episcopo.
Maximus Regensis episcopus atque confessor saepius se incolis in multis virtutibus manifestat; ad cuius sepulchrum
non solum caeci inluminantur, sed etiam et alia morborum genera eius virtutibus depelluntur. Nuper autem quae gesta
cognovi referam. Puerulus erat quasi annorum trium, adhuc ad matris dependens ubera. Hic a febre correptus, dum
genetricis manibus baiulatur, taliter est addictus, ut nec papillam [sugere] nec alium cibum sumere possit. Interea dum
per triduum graviter agens amatorum baiularetur in ulnis, ait quidam ex famulis: «Utinam ad sepulchrum beati Maximi
hic parvulus deferretur. Confidimus enim de eius meritis, quod possit eum sanitati praestinae restaurari». Qui dum
defertur inter amatorum manus, spiritum anhelus emisit. Quod cernentes parentes eius, flentes ac clamantes,

