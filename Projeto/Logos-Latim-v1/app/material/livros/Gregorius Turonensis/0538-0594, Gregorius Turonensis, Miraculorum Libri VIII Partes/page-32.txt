Quodam autem tempore dum ad occursum beati Niceti antestitis usque Lugduno processissem, libuit animo non aliter
nisi orationis causa Viennam adire et praecipue sepulchrum visitare Ferreoli martyris gloriosi; insederat enim menti
propter antiquam dilectionem eorum, me sic esse eius alumnum ut Iuliani. Denique, oratione facta, erigo oculorum
aciem ad tribunal conspicioque in eo versiculos hoc modo conscriptos:
Heroas Christi geminos haec contenit aula:
Iulianum capite, corpore Ferreolum.
Cumque haec legens aedituum consulerem, cur haec scripta sic fuerint, respondit: «Basilica sancti martyris Ferreoli
super ipsum Rhodani litus ab antiquis fuerat collocata. Denique cum, inpulsante violentia amnis, porticus, quae ab ea
parte erat locata, corrueret, providens sacerdos Mamertus nomine, qui tunc Viennensim regebat eclesiam, ruinam
futuram praeveniens, aliam basilicam eleganti opere et in ipsa mensura sagaci intentione construxit, illuc sanctum
martyris transferre cupiens corpus. Advenit autem ad hoc opus abbatum atque monachorum magnus numerus,
vigilataque nocte, accepto sarculo fodere coeperunt. Cumque in profundo discenderent, tria sepulchra repperiunt, at
confestim stupor mentes spectantium invadit. Nec quisquam erat certus, quisnam esset beati martyris tumulus. Igitur
cum starent omnes in hebitate mentis attoniti, inspirante, ut credo, Divinitate, unus ex circumstantibus exclamat, dicens:
«Antiquitus referri solitum erat, et celebri per populos sermone vulgatum, caput Iuliani confessoris in sepulchro
retenere martyris Ferreoli. Si, operturio amoto, unusquisque consideretur, potest, quae sint membra Ferreoli martyris,
protenus inveniri». Haec audiens sacerdos, cunctos iubet in oratione prosterni. Qua inpleta, procedit ad tumulos,
detectosque duos, singulos in his quiescentes invenit viros. Cumque aperuisset et tertium, invenit in eo virum iacentem
inlaeso corpore, integro vestimento, qui, deciso capite, caput amplexus aliud brachio retenebat. Erat enim acsi nuper
sepultus neque pallore faciei demutatus neque capillorum decisione turpatus neque ulla putredine resolutus, sed ita
integer, inlaesus, ut putares eum adhuc sopore corporeo detenere. Tunc antistis gaudio magno repletus, ait: «Hoc esse
cadaver Ferreoli, hoc esse caput Iuliani martyris, dubium non habetur». Tunc cum magno psallentio, plaudente populo,
in loco ubi nunc adoratur, Domino annuente, perducitur». Haec autem, ut ad sepulchrum martyris ab ipso aedituo
cognovi, fideliter retuli. Praebet tamen huic operi testimonium Sollius noster, ipsi Mamerto scribens his verbis: Tibi
soli concessa est in partes orbis occidui martyris Ferreoli solida translatio, adiecto nostri capite Iuliani. Unde pro
conpensatione deposcimus, ut nobis inde veniat pars patrocinii, quia vobis hinc rediit pars patroni.
3. De virtute fontis, ubi caput eius ablutum est.
In loco autem illo quo beatus martyr percussus est fons habetur splendidus, lenis, dulcibus aquis uberrimus, in quo et a
persecutoribus caput amputatum ablutum est, de quibus aquis multae sanitates tribuuntur infirmis. Nam saepe caecorum
oculi ab his tacti inluminati sunt; tertianorum, quartanariorum febrium accensi, ut potati qui patiuntur fuerint,
conquiescunt. Nam et si quis gravi laborans incommodo, inspirante martyre, desiderium habuerit hauriendi, protinus ut
hauserit convalescit; et ita velociter extinguitur vis febrium, ceu si videas, super inmensum rogum proiectis undis
incendia universa restingui.
4. De senibus et matrona, cuius vir tenebatur.
Post passionem vero beati martyris, ac fama praeeunte de senibus, quos, dum sanctos artus sepulturae mandarent,
fortitudini pristinae fuerint restituti, multa ibi beneficia expetentes credentesque, indulgente martyre, consecuntur. De
quibus pauca perstringenti deprecor veniam condonari, quod me minus vel idoneum vel peritum ad haec narranda
cognosco, nec inbutum grammaticis artibus nec litteris liberalibus eruditum; sed quid facio, quod inpellit me amor
patroni, ut nequeam haec silere? Vinctus ab Hispaniis et carceri deditus, apud imperatorem Trevericum capitali
diiudicatus sententia tenebatur. Quod coniux illius cognitum, dum tumulare viri membra festinat, ad Brivatinsim vicum
pervenit, repertosque viros, dum diversa studio intento rimaretur, cognoscit, quid in eo loco vel de martyre vel de
senibus fuerit gestum; fidelique insinuatione credens, ad sepulchrum beati martyris deliberat properare, ut causas
suggerat, casus reseret vel cunctum laborem sui doloris exponat, adserentibus tum praeterea hominibus: «Absque dubio
pollicemur, domina, tibi a martyre reddi laetitiam, qui senum quondam decrepitae aetatis membra rigentia antiquo
vigore restituit». Impletaque haec oratione, promittit, ut, si sospitem reciperet coniugem, martyris sepulchrum, in quo
possit spatio, cimento contegerit. Fide plena et de martyris pietate secura Treverus est ingressa, inventumque virum
gratia imperiali receptum, laeta regreditur; inquisitumque tempus, quo vir relaxatus esset e carcere, haec fuit
absolutionis hora, qua illa martyris est auxilium inprecata; dehinc pollicitationem quam promiserat cum inmensis
muneribus adimplevit.
5. De eo qui alium in basilica occidere voluit.
Erat autem haud procul a cellula, quam supra sepulchrum martyris haec matrona construxerat, grande delubrum, ubi in
colomnam altissimam simulachrum Martis Mercuriique colebatur. Cumque delubri illius festa a gentilibus agerentur, ac
mortui mortuis thura deferrent, medio e vulgo commoventur pueri duo in scandalum, nudatoque unus gladio alterum
appetit trucidandum. At ille cernens, nihil veniae reservari, cum a diis suis non defensaretur, nostrae religionis
custodiam, nostrae confessionis veniam, nostri contagionis medellam, cellulam expetiit martyris gloriosi. Tunc ille qui
sequebatur, cum in adsultu gladii eum non potuisset attingere, et hic super se ostium reserasset, atque ille, arreptam
utramque postem, ostium conaretur infringere: ilico adhaerentes manus tabulis, dolore maximo quatiuntur, et tanta
afflictione miser torquetur, ut ubertim fluentes lacrimae, qualis esset dolor intrinsecus, extrinsecus nuntiarent. Interea,
stupente vulgo, inclusus qui fuerat progreditur liber; parentes quoque illius qui virtute sancti retenebatur, cognoscentes
martyris sepulturam, devotis multis muneribus pro filio exorabant.

