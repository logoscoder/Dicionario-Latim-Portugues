ACTA MARTYRUM
Acta Proconsularia Sancti Cypriani
EPISCOPI ET MARTYRIS (a).
Ex codd. editis et mss.
Argumentum. Prima S. Cypriani confessio. In exsilium mittitur. Reversus apprehenditur. Coram Proconsule
sistitur. Sententia in eum lata. Percutitur.
I. Imperatore Valeriano quartum et Gallieno tertium consulibus, tertio Kalendarum Septembrium, Carthagine in
secretario, Paternus Proconsul CYPRIANO Episcopo dixit: Sacratissimi Imperatores Valerianus et Gallienus,
litteras ad me dare dignati sunt, quibus praeceperunt eos qui Romanam religionem non colunt, debere Romanas
ceremonias recognoscere. Exquisivi (1) ergo de nomine tuo; quid mihi respondes? Cyprianus Episcopus dixit:
Christianus sum, et Episcopus. Nullos alios deos novi, nisi unum et verum Deum, qui fecit caelum et terram,
mare, et quae sunt in eis omnia. Huic Deo nos Christiani deservimus: hunc deprecamur diebus ac noctibus, pro
nobis et pro omnibus hominibus, et pro incolumitate ipsorum Imperatorum. Paternus Proconsul dixit: In hac ergo
voluntate perseveras? Cyprianus Episcopus respondit: Bona voluntas, quae Deum novit, immutari non potest.
Paternus Proconsul dixit: Poteris ergo secundum praeceptum Valeriani et Gallieni, exsul ad urbem Curubitanam
proficisci? Cyprianus Episcopus dixit: Proficiscor. Paternus Proconsul dixit: Non solum de Episcopis, verum
etiam de Presbyteris mihi describere dignati sunt. Volo ergo scire ex te, qui sint Presbyteri qui in hac civitate
consistunt. Cyprianus Episcopus respondit: Legibus vestris bene atque utiliter censuistis, delatores non esse.
Itaque detegi et deferri a me non possunt. In civitatibus autem suis invenientur. Paternus Proconsul dixit: Ego
hodie in hoc loco exquiro. Cyprianus dixit: Cum disciplina prohibeat, ut quis se ultro offerat, et tuae quoque
censurae hoc displiceat; nec offerre se ipsi possunt: sed a te exquisiti invenientur. Paternus Proconsul dixit: A
me invenientur. Et adjecit: Praeceperunt etiam, ne in aliquibus locis conciliabula fiant, nec coemeteria
ingrediantur. Si quis itaque hoc tam salubre praeceptum non observaverit, capite plectetur. Cyprianus Episcopus
respondit: Fac quod tibi praeceptum est.
II. Tunc Paternus Proconsul jussit beatum Cyprianum Episcopum in exsilium deportari (2). Cumque diu ibidem
moraretur, successit Aspasio Paterno Proconsuli Galerius Maximus Proconsul, qui sanctum Cyprianum
Episcopum, ab exsilio revocatum, sibi jussit praesentari. Cumque Cyprianus sanctus Martyr electus a Deo, de
civitate Curubitana, in qua exsilio praecepto Aspasii Paterni tunc Proconsulis datus fuerat, regressus esset; ex
sacro praecepto in suis hortis manebat. Inde quotidie sperabat veniri ad se, sicut illi ostensum (3) fuerat; et cum
illic demoraretur, repente Idibus Septembris, Tusco (4) et Basso consulibus, venerunt ad eum Principes duo,
unus Strator (5) officii Galerii Maximi Proconsulis, qui Aspasio Paterno successerat; et alius Equistrator a
custodiis ejusdem officii, qui et in curriculum eum levaverunt (6), in medioque posuerunt, et in Sexti (7)
perduxerunt; ubi idem Galerius Maximus Proconsul, bonae valetudinis recuperandae gratia, secesserat. Et ita
idem Galerius Maximus Proconsul in aliam diem Cyprianum sibi reservari praecepit. Et eo tempore beatus
Cyprianus ductus, ad Principem et Stratorem ejusdem officii Galerii Maximi Proconsulis clarissimi viri secessit;
et in hospitio ejus cum eo in vico, qui dicitur Saturni, inter Veneream et Salutariam (8) mansit. Illuc universus
populus fratrum convenit. Et cum hoc sanctus Cyprianus comperisset, custodiri (9) puellas praecepit, quoniam
omnes in vico, ante januam hospitii Principis manserant.
III. Et ita altera die octavo decima Kalendarum Octobrium, mane multa turba convenit ad Sexti, secundum
praeceptum Galerii Maximi Proconsulis. Et ita idem Galerius Maximus Proconsul eadem die Cyprianum sibi
offerri praecipit in atrio Sauciolo (10) sedenti. Cumque oblatus fuisset, Galerius Maximus Proconsul Cypriano
Episcopo dixit: Tu es THASCIUS CYPRIANUS? Cyprianus Episcopus respondit: Ego sum. Galerius Maximus
Proconsul dixit: Tu Papam te (11) sacrilegae mentis hominibus praebuisti? Cyprianus Episcopus respondit: Ego.
Galerius Maximus Proconsul dixit: Jusserunt (12) te sacratissimi Imperatores caeremoniari. Cyprianus Episcopus
dixit: Non facio. Galerius Maximus ait: Consule tibi. Cyprianus Episcopus respondit: Fac quod tibi praeceptum
est. In re tam justa nulla est consultatio.
IV. Galerius Maximus collocutus cum concilio sententiam vix aegre dixit verbis hujusmodi: Diu sacrilega mente
vixisti, et plurimos nefariae tibi conspirationis homines aggregasti, et inimicum te diis Romanis et sacris legibus
constituisti, nec te pii et sacratissimi principes Valerianus et Gallienus Augusti, et Valerianus nobilissimus
Caesar, ad sectam caeremoniarum suarum revocare potuerunt. Et ideo cum sis nequissimorum criminum auctor
1

