et signifer deprehensus: eris ipse documento his, quos scelere tuo tecum aggregasti: sanguine tuo sancietur
disciplina. Et his dictis, decretum ex tabella recitavit: Thascium (13) Cyprianum gladio animadverti placet.
Cyprianus Episcopus dixit: Deo gratias.
V. Post hanc vero sententiam turba fratrum dicebat: Et nos cum ipso decollemur. Propter hoc tumultus Fratrum
exortus est, et multa turba eum prosecuta est. Et ita idem Cyprianus in agrum Sexti productus est, et ibi se
lacerna byrro (14) exspoliavit, et genu in terra flexit, et in orationem se Domino prostravit. Et cum se dalmatica
(15) exspoliasset, et Diaconibus tradidisset, in linea stetit, et coepit spiculatorem sustinere. Cum venisset autem
spiculator, jussit suis ut eidem spiculatori viginti quinque aureos darent (16). Linteamina vero et manualia a
Fratribus ante eum mittebantur. Postea vero beatus Cyprianus manu sua oculos sibi texit. Qui cum lacinias
manuales ligare sibi non potuisset, Julianus presbyter et Julianus subdiaconus (17) ei ligaverunt. Ita beatus
Cyprianus passus est; ejusque corpus propter gentilium curiositatem in proximo positum est. Inde per noctem
sublatum cum cereis et scholacibus (18), ad areas Macrobii Candidiani procuratoris, quae sunt in via
Mappaliensi juxta piscinas, cum voto et triumpho magno deductum est. Post paucos autem dies Galerius
Maximus Proconsul decessit.
VI. Passus est autem beatissimus Cyprianus Martyr die octava decima Kalendarum Octobrium, sub Valeriano et
Gallieno Imperatoribus; regnante vero Domino nostro Jesu Christo, cui est honor et gloria in saecula saeculorum.
Amen.
Acta Martyrum P. Theodorici Ruinart opera ac studio collecta selecta atque illustrata. Accedunt praeterea in hac
editione Acta SS. Firmi et Rustici ex optimis codicibus Veronensibus. Editio juxta exemplar Veronense novis
curis quam emendatissime recusa. Ratisbonae MDCCCLIX (1859), p. 261-264.
Notae:
(1) Cod. Conchensis Exquiro tibi de nomine tuo, quid mihi respondeas?
(2) S. Augustin. serm. 309. Pro fide confessionis Christi in exsilium Curubin missus est etc.
(3) Augustin. ibid. n. 2. Regressus in hortis suis manebat, et inde quotidie sperabat veniri ad se, sicut ostensum
illi erat etc. Vide supra Vitae (b) n. 12.
(4) Monet Baronius ad annum 261. n. 25. legendum esse Fusco ex Trebellio Pollione.
(5) Stratoris sive Statoris munia describuntur in lege Constantini Cod. l. 9. tit. 4. de custodia rerum. Integrum
locum vide in edit. Oxon. De his vide Glossar. Cang. ubi Statores dicuntur, quod starent ad jussa parati:
Stratores vero qui equorum Principis curam habebant. Stratores etiam dici possunt a sternendo, quod reos in
carcere condemnatos punirent, vel equos sternerent.
(6) Aug. serm. laudato n. 3. Duo missi sunt qui eum etiam in currum levaverunt.
(7) Hic locus sic videtur appellatus quod sexto ab urbe lapide distaret.
(8) Omnes fere mss. habent Veneriam. Colb. 1. et Mombrit. inter Venaria et Salutaria. German. 1. inter duas
plateas Veneriam et Salutariam.
(9) Omnes mss. praeter Colb. 1. castigari. Alia tamen lectio praeferenda. Sic enim legit Augustinus, ut patet ex
laudato serm. n. 4. Quid illud, inquit, quod cum in alium diem dilatus esset, atque illuc se multitudo fratrum ac
sororum congregans pro foribus pernoctaret, custodiri puellas praecepit. Item. S. Fulgentius serm. 6. a Principe
detentus virginum pudicitiam . . . . custodivit.
(10) Vox obscura. Videtur esse cognomen atrii, quod hic rei interficerentur. Observat Oxon. editor sancitum esse
in Concilio Matiscon. II. cap. 19. ut ad locum examinationis reorum nullus clericus accedat, neque intersit atrio
Sauciolo, ubi pro reatus sui qualitate quispiam interficiendus est. Codd. Colb. et Germ. 1. habent, atrio
Secutiolo. Conch. Saloutio.
(11) Forte Papatem, ut legendum esse censet noster Mabillonius in notis ad Acta SS. Mammarii etc. Analect.
tom. 4. p. 105. In Actis graecis SS. Cononis et filii ejus, die 29. Maji Bollandiani n. 4. Praeses Martyrem
interrogat an papas sit aut diaconus, Pappas e Diakon, respondet se laicum esse. Et in Actis SS. Modesti et Viti
editis et mss. Vitus puer Modestum suum papatem non semel compellat.
(12) Aug. n. 5. Cum enim ejus immobilem mentem videret quando ei dixit: Jusserunt te Principes caeremoniari,
responditque illi, non facio. Adjecit et ait: Consule tibi etc. Deinde n. 6. Fac, inquit, quod tibi praeceptum est. In
re tam justa nulla est consultatio. Dixerat quippe ille: Consule tibi. Ad hoc responsum est: In re tam justa etc.
(13) Idem August. n. 6. In quid erumpat cor nostrum, nisi in ipsam venerabilis Martyris ultimam vocem? Cum
enim Galerius Maximus decretum ex libello recitasset: Thascium Cyprianum gladio animadverti placet.
Respondit ille: Deo gratias. Habentes igitur de re . . . dicamus et nos: Deo gratias. Et sic desinit sermo.
(14) Alterutram ex his vocibus pro additamento habendam esse censet Oxon. editor. Certe in cod. 1. Germ,
habetur tantum byrro. Porro notat ex Festo eruditus Cangius in Glossario, byrrum antiquitus rufum significasse,
quae vox si hoc loco sic intelligatur, praeferenda esset lectio aliquot codd. qui sic habent, lacerno byrro
exspoliatus est. De byrro et lacerna tamquam de duplici vestis specie loquitur Sulpicius Severus lib. 1. Dialog.
capite 14. apud Baronium ad annum 261 n. 41. ubi plura is habet de hac re. At mirum est ab eo hodiernas
episcoporum vestes in his verbis repertas fuisse. Talibus quippe ornamentis episcopos olim usos fuisse, prius
esset probandum. Birrum quo S. Odo Cluniaci Abbas tegebatur, more cappae per extremitatem fimbriae
2

