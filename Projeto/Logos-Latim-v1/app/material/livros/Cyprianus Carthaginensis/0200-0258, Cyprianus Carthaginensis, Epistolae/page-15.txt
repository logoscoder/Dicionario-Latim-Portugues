est repercutiendum non esse; poterit et de misericordia moveri defixus in morsus ursorum, et spongias retiariorum.
Avertat Deus a suis tantam voluptatis exitiosae cupiditatem. Quale est enim de Ecclesia Dei in diaboli ecclesiam
tendere? de coelo, quod aiunt, in coenum? illas manus quas ad Dominum extuleris, postmodum laudando histrionem
fatigare? ex ore quo Amen in sanctum protuleris, gladiatori testimonium reddere, [Greek] Eijû aijwðnaû alii omnino
dicere nisi Deo Christo? Sic etiam Cyrillus Hierosolymitanus in Cateches. mystag. I, docet Christianos spectaculis
renuntiasse, cum in Baptismo pompis diaboli renuntiarunt. Postea dicis, inquit, ET OMNI POMPAE ILLIUS. Pompa
[0210C] vero diaboli, theatrorum insaniae, equorum cursus in hippodromis, venationes in circo, et reliqua hujuscemodi
vanitas, de qua liberari se postulans sanctus Deo dicit: Averte oculos meos, ne videant vanitatem (Psal. CXVIII, 37).
Ne tibi studio et cordi sit theatri insania, ubi conspicias mimorum petulantias omni contumelia et dedecore abundantes,
atque effeminatorum virorum furoris et amentiae plenas saltationes. Neque illa eorum qui in circensibus venationibus
sese feris exponunt, ut infelicem alvum demulceant; qui ut ventrem alimentis deliniant, ipsi revera ventris immitium
ferarum pabulum fiunt: atque ut rectius dicam, pro ventre quem unum Deum noverunt, propriam vitam in praecipitium
singularibus certaminibus abjiciunt. Fuge etiam equorum curricula, quod prorsus insanum est supinasque animas dejicit
spectaculum. Haec enim omnia diaboli pompae existunt. Nec omittenda quae leguntur in libro de Spectaculis, qui S.
Cypriano adscribitur: Sed ut de hoc scenae inquinamento inverecundo transitum faciam, inquit auctor p. 341: Pudet
referre quae [0210D] dicuntur, pudet etiam accusare quae fiunt, argumentorum strophas, adulterorum fallacias,
mulierum impudicitias, scuriles jocos, parasitos sordidos, ipsos quoque patres familias togatos modo stupidos, modo
obscenos, in omnibus stolidos, in omnibus inverecundos. Et cum nulli hominum aut generi aut professioni ab
improborum istorum sermone parcatur, ab omnibus tamen ad spectaculum convenitur. Commune dedecus delectat,
videre vel recognoscere otia vel discere. Concurritur illic ad pudorem publicum lupanaris, ad obscenitatis magisterium,
ne quid secreto minus agatur quam quod in publico discitur; et inter ipsas leges docetur quidquid legibus interdicitur.
Quid inter haec Christianus fidelis facit, cui vitia non licet nec cogitare, quid oblectatur simulacris libidinis, ut in ipsis
deposita verecundia audacior fiat ad crimina? Discit et facere dum consuescit videre.
Matrona. Mulier quae in matrimonium cum viro convenit, ut ait A. Gellius, sed in primis nobilis et primi
ordinis, non e plebe. Unde in libro Tertulliani [0211C] de Pallio legimus matronas sine stola redargutas, quia stola erat
insigne matronarum, quam mariti dabant novis nuptis, ut docet etiam Cicero in secunda Philippica: et in Libro secundo
ejusdem Tertulliani ad Uxorem notatur dives matronae nomine inflata. Et apud Rufinum lib. I in Oseam: Mulier quae
matronalibus illustratur insignibus. In Actis passionis sanctarum Perpetuae et Felicitatis ita scriptum est: Ubia Perpetua
honesta liberaliter instituta, matrona licet nupta, habens patrem et matrem. In hoc loco intelligendo laboravit Lucas
Holstenius, vitio nimirum interpunctionis, cum sit legendum: matrona, licet nupta, habens patrem et matrem. Hinc
matronalis sedulitas apud Columellam in Praefatione libri duodecimi; apud Plinium lib. V, Epist. 16, matronalis
gravitas; in libro secundo Tertulliani de Cultu feminarum, matronalia decoramenta, et feriae matronales in libro de
Idololatria. Lampridius in Heliogabalo: Facta sunt S. C. ridicula de legibus matronalibus. Elegans est et dignus referri
locus Columellae de maritis ad villas suas [0211D] proficisci cupientibus. Sic ergo ait lib. I, cap. 4: Jucundius itaque
viro si etiam matrona comitetur, cujus ut sexus, ita animus est delicatior. Quamobrem amaenitate aliqua demerenda erit,
quo patientius moretur cum viro. In libello Precum Marcellini et Faustini scriptum est Damasum papam in tantum a
matronis dilectum fuisse ut earum auriscalpius diceretur. Sed haec scribebantur ab adversariis ejus. Apud Ovidium lib.
II Metamorph., et lib. XVI Fastorum, tum etiam apud Silium Italicum, Juno vocatur matrona tonantis. Vide Lambinum
ad Horatium lib. III, od. 2.
Revertitur impudica. Infra in libro de Habitu Virginum pag. 179: Quantum a proposito suo virgo deficit
quando pudica qnae venerat impudica discedit? Salvianus lib. VI, cap. 3: Itaque in illis imaginibus fornicationum omnis
plebs animo fornicatur, et qui forte ad spectaculum puri venerant, ac theatro adulteri revertuntur.
Evirantur mares. Codex Laetiensis, Hebetatur maris honor in hominibus, et vigor, etc.
[0212C] Virum in feminam fregerit. Infra Epist. LXI, docens quo modo masculus frangatur in feminam.
Salvianus lib. VII, cap. 19: Cum enim muliebrem habitum viri sumerent, et magis quam mulieres gradum frangerent.
Arnobius lib. II, vigorem virilitatis exponere et in habitum feminarum deliciasque mollire. Hieronymus in Epistola ad
Heliodorum: Histrio fractus in feminam. Tertullianus in Libro de Spectaculis: Quae privata et propria sunt scenae, de
gestu et flexu corporis mollitiae Veneris et Liberi immolant. Lactantius lib. VI, cap. 20: Histrionum quoque impudici
motus quid aliud nisi libidines docent et instigant, quorum enervata corpora et in muliebrem incessum habitumque
mollita impudicas feminas inhonestis gestibus mentiuntur? Sanctus Ambrosius in Epistola ad Sabinum episcopum:
Quid utique tam deforme visibili spectaculo quam histrionicos sinuare gestus et femineo usu mollire membra?
Prudentius in Hamartigenia: Turpe semivirorum membra theatrali spectat vertigine ferri. Et infra: Cernas mollescere
cultu heroas vetulos. Columella in Praefatione [0212D] Librorum de Agricultura ait aetatem suam miratam fuisse
gestus effeminatorum, quod a natura sexum viris denegatum muliebri motu mentirentur, deciperentque oculos
spectantium. Vide Quintilianum lib. II, cap. 1.

