[0224C] Propterea quod. Haec duo vocabula, quae deerant in editione Rigaltii, nos revocavimus, quia exstant
in editionibus Morellii et Pamelii et in uno codice meo optimo. Rigaltius nullum vetus exemplar habuit istius Epistolae
cujus auctoritate uteretur ad mutandam hanc lectionem. Latinius putabat vocem quod esse delendam.
Persona insignis. Id est cui debeatur reverentia, ut ait Quintilianus lib. VI, cap. 1; quam ideo honoratiorem
personam vocat Childebertus rex in constitutione edita a Sirmondo. In capitulari Metensi Pipini regis cap. 2: De
ecclesiasticis vero qui supradicta facinora commiserint, si bona persona fuerit, id est insignis, ut planum est ex iis quae
sequuntur. AUTHENTICAM personam pro INSIGNI dixit Philippus episcopus Firmanus apostolicae Sedis legatus in
capite 26 Concilii quod apud Budam celebravit anno 1279. Vide t. IV Capitularium pag. 1030 extrema.
Qui videmur praepositi. Nimirum quia post mortem episcopi Romani cura illius ecclesiae incumbebat Clero
[0224D] urbico. Ne quis ista cum Baronio, Binio, Papebrochio transferat ad praerogativam illius Ecclesiae, ad quam
sede vacante pertineat sollicitudo omnium ecclesiarum, adeoque clericis Romanis, quod Petri Ecclesiae essent
administri, universalis gregis cura mandata: nam etiam nostris temporibus, quamvis constet Sedis Apostolicae
auctoritatem et potestatem valde explicatam et amplificatam fuisse, cardinales tamen, qui successerunt clericis urbicis,
penes quos est regimen Ecclesiae Romanae vacante sede, curam et sollicitudinem suam nullatenus extendunt ad alias
ecclesias, ut etiam testatur Guillelmus de Montelauduno in cap. Ubi majus, de Elect., in Sexto. Item Alvarus Pelagius
lib. I de Planctu Ecclesiae cap. 20, ubi diserte scribit quod vacante papatu nullus succedit Papae in jurisdictione, etiam
coetus cardinalium, nisi in minimis. Vide etiam Jacobatium lib. IV, art. 3; et Augustinum de Anchona, quaest. III, art.
8, de potestate ecclesiastica. [0225B] Certe manifestum est ex contextu Epistolae Clerum Romanum de nulla tum
ecclesia gubernanda sollicitum fuisse quam de sua, ex usu nimirum ubique recepto, ut ecclesia episcopo viduata
regeretur a clero ecclesiae vacantis ut agnoscit etiam Naclantus episcopus Clugiensis in tractatione de Papae et Concilii
potestate. Quod liquet etiam ex eo quod, post mortem papae Martini [0225C] istius nominis primi, quia episcopatus
cessavit spatio triginta et quinque dierum, presbyteri Ecclesiae Romanae praefuerunt, ut legitur in gestis pontificalibus,
id est illi ex presbyterio Romano qui caeteris praeeminebant, id est archidiaconus, archipresbyter et primicerius, ut
docet ejusdem Martini epistola ad Eliterum. Hi enim locum repraesentabant pontificis. Ubi interim annotabo vitio
scriptoris factum videri ut archidiaconus istic nominetur ante archipresbyterum, nisi jam tum ita imminuta erat
disciplina Ecclesiae Romanae, ut archidiaconus praeferretur archipresbytero. Nam ex libro diurno Pontificum constat
archipresbyterum primo loco nominatum ante archidiaconum in epistola a Clero Romano scripta ad exarchum de
transitu Pontificis.
Vice pastoris. Veteres libri habent pastorum. Nihil tamen mutare voluimus, quia constat hanc Epistolam a
Clero Romano scriptam esse ad Cyprianum eo tempore quo Romana Ecclesia non habebat pastorem. David Blondellus,
ut ostenderet presbyteros esse [0225D] aequales episcopis et vicarios quoque Christi esse, in hoc loco ad vocem
pastoris addidit nimirum Christi. Sed profecto multum erravit. Istic enim per vocem pastoris manifeste intelligitur
Episcopus Romanus. Et tum, extincto Fabiano, Clerus Romanus regebat Ecclesiam vice pastoris donec alius episcopus
substitueretur in loco Fabiani.
Antecessoribus nostris. Haec verba, quae quamdam habent obscuritatem, Angli transtulerunt ad sacerdotes
Judaeorum, quia certo constat illa ab Ezechiele scripta esse adversus eos.
Quoniam perditum. Hic locus Ezechielis, qui valde mutilus est, multo integrior exstat in Epistola LIV. Haec
verba et quae postea sequuntur sanctus Hieronymus illa explicans transtulit ad superbiam episcoporum, quos acriter
perstringit. Haec sunt ejus verba: Quod proprie ad supercilium episcoporum pertinet, inquit, eorum videlicet qui
operibus dedecorant nominis dignitatem, et pro humilitate assumunt superbiam, ut honorem se putent consecutos, non
onus, et quoscumque in Ecclesia viderint praepotentes et Dei habere [0226B] sermonem, opprimere videntur. Ab his
longe distabat Valerii cum Augustino humilis et a propriae laudis amore aliena agendi ratio.
Lac eorum. In uno veteri libro legitur lactem. Glossae Philoxeni: Lactem, [Greek] Gavla. Plautus,
Bacchidibus: Quae nec lactem nec lanam ullam habent. Sic apud Apuleium lib. VIII Metamorphoseon, Nonius
Marcellus [0226C] adnotat antiquos dixisse lacte in nominativo.
Lupum venientem. Hieronymus ibidem: Mercenarii, qui lucrum tantum de gregibus considerant, et cum
lupum viderint, fugiunt, quorum negligentia grex Domini devoratur a bestiis agri.
Quo cessit. Locus obscurus. Latinius monuit in uno veteri codice legi gessit, in alio vero gestum. Sed in meo
et in editione Morellii legitur cessit. Rigaltius ista refert ad tempus illud quo, post apprehensum Christum a Judaeis,
Petrus non proprie fugit, sed cessit sive abscessit aut recessit. Nam, ut est in Evangelio, sequebatur quidem Christum,
sed longo intervallo, quod fugae speciem praebuit; adeoque in Evangelio legitur discipulos omnes relicto Christo

