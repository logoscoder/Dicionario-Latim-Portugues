Horror. Retinui hanc vocem, quamvis Angli, auctoritate sumpta ex codice Gronovii, illam expunxerint et ejus
loco scripserint error, quam lectionem reperi etiam in libro Fuxensi. Sed in omnibus aliis antiquis, qui sunt numero duo
et viginti, et in antiquis editionibus scriptum est horror. Itaque non audeo mutare contra tot auctoritates, praesertim cum
certum sit hanc lectionem constituere bonum sensum. Sic apud Ciceronem in oratione pro Milone scribi debere afferunt
tamen oratori horroris aliquid, non vero terroris, observat Dionysius Lambinus. Apud Avitum [0208D] Viennensem
Epist. VI, legitur: Quis ergo mihi persuadere conetur post errores funerum sepulchrum posse mundari? pro quo
scriptum est horrores in codice Marnaesii. Contra in libello Precum Marcellini et Faustini, cum in editione vulgata
legatur quod moveat ad horrorem, in quibusdam vetustis codicibus scriptum est quod moveat ab errore. Hic interim
locus utilis esse poterit ad emendandos similes errores ubi defuerit auctoritas veterum exemplarium.
Magisterio. Prima fronte mihi videbatur mendum esse in hoc loco et emendandum ita esse ut legeretur
magisterium. Nam ita scriptum vidi in duobus antiquis codicibus. Verum omnes alii repugnant, itemque omnes
editiones. Denique penitius inspicienti quid dicere voluerit Cyprianus persuasum mihi fuit illum scripsisse magisterio,
ita ut dicere voluerit delectari multitudinem cum videt mimos actitare turpitudines, et histriones flagitia repraesentare.
Id quod fieri ait turpitudinum magisterio, id est, magisterio [0209A] impudicae artis, ut in Epistola LXI ad Euchratium,
arte quae magistra est turpitudinum docendarum, quod mimi magistri sint ostendendarum turpitudinum. Nam aetas
lasciva magnam voluptatem capiebat ex illa licentia theatrorum. Inde est quod cum castiores esse oporteat ludos
spectante censore, ut ait Flavius Vopiscus in Carino, cum M. Porcius Cato, ut lib. II, cap. 10 testatur Valerius Maximus,
ludos florales spectaret, populus ut mimae nudarentur postulare erubuit, et eo discedente, mox laetitia publica subsecuta
est. In celebratione enim ludorum floralium, ut tradit Lactantius, feminae nudabantur ad lasciviam juvenum hominum
oculis explendam. Quod etiam in Epistola LXXIX testatur Seneca. Hinc ergo illustratur locus Cypriani [0209B] paulo
obscurior.
Adulterium discitur. Seneca Epist. VII: Homines cum docent discunt. Certum est ludos florales fuisse ludos
impudentiae, et licentiam theatralem fuisse immoderatam et infinitam apud Romanos, multas illic turpitudines
criminosas, multas in spectaculis impuritates, ut Salviani verbis utar, committi consuevisse. In theatrorum impudicitiam
sic invehitur Tertullianus lib. de Spectact., c. 17: Similiter impudicitiam omnem, inquit, amoliri jubemur. Hoc igitur
modo etiam a theatro separamur, quod est privatum consistorium impudicitiae ubi nihil probatur, quam quod alibi non
probatur. Ita summa gratia ejus de spurcitia plurimum concinnata est, quam Atellanus gesticulator, quam mimus etiam
per mulieres repraesentat sexum pudoris exterminans, ut facilius domi quam in scena erubescant; quam denique
Pantomimus a pueritia patitur in corpore. ut artifex esse possit. Ipsa etiam prostibula publicae libidinis hostiae in scena
proferuntur, plus miserae in praesentia feminarum, [0209C] quibus solis latebant, perque omnis aetatis, omnis dignitatis
ora transducuntur, locus, stipes, elogium, etiam quibus opus non est, praedicatur. Taceo de reliquis, ea quae in tenebris
et speluncis suis delitescere decebat, ne diem contaminarent. Erubescat senatus, erubescant ordines omnes. Ipsae illae
pudoris sui interemptrices de gestibus suis ad lucem et populum expavescentes semel anno erubescunt. Quod si nobis
omnis impudicitia execranda est, cur liceat audire quae loqui non licet? Cum etiam scurrilitatem et omne vanum
verbum judicatum a Deo sciamus, cur aeque liceat videre quae facere flagitium est? Insitus erat ethnicorum animis
tantus amor theatrorum, ut plures, teste Tertulliano, a Christianorum secta magis periculum voluptatis, quam vitae
avocaret. Nec deerant qui Christianos existimarent, expeditum morti genus, ad hanc obstinationem abdicatione
voluptatum erudiri, quo facilius vitam contemnant, amputatis quasi retinaculis ejus (Ibid., cap. 1 et 2). Quamvis autem
impermissa essent Christianis spectacula, nec hujus Religionis [0209D] hac in re severitas ethnicos ipsos lateret;
residebant tamen interdum in nonnullis Christianis hujus vitii, id est, spectaculorum amoris, veluti quaedam fibrae in
quibus evellendis non segniter Sancti Patres elaborarunt. Inter rationum momenta, quibus uti solebant, videtur illud
memorabile quod ex promissionibus Baptismi ducebant, ut ex duobus locupletibus testibus perspici potest, Tertulliano
et Cyrillo Hierosolymitano, quorum primus sic loquitur in libro de Baptismo cap. 24: Quot adhuc modis perorabimus,
inquit, nihil ex his quae spectaculis deputantur, placitum Deo esse, aut congruens Dei servis, quod Domino placitum
non sit, si omnia propter diabolum instituta, et ex diaboli rebus instructa monstravimus? nihil enim non diaboli est,
quidquid Dei non est, vel Deo displicet: hoc erit pompa diaboli, adversus quam in signaculo fidei ejeramus. Quod
autem ejeramus, neque facto, neque dicto, neque visu, neque prospectu participare debemus Caeterum nonne ejeramus
et rescindimus signaculum, [0210A] rescindendo testationem ejus? Numquid ergo superest ut ab ipsis ethnicis
responsum flagitemus? Illi jam nobis renuntient, an liceat Christianis spectaculo uti. Atqui hinc vel maxime intelligunt
factum christianum de repudio spectaculorum. Itaque negat manifeste qui, per quod agnoscitur, tollit. Quid autem spei
superest in hujusmodi homine? Nemo in castra hostium transit, nisi projectis armis suis, nisi destitutis signis et
sacramentis principis sui, nisi pactus simul perire. An ille recogitavit eo tempore de Deo, positus illic ubi nihil est de
Deo? Pacem, opinor, habebit in animo contendens pro auriga, pudicitiam ediscet, attonitus in mimos. Immo in omni
spectaculo nullum magis scandalum occurret, quam ipse ille mulierum et virorum accuratior cultus: ipsa consensio,
[0210B] ipsa in favoribus aut conspiratio aut dissensio, inter se de commercio scintillas libidinum conflabellant. Nemo
denique in spectaculo ineundo prius cogitat, nisi videri et videre. Sed tragoedo vociferante exclamationes ille alicujus
Prophetae retractabit. Inter effeminationis modos Psalmum secum comminiscetur, et cum athletae agent, ille dicturus

