Godefridus Bullonius - Concio ad milites Christianos
[0391] {main}
GODEFRIDI REGIS CONCIO AD MILITES CHRISTIANOS Ut pristinae virtutis memores
obsidioni Antiochiae insistant. (WILLELM. TYR., l. V, n. 5).
[0391C] Si ita, ut nobis nuntiatum est, peccatis nostris exigentibus, Domino permittente, de
dominis et fratribus nostris hostes nominis et fidei Christianae triumphaverunt, nihil aliud restare video, viri
illustres, quam ut cum eis moriamur, aut tantam Domino Jesu Christo illatam ulciscamur injuriam. Mihi, credite,
quia nec vita, nec salus morte, vel quolibet aegritudinis genere, charior est, si tantorum principum sanguis
impune effusus est super terram; aut tanta Deo devoti populi strages maturam non invenerit ultionem. Videtur
ergo mihi quod [0392C] hostes de praesenti aliquantulum elati victoria, imprudentius se habebunt; et de sua
virtute praesumentes, per nos ad urbem redire, praedam et manubias inferre non verebuntur. Nos ergo, si tamen,
ita vobis videtur, hic simus parati; et justam causam foventes, de obtinenda victoria, in eo cui militare nos
credimus, spem certam habeamus: et hostes, si per nos redire voluerint, in ore gladii, hostium more suscipiamus,
injuriae memores illatae, et a paternis virtutibus non degeneres.

1

