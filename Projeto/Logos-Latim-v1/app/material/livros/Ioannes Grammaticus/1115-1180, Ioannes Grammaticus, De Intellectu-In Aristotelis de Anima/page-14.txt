pati sensum a sensibilibus qui perficitur ab ipsis, et eas quae secundum naturam operationes
accipiens; perficitur enim suscipiens species sensibilium. Secundum priorem quidem igitur
significationem passionis, impassibilis est intellectus, quod et proprie est passio. Secundum
tamen perfectivam passionem et susceptionem specierum, secundum quod et intelligit, pati
ipsum dicimus, aequivoce nomine passionis utentes. Propter quod quidem, et cum dixisset
ipsum intelligere pati, ubi dixit: Si itaque est intelligere sicut sentire aut pati utique aliquid
erit, quoniam non videtur sibi proprie dici in his passionis nomen, subiunxit: aut tale aliquid
alterum. Sic enim sensus dicebatur pati a sensibilibus, non corruptus ab ipsis sed perfectus.
Sicut igitur sensus suscipit sensibiles species, puta album, non corruptus ab ipsis neque factus
quod illa, albus visus aut niger, sed cognoscibiliter speciem ipsorum suscipiens, sic et
intellectus impassibilis manens secundum substantiam, patitur ab intelligibilibus,
cognoscibiliter suscipiens ipsa. Magis autem eminenter quam secundum sensum patitur, ut
iam dictum est superius. Sensus quidem enim corrumpitur ab excellentia sensibilium,
intellectus autem magis perceptivus fit, quanto maiora percipit. Impassibilis igitur secundum
primum significatum, passibilis autem secundum secundum. Haec autem patientium una
materia participant cum agentibus quaecumque in pati ad corruptionem ducuntur; et neque
haec solum, sed et quaecumque patientia et contra agunt, quoniam et quae sub luna patiuntur a
caelestibus, et non sunt omnino eiusdem materiae, et corpus etiam ab anima patiens, non
corruptiva passione sed perfectiva, nihil commune habet ad ipsam secundum substantiam.
Quare etsi dicatur pati ab intelligibilibus intellectus non iam propter hoc commune aliquid
habebit ad ipsa, perfectiva passione patiens, non corruptiva. Dicitur tamen pati quia sicut
patientia secundum proprie passionem, dico utique corruptivam, suscipientia agentis speciem,
permanent in ipsa aliquo tempore, velut aer patiens ab igne, aut lignum, et quod sit ignis
permanet aliquo tempore in hoc, secundum susceptionem ignis, sic et intellectus et sensus
suscipiens species permanent in receptione, excepto quod haec quidem vertunt substantiam,
haec autem non vertunt. Et adhuc sensus quidem non permanet species sensibilium habens,
sed mox abiicit; intellectus autem permanet. Et intellectus quidem est per se motivus et a se
ipso quandoque intelligens, sensus autem indiget sensibilium praesentia. Et intellectus quidem
transmutatur ab eo qui potentia in eum qui actu, non suscipiens quas quidem non habuit
species, neque ex prima potentia transmutans, sed similis dormienti geometrae qui non novit
tunc quod novit, sed habet quidem rationes, impeditur autem a cognitione quod quidem habet
a somno et indiget auferente impediens (dico utique somnum), sic et intellectus indiget
auferente impediens, iste autem est qui actu intellectus, aut qui doctrinativus aut qui
universalis; impediens autem, quae ex connexione phantasiae absurdae opiniones quas
purgans redargutionibus, notum facit inexistentem thesaurum; sensus autem ex prima potentia
transmutatur suscipiens quas quidem non habuit species.
Secundam autem dubitationem solvens, simul ipsi consentit et ait neque esse quod tale
dubitationem sed ad veritatem : secundum idem intellectum esse et intelligibile, et non falsum
esse omne intelligibile intellectum existere, sed et verum et necessarium. Intelligibile autem
quod proprie et actu intelligibile; actu autem intelligibile est quod penitus immateriale et
separatum. Quae enim in sensibilibus species non proprie sunt intelligibiles, neque actu sed
potentia solum; propter quod sunt intellectus ipso intellectu secundum se separato ente ab
omni materia.
Attendere autem oportet qualiter et per haec evidenter separatam esse rationalem animam
supponit et immaterialem, et propter hoc intellectum simul et intelligibile esse. Si autem
separata ab omni materia, intellectus ens simul et intelligibile, palam quia et immortalis. Duo
enim sunt modi corrumpentium: unus quidem qui compositum in ea ex quibus componitur
dissolvit, secundum quem omnia corpora corrumpuntur ex materia et forma subsistentia; alius
14

