De intellectu
Commentum Johannis Grammatici
super capitolum de intellectu
in libro tertio Aristotelis De anima
<CAPUT IV>
429a 10-12 DE PARTE AUTEM ANIMAE QUA COGNOSCIT ANIMA ET
PRUDENTIAT, SIVE SEPARATA ENTE, SIVE INSEPARABILI SECUNDUM
MAGNITUDINEM SED SECUNDUM RATIONEM, CONSIDERANDUM QUAM HABET
DIFFERENTIAM, ET QUOMODO QUANDOQUE SIT INTELLIGERE.
Cum dixisset de vegetativa anima et sensitiva et phantastica, ut simpliciter autem dicatur de
irrationali, transit ad doctrinam de rationali anima. Prius autem de existimatione facit
sermonem, dico autem de opinativo et meditativo. Quod enim non sit nunc sermo de
speculativo intellectu et de vocato secundum habitum insinuat per hoc quod dicit qua
cognoscit anima et prudentiat. Prudentiare enim circa agibilia fit, circa haec enim prudentia;
speculativus autem intellectus non negotiatur circa agibilia.
Tria autem quaedam proponit inquirere in his. Unum quidem utrum separata est rationalis
anima a corpore aut inseparabilis. Secundum autem in quo differt a sensu, quamvis et superius
discreverit haec ab invicem cum diceret quod sensus quidem omnibus animalibus inest,
intellectus autem neque hominibus omnibus. Sed ideo prius cum dixisset convenientiam
ipsorum et sensus, ut ostenderet necessariam esse inquisitionem de differentia ipsorum,
posterius aliam segregationem ipsorum realem dicit. Superius quidem enim, ut iam dixi,
discrevit intellectum a sensu per hoc quod intellectus non videtur in omnibus sicut sensus.
Nune autem ab ipsa natura potentiarum harum faciens discretionem et in eodem animali
consideratis ambabus, discernit ipsum et aliter in ipsis in quibus videtur communicare
intellectus cum sensu, in his ipsis differentiam ipsorum et discretionem ostendit. Tertio autem
post hoc inquirit quomodo fiat in nobis intelligere. Sicut autem iam prius diximus, de
irrationabilibus quidem potentiis animae disputans, prius de obiectis disputavit quia
evidentiora haec erant. Hic vero prius de intellectu disputavit et posterius de obiectis, hoc est
de intelligibilibus; magis ignota enim et inevidentiora sunt intelligibilia quam intellectus.
Propter quod rursum eadem intentione ab evidentioribus principium facit.
Intellectum hic autem dicit Aristoteles simpliciter omnem rationalem substantiam, et hunc
intellectum partem animae ait, abutens nomine. Non enim est pars totius animae rationalis
substantia : esset enim utique sic aut omnis anima immortalis aut omnis mortalis; pars enim
toti est homousion. Utrumque autem inconveniens, et ipse etiam de hoc intellectu in prioribus
dixit quod videtur alterum genus animae esse et hoc solum contingere separari
quemadmodum perpetuum a corruptibili. Ita igitur dicit totius animae rationalem esse partem,
sicut unum significatum aequivoce animae dictae de irrationali et rationali ac si utique de
aequivoce dicto sole. Dicimus enim solem et ipsum corpus et lumen factum in aere;
consuevimus enim illuminatum locum solem appellare; sicut igitur si diceremus partem solis
1

