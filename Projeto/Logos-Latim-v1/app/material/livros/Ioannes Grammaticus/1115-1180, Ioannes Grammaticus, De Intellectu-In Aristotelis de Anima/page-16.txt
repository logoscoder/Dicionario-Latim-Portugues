passio, et non impassibilis secundum reliquum intellectus, nullum ens actu intelligibilium, sed
potentia omnia.
Et assimilat ipsum tabulae nullum habenti scriptum; sicut igitur in non scripta carta potentia
sunt omnia quae possunt in ipsa scribi, propter idoneitatem ipsius, actu autem scribendorum
nullum est antequam scribatur, ita et intellectus, ait, nullum est intelligibilium actu, potentia
autem omnia. Et sicut scripturale quando inscribitur fit actu scripturale, non corrupta priori
specie cartae, ita et intellectus qui fit actu intelligibilia nihil transmutatur a propria natura. Si
enim transmutans ex potentia in actum intellectus pateretur aliquid et verteretur a propria
natura, esset utique locum habens dubitatio. Nunc autem non inscripto scripturali assimilatus,
palam quod ipse impassibilis permanet.
Attendere autem oportet in his quod animam rationalem Aristoteles non inscripto scripturali
assimilans secundum primam potentialitatem (dico autem secundum idoneitatem) species
intelligibilium imponit in anima et non, ut Plato, secundum habitum. Si autem hoc, non ergo
praeviventem animam existimat sicut Plato, praeviva enim ens debebat utique secundum
habitum habere rationes. Si autem non praeviva, principium ergo essendi accepit. Si autem
incepit esse, necesse omnino secundum idem et finem habere; omne enim quod incipit
secundum tempus, et finem habet secundum tempus. Quare non immortalis anima ex his
ostenditur utique. Et aliter, si ex nunc dictis ostenditur omnis anima rationalis non ens
praeviva, sed principium habet essendi, vult autem mundum Aristoteles aeternum esse,
necesse est duorum alterum: aut immortales entes animas rationales, infinitas et esse et fieri,
infinitum enim et praeteritum et futurum, aut si impossibile infinitum esse, mortales ipsas esse
sicut et reliqua ; et aut in penitus nullo modo ens cedere, siquidem est incorporea, aut in
materiam resolvi, et sic non erit incorporea sed corpus.
Sed ad hoc est illud dicere quod oportet ad totam intentionem Aristotelis et ad dicta ubique ab
ipso de intellectu et nunc dicta diligenter et sententiose intelligere. Si enim per milia et saepe
ostendimus, Aristotelica proponentes verba, quod separatam et immortalem esse velit
rationalem animam Aristoteles, palam quia et si non inscripto scripturali ipsam assimilat hic,
non secundum priorem potentialitatem habere ipsam species vult (ut dicitur sperma homo esse
potentia). Sed quoniam in unoquoque potentiae significato latitudo aliqua consideratur
(dicimus enim et primam materiam potentia hominem, tamen et elementa et sperma et omnia
secundum priorem potentialitatem quae secundum idoneitatem consideratur, sed non similiter,
sed hoc quidem propinquius rei, hoc autem remotius), sic autem et penes secundam
potentialitatem, quae est secundum habitum, consideratur latitudo. Etenim dormiens geometra
sic dicitur esse potentia et vigilans, sed propinquior actui vigilans, et assimilatur dormiens aut
ebrius geometra ei qui omnino non habet habitum propter opprimi a somno aut ebrietate.
Sic igitur quamvis dicat animam assimilari non inscripto scripturali propter eam quae ex
passionibus et cognitione oppressionem, videretur neque totaliter habere species. Hoc ait, et
iam igitur scientem factum et ipsum adhuc potentia esse dicit; quando, enim ait, singula fit ut
sciens, tunc dicitur qui secundum actum.
Quod igitur perpetuum ipsum et immortalem velit, manifeste quidem et prius et saepe dixit, et
mox nunc separatum ab omni materia pronuntiat. Et post pauca rursum plane immortalem
ipsum dicit. Sufficiunt autem et prius dicta, ubi dixit: de intellectu autem et speculativa
potentia nondum manifestum, sed videtur animae genus alterum esse, et hoc solum contingit
separari sicut perpetuum a corruptibili. Et consequenter autem ait quod sicut sol colores
potentia entes colores in nocte, facit actu colores, ita et qui secundum actum intellectus,
16

