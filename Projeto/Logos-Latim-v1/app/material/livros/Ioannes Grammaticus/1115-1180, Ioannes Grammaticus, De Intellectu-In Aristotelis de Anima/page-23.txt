«naturam» intelligendum eam quae est in generabilibus et corruptibilibus; sensus autem
litterae talis: sicut, ait, in omnibus naturalibus rebus secundum unumquodque genus, puta in
sensitivo genere aut in plantativo aut in inanimato, est hoc quidem materia, hoc autem species
(sed quod proportionale materiae et speciei); est autem materia quidem potentia omnes quas
nata est suscipere species, similiter in naturalibus et artificialibus; est enim ens potentia omnes
quas natum est suscipere species, similiter et in aedificativa lignum, et in naturalibus animalis
materia potentia est omnes quas natum est suscipere species; similiter et in planta.
Est autem aliquid et factiva causa in unoquoque, aut ars aut natura. Necesse, ait, et in anima
eadem haec existere, et esse aliquem quidem materialem intellectum aut ut proportionalem
materiae, qui est qui potentia intellectus, «potentia» vocatus eo quod fiat omnes species quas
natus est suscipere; fieri autem, ut saepe diximus, eo quod suscipiat ipsorum species et
intelligat ipsas. Esse autem aliquem et factivum intellectum qui eum qui potentia omnia
perficit et facit hunc esse quod et aptus natus est. In anima autem, non in eadem secundum
numerum, sed in eadem secundum speciem. Propter quid autem necesse est, ut se habet in
naturalibus, sic se habere et in anima ? Quia non intransmutabilis secundum semel neque
anima ; transmutatur enim secundum actum etsi non secundum naturam, et naturali rei,
scilicet corpori, coordinatur. Quare haec omnia utique naturalia comprehendit et ipsa
caelestia; transmutantur enim et illa secundum locum, et sol in ariete existens, potentia est in
tauro, et est factivum aliquid, scilicet natura movens.
Alterum autem quod causa et factivum, eo quod faciat omnia, velut ars ad materiam sustinuit.
«Alterum» ad materiam dictum est: est enim, ait, in unoquoque genere naturalium, hoc
quidem aliquid materia, hoc autem causa. Qualis autem causa? Factiva, ait, et exemplum
horum proponit: velut, ait, ars ad materiam sustinuit. Ars enim in omnia facere dicetur utique
causa, materia autem in omnia fieri. Fit autem omnia materia ut apta nata est, non substantiam
vertens, velut lignum quando fit securis, sed speciem suscipiens, et ars autem et natura
faciens, ab eo quod potentia processit in actum. Quare et ex exemplis palam quia et actu
intellectum ex eo qui potentia vult procedere in actum ; propter quod autem non dixit «velut
ars ad artificiale sustinuit», sed ad «materiam», sed hoc quidem hypotelesma, hoc autem
subiectum.
430 a 14-15 HOC QUIDEM TALE IN OMNIA FIERI, HOC AUTEM IN OMNIA FACERE.
Est, ait, in anima quidem talis intellectus proportionalis materiae in omnia fieri; hic autem
proportionalis speciei et actui in omnia facere, quaecumque sit potentia.
Si autem aliquis dicat quod non necesse eum qui in nobis potentia intellectum perfici ab eo
qui in doctore actu intellectu (saepe enim et a nobis ipsis multa invenimus), dicendum quia et
si a nobis ipsis inveniamus, tamen principia et habitum a doctore accipimus. Cum autem
acceperit principium qui in nobis potentia intellectus, nullum inconveniens et se ipsum ad
aliqua perficere; habens enim universales rationes eas quae a doctore ex illis et alias a se ipso
producere potest. Etenim eorum quae in terra nascuntur, haec quidem indigent et continua
cura hominum et circulatione universi, haec autem ab universali providentia sola fiunt, ut
herbae quae sponte nascuntur.
430 a 15-17 UT HABITUS QUIDEM, VELUT LUMEN; MODO ENIM QUODAM ET
LUMEN FACIT POTENTIA COLORES ACTU COLORES.

23

