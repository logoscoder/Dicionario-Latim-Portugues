horum a quibus et pati dicitur; neque enim utique adhuc ab omnino simili pateretur, si
praeapprehensa essent una aliqua specie harum quarum et susceptivum est.
Nunc discretionem ipsorum facit, ostendens quod non sit similis impassibilitas intellectus et
sensus, hoc est non similiter utrumque dicitur separatum esse ab omni specie eorum quorum
est susceptivum. Simul autem ostendit per haec et quod non mixtus et separatus a corpore sit
intellectus. Sensus quidem enim, ait, cum receperit maiora sensibilia, minora suscipere non
potest; intuentes enim ad solem non possumus mox legere, et cum gustaverimus validiores
sapores et magis infectivos, debiliores percipere non valemus. Intellectus autem quanto
maiora intelligibilia percipit, tanto magis facilius minora percipit. Huius igitur ait causa, quia
sensus quidem in corpore et per corpus percipit sensibilia et propter hoc etsi ipse impassibilis
sit incorporeus existens, sed tamen corpore patiente et veluti servante adhuc quae a
sensibilibus vestigia compatitur aliqualiter subiecto et operari circa minora non potest,
quoniam in corpore et per corpus sunt huius operationes. Intellectus autem veluti neque in
corpore ens neque per corpus ut per organum operans, quanto circa maiora operatus fuerit,
tanto circa minora aptior est, tanquam utique nullam ab illis passionem sustinens, quia in
veritate purus est et non mixtus ad omnia.
Bene ergo dictum est quod non est similis intellectus et sensus impassibilitas. Nam, etsi sit
sensus impassibilis, est eo quod nullam habet speciem sensibilium; sed eo quod in corpore
habeat esse et indigeat corpore ad operationem, quando vehementia recipit et velut patitur ab
ipsis subiectum, propter efficaciam sensibilium remanent vestigia quaedam passionum quae
ex ipsis in sensitivis et propter hoc etiam in sensibilibus, quia in ipsis habent esse. Et ita
accidit non sincere sine mixtura et impassibiles sensus entes impediri ad sensibilium
operationes ea quae remansit passione occurrente et impediente sensum pati a minoribus. Non
sic autem se habet intellectus impassibilitas, sed tanquam in veritate puro existente omnino et
non mixto corpori, nihil patitur impassibilitas ipsius a receptione maiorum intelligibilium,
immo econtra etiam operosior fit ad minorum perceptionem excitata maioribus.
429 b 5-7 QUANDO AUTEM SIC SINGULA FIT UT SCIENS, DICITUR QUI
SECUNDUM ACTUM, HOC AUTEM MOX ACCIDIT QUANDO POTEST OPERARI
PER SE IPSUM.
Cum dixisset de eo qui potentia, nunc ait de eo qui secundum habitum, hoc est de actu
intellectu; primus enim actus habitus.
Quando igitur, ait, qui potentia tempore et doctrinis exercitatus fit talis, qualis est sciens, ut
iam non indigeat extrinsecis doctoribus, sed ipse a se ipso affert species et rationes rerum,
nihil indigens doctrina, tunc fit qui secundum actum intellectus. Studiose autem omnino le
«singula» apposuit, et le «fit» a ad distinctionem et differentiam perfecti intellectus; ille enim
non per singula, sed simul integraliter, una operatione omnia intelligit intransibiliter; noster
autem quando etiam actu fit et unum unumquodque intelligit et transit ab altero ad alterum,
sub uno plura intelligere non potens. Propter quod ille non fit, sed est actu, magis autem sine
potentia actus est, stantem habens cognitionem et semper eodem modo. Noster autem fit actu
et non simul totus sed per singula intelligibilia et intelligens et exserens.
429b 8-9 EST QUIDEM SIMILITER ET TUNC POTENTIA ALIQUALITER, NON
TAMEN SIMILITER ET ANTE ADDISCERE AUT INVENIRE.

8

