alia. Non enim est totius intelligentia talis, sed et si per diem permaneamus intelligentes
magnitudinem aut quodcumque aliud ut totum, in tota totum intelligimus. Hoc autem accidit
quia prima conceptuum perceptio in nunc fit. Sicut enim et species sine tempore in materia
fiunt, species enim domus non prius provenit antequam extrema regula imponatur; si enim
aliquid deficit non habebit speciem domus. Similiter neque vestimentum est antequam
extrema apponatur sutura, non enim potest deficiens vestimenta operari. Et in naturalibus
autem eadem ratio. Sicut igitur in generatione specierum, sic et in intelligentia accidit; sine
tempore enim ipsa secundum primam adiectionem intellectus et in nunc intelligit. Quando
enim intellexero quod trianguli tres anguli sunt aequales duobus rectis, in indivisibili
adiectione intelligam; si enim in tempore, palam quia et in unaquaque parte temporis partem
aliquam theorematis intellexi, sed non est dicere qualem partem in quali parte temporis
intellexi. Quoniam igitur sine tempore prima intellectus adiectio fit, secundum quam primo
intelligit unumquodque, propter hoc etsi in ampliori tempore pervenientem habuit
intelligentiam, non qua potentia divisibile tempus est, sed qua actu indivisum, sic totum in
toto intelligit, veluti in proposito exemplo. Intelligit enim continuum, puta stadium aliquod et
nunquam habebit aliquis dicere quod tempus in quo stadium intellexit, secundum aliam
quidem aliquam partem medietatem stadii intellexit, secundum aliam autem aliam
medietatem; in toto enim totius intelligentia facta est. Quare qua indivisum est tempus, sic in
ipso intelligentia facta est.
Deinde quoniam contingit intellectu, divisa magnitudine aliam quidem ipsius partem in aliquo
tempore intelligere, aliam autem aliquam in alio, propter hoc ait: quando dividit intellectus
longitudinem et unamquamque partium seorsum intelligit, mox quidem et tempus condividit.
Ut enim continuum potentia quidem divisibile, actu autem indivisum, ita et tempus. Non
adhuc tamen ut partes totius intelligit unamquamque partium, sed ut continuum et totum
aliquod unumquodque. Quare rursum et tempus in quo unamquamque partium intelligit,
continuum est et indivisum.
430 b 12-13 TUNC AUTEM VELUTI LONGITUDINES.
Tunc enim, ait, quando unamquamque partem tempore intelligimus, non adhuc intelligimus
totum ut unam aliquam longitudinem et continuum, sed ut unamquamque partium totum
quoddam, et ut multas longitudines, et non unum et unumquodque continuum. Tunc autem et
tempus condividitur, et non unum est continuum, sed plura continua. Similiter enim habet
longitudini et tempus secundum divisibile et indivisibile.
430 b 13-14 SI AUTEM UT EX AMBOBUS, ET IN TEMPORE QUOD IN AMBOBUS.
Hoc est, si autem intelleximus longitudinem ut unum aliquid ex ambabus partibus
compositum, consequenter et tempus compositum esse et factum esse unum aliquid et
continuum ex ambabus partibus suis compositum, et actu quidem indivisum sicut et
magnitudinem, potentia autem divisibile.
430 b 14-15 QUOD AUTEM NON SECUNDUM QUANTUM INDIVISIBILE SED
SPECIE, INTELLIGIT IN INDIVISIBILI TEMPORE ET INDIVISIBILI ANIMAE.
Tertium indivisibile significatum quod secundum speciem, quodque formale et quod
substantiale intelligitur. Igitur et hoc ait secundum id quod in ipso indivisibile; sive enim
formam dixeris ens in ipsa quod perfectum est et totalitas figurae, secundum quam intellectus
intelligit formae totalitatem et impartibilem rationem sive essentiam, est in ipsa totalitas et
31

