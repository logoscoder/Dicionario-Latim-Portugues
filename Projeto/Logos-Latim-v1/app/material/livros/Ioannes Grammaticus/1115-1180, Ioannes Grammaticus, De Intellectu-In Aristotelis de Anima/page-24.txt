Habitui proportionari ait actu intellectum, et hinc autem palam quia non de divino dicit, sed
de nostro. Non enim dixit habitui proportionari divinum intellectum neque habitum esse, sed
autothen, ut in libro P e r i H e r m e n e i a s dictum est, sine potentia actus est. Deinde
habitus proponit exemplum lumen: sicut enim, ait, lumen potentia visibilia facit actu visibilia
(colores enim dixit pro visibilia, quamvis enim in tenebris sint colores, actu sunt colores,
visibiles autem potentia), sic et qui actu intellectus eum qui potentia producit in actum. Et
hinc etiam palam, quia non de conditore intellectu dicit; lumen quidem enim non existentiam
coloribus exhibet, sed solum videri. Conditor vero intellectus non sic facit omnia, sed ipsum
esse et substantiam his quae ab ipso fiunt, tradit. Quare nostro intellectui haec congruent
magis qui omnia facit non substantiam ipsorum producens, sed potentia intelligibilia actu
faciens intelligibilia, sicut dictum est. Et utique si intellectum conditorem in his diceret,
rationabilius utique ipsum magis soli assimilaret, non lumini; sicut enim sol producit lumen et
condit sibi esse, sic et conditor intellectus actu intellectum producit, a quo potentia
intelligibilia fiunt actu intelligibilia, ut a lumine potentia visibilia actu visibilia. His autem
verbis attendunt qui dicta Platonis extollunt, ad concordiam sibi Aristotelem reducentes.
Videbantur enim in prioribus secundum primam potentialitatem species in intellectu potentia
reponere, non inscripto scripturali ipsum assimilans. Si igitur hoc ait quod sicut se habet
lumen ad colores, sic qui actu ad eum qui potentia, lumen autem non facit non entes colores,
sed non apparentes in manifestum ducit, ita videlicet et qui actu intellectus in eo qui potentia
non producit species non entes, sed occultas manifestat.
430 a 17 ET ISTE INTELLECTUS SEPARATUS ET NON MIXTUS ET IMPASSIBILIS.
«Iste» dixit, non eum qui actu significans ad contradistinctionem eius qui potentia, sed
universaliter qui in anima, qui ab eo qui potentia fit actu. Simul utrumque igitur dicit
separatum, ut supra dixit.
430 a 18 SUBSTANTIA ENS ACTUS.
Qui simul uterque, ait, intellectus, qui est etiam idem, solum tempore differens, ut iam dixit,
maxime characterizatam habet substantiam sui ipsius actu: unumquodque ex honorabiliori
characterizatur. Quando quidem igitur potentia est, materiae proportionatur et patitur; quando
autem iam operatur tunc species est, factivum non passivum. Unumquodque enim secundum
speciem quae quidem est factiva in materia, non secundum passivum, scilicet materiam,
characterizatur. Quia igitur quod substantia actum esse non hoc ait quod aliqui putaverunt,
quod nunquam esse in potentia, propter quod et ad alterum intellectum quae dicuntur
diverterunt, sed quia substantiam sui ipsius habet characterizatam non secundum id quod
potentia, sed secundum id quod actu, sicut et alia omnia. Manifestat «enim» coniunctio
causalis ens, ut enim utique hoc cum dixisset per hoc: substantia ens actus, quia substantiam
habet characterizatam, sed secundum id quod actu. Huius enim causam adiungit, dicens:
430 a 18-19 SEMPER ENIM HONORABILIUS EST FACIENS PATIENTE ET
PRINCIPIUM MATERIA.
Si igitur oportet secundum id quod in unaquaque substantia honorabilius uniuscuiusque
substantiam characterizari, honorabilius autem quod actu quam quod potentia, et intellectus
ergo nostri substantia, non secundum id quod potentia, sed secundum id quod actu
characterizabitur. Principium autem ait aut formale aut factivum. Possibile enim utrumque:
formale quidem ut ad id quod perficitur et fit actu: assumit enim tunc propriam speciem,
quando operatur vel actuatur; factivum autem ut ad docentem: qui enim in doctore secundum
24

