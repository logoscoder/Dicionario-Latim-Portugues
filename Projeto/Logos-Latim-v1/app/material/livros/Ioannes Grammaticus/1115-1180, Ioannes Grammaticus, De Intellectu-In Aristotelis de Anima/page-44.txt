discretivum fit diversorum quia diversa. Sic autem unum est hoc, ait (dico autem communis
sensus), sicut et terminus unus (terminum dicens ultimum plurium linearum quae in idem
conveniunt, quale est circuli centrum ad quod omnes quae a circumferentia rectae
conveniunt), quod subiecto quidem unum est signum et impartibile, eo autem quod multorum
terminus sit, multa est. Talis autem et limes terrae seu agrorum dictus terminus qui determinat
regiones et loca, unus ens. Plurium quidem communis terminus determinatorum ab ipso, et
potentia igitur hic terminus ens quinque sensuum. Similiter terminis est unum quidem
subiecto, ratione autem plura. Sic autem ente uno, nihil mirum iudicari ab ipso dissimilia
genera et differentia; sicut enim visus unus ens, contraria iudicat album et nigrum, ita et
communis sensus unus ens, dissimilia genera iudicat album et dulce. Eadem autem et de
intellectu dicendum.
431 a 22-23 ET HAEC UNUM PROPORTIONALITATE ET NUMERO QUEM HABENT
AD UTRUMQUE, UT ILLA AD INVICEM.
Et haec ait, hoc est: iudicativa diversorum sensibilium, unum sunt numero, eandem habentia
ad invicem proportionem quam et sensibilia habent quae ab ipsis iudicantur. Quam enim
rationem habet album et nigrum, quae visus iudicat, ad dulce et album, hanc rationem habet et
communis sensus ad visum et reliquos. Igitur et permutatim, ut visus se habet ad ea quae ab
ipso iudicantur et unusquisque propriorum sensuum ad propria sensibilia, sic et communis ad
communia. In his quidem igitur modum proportionis, non ipsam proportionem consequenter
apposuit, in quibus quae secundum proportionem similitudo ipsorum accipitur.
431 a 24-25 QUID ENIM DIFFERT DUBITARE QUALITER <NON> CONGENEA
IUDICAT, AUT CONTRARIA, PUTA ALBUM ET NIGRUM.
Quod dicit, hoc est: quia rationabile sicut contrariorum iudicativum unum et idem est, puta
albi et nigri visus, hoc enim in anterioribus ostensum est, ita et plurium sensibilium
iudicativum est unum. Nihil enim minus est diversa sensibilia altera ab invicem quam
contraria, magis autem; si quis diligenter consideret, facilius differentium unum esse
iudicativum quam contrariorum. Differentia quidem enim, non autem contraria, nihil prohibet
simul esse circa idem, contraria autem impossibile. Et cum dixisset haec, consequenter
proponit analogiam, quae est in contrariis et talium susceptivis, cuius secundum similitudinem
ait ostendi unum ens secundum subiectum et omnium sensibilium iudicativum.
431 a 25-27 SIT ITAQUE UT A ALBUM AD B NIGRUM, C AD D UT ILLA AD
INVICEM, QUARE ET PERMUTATIM.
Est autem quod dicit: sicut se habet album ad nigrum, ita se habet et suscipiens album ad
suscipiens nigrum; in proportione enim haec ad invicem; propter quod et permutatim, sicut se
habent praecedentia ad invicem, ita se habent et sequentia ad invicem : ut susceptivum albi ad
album, ita susceptivum nigri ad nigrum; illud autem sentit illud, et hoc ergo hoc.
Quod autem sequitur: si itaque CD uni sint inexistentia, aequale utique erit; at vero CD, hoc
est susceptiva albi et nigri, entium plurium et differentium, uni insunt (unum enim et idem
contrariorum est susceptivum), ita habebit unum ut quae iudicantur. Quomodo autem habent
contraria unum? Secundum quid unum entia, ratione non eadem sunt? Unum enim quidem
sunt genere, ratione autem differunt. Etenim colores esse unum habent genere et sensibili;
erunt enim utique et sensibilia secundum quod sensibilia homogenea, et potentiae ergo
iudicantes ipsa, et si unum sint secundum substantiam et uni insunt, sed non etiam secundum
44

