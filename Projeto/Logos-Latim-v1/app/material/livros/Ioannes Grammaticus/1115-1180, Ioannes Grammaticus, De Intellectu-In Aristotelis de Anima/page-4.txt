organis ad suam operationem, propter quod minus est intelligere cum passione quam sentire.
Pati autem aliquid, dixit, quoniam facto aliquo intelligimus (propter hoc enim non semper
intelligimus), sed etiam eius quod est alias aliud intelligere signum differenter pati aliqualiter
intellectum. Sicut autem in sensitiva anima, a sensibilibus et ea quae circa haec operatione
invenit naturam animae sensitivae, ita et in intellectu facit: ab intelligibilibus enim quid sit
intellectus invenit et percunctatur.
429a 15-16 IMPASSIBILEM ERGO OPORTET ESSE, SUSCEPTIVAM AUTEM SPECIEI,
ET POTENTIA TALEM, SED NON HANC.
Hoc est conclusio dictorum. Impassibilem autem dixit intellectum, hoc est non habentem
propriam aliquam passionem neque speciem. Sicut enim sensus potentia quidem est quod
quidem sensibilia, actu autem nullum illorum, ita et intellectus, si debeat omnium
intelligibilium esse susceptivus, oportet ipsum nullam speciem habere intelligibilium. Propter
hoc, et tinctores lanas quantum possunt sine colore recipiunt, ut idoneae sint ad quemcumque
colorem volunt; si enim colorata sit lana, impediet praeexistens color sequentem. Et quando
vitrum praeoccupatum fuerit colore aliquo, vel rubicundo vel nigro aut aliquo alio, non adhuc
poterit deferre colorem colore qui praeoccupavit impediente transitum reliquorum. Propter
hoc oportet et sensum nullam speciem sensibilium habere, neque igitur intellectum
intelligibilium, ut omnia contingat percipere; sed si nihil est intelligibilium actu, omnia tamen
oportet esse potentia, ut omnia suscipiat. Continuatio autem totius intentionis talis est: si
intelligere pati aliquid est sicut sentire, necesse, sicut sensus nihil est sensibilium, ita et
intellectum nihil esse intelligibilium. Si autem nihil est intelligibilium, impassibilis utique erit,
hoc est sine specie, nullam speciem intelligibilium habens ut et omnium intelligibilium sit
susceptivus.
Dubitabit autem utique aliquis quomodo intellectus se ipsum cognoscit. Si enim oportet ipsum
nullam speciem habere de his quas debet cognoscere, si quae cognoscit, fit quod quidem
cognitum in suscipiendo species cognitorum; quando intelligit se ipsum intellectus, speciem
sui ipsius videlicet suscipit. Accidet igitur antequam suscipiat speciem sui ipsius, potentia
esse talem, non actu, quod quidem inconveniens. Et si esset actu, quomodo rursum speciem
susciperet quod quidem erit actu ?
Dico igitur quod siquidem intellectus cognoscens res secundum substantiam talis fieret quales
sunt et res secundum substantiam, haberet utique locum talis dubitatio. Si autem sic dicitur
fieri intelligibilia intellectus, eo quod rationes ipsorum noscibiliter suscipiat, potest utique et
substantiae sui ipsius rationes suscipere, talisque ens naturae, dico utique aptae natae se ipsum
cognoscere. Et nullum est inconveniens dicere intellectum, antequam intelligat, potentia suam
speciem habere, non actu (ipsum enim hoc et potentia intellectus dicitur), tanquam nondum
sui ipsius perfectione recepta. Habens igitur prius potentia perfectivam sui ipsius speciem,
quando perfectus fuerit, mox se ipsum cognoscit; hoc enim est ipsi perfici perfectiones
operationum suarum recepisse, quae sunt intelligibilium acceptiones, intelligibilis autem et
ipse.
429a 16-18 ET SIMILITER SE HABERE SICUT SENSITIVUM AD SENSIBILIA, ITA
INTELLECTUM AD INTELLIGIBILIA.
Hoc est, sicut sensus nullum existens sensibilium, sed potentia ens talis, perficitur ab ipsis et
fit actu talis, ita et intellectus nullam speciem habens intelligibilium, potentia autem ens illa,
perfectus ab ipsis fit actu quod vere intelligibilia. Attendere autem oportet ad hoc ipsum quod
4

