Unumquodque igitur, ait, intelligibilium secundum indivisibilitatem quae in ipso
intelligibilium intelligit intellectus: puta terminos intelligit intellectus secundum quod
simplices, simplicibus autem entibus, non hoc quidem ipsorum in hoc tempore, hoc autem in
hoc intelligit, sed simul et integre intelligit; et propositiones autem intelligit non secundum
quod compositae, sed secundum quod unum aliquid significant; non enim ut hominem et
album per partes intelligit, sed ut album hominem. Et propter hoc non solum ut indivisibile
intelligit, sed et in indivisibili tempore; non enim in hac quidem parte temporis intelligit
hominem, in hac autem album; sic enim utique ut divisibilia intelligeret, sed in toto in quo
intelligit, totum simul intelligit.
Rursum et continua non secundum quod possunt dividi intelligit, sed secundum quod actu
sunt indivisa, puta si intelligam Troianum bellum quod in tanto tempore factum fuit, non
intelligo ipsum ana partem divisum et ex multis compositum, sed ut unum aliquid et
continuum. Similiter et lineam intelligens, non secundum quod potest dividi in partes aut quia
componitur ex tantis partibus ita ipsam intelligo, sed secundum quod una quaedam est et
continua; si enim secundum partem ipsam intelligo non ut unam lineam intelligo, sed ut
plures et quamlibet partem unam iterum lineam et indivisibilem. Quare ut indivisibile
intelligo lineam et in indivisibili tempore; non incidente enim me lineam in intelligentia, sed
integram simul totam ut unam intelligente, et tempus ex necessitate in quo intelligit ipsam,
indivisibile erit. Si enim divisibile, condividetur sibi et linea; sic autem non ut unam lineam,
sed ut plures videlicet intelligens ero.
Et in speciebus autem similiter, secundum quod indivisibilitas est in ipsis, intelligit ipsas
intellectus; formam enim statuae ut unum aliquid et totum intelligit, quod ex omnibus partibus
componitur. Quando enim ana partem intellexero, pedem aut manum aut oculum, non formam
statuae intellexi sed unamquamque partium, ut totum aliquid et unum nisi secundum accidens.
Nam unamquamque partium intelligendo, dicemur utique totum intellexisse, non secundum se
autem ut unum ens, sed secundum accidens.
Punctum autem et nunc, indivisibilia entia intelligit videlicet indivisibile, non habentia autem
existentiam per se, ipse ex abstractione continui intelligit ipsa, et intelligit ipsa negatione, quia
non suscipiunt divisionem ut continua. Et alia autem quae non habent principalem
existentiam, negatione oppositarum sibi specierum cognoscimus, puta malum negatione boni,
et perversum negatione recti. Omnia enim haec negationes sunt accipientes nomina
affirmationum. Quae autem vere indivisibilia, dico intellectuales species, vocata simplici
adiectione cognoscit separate ab omni phantasia.
Indivisibilium quidem igitur intelligentia in his circa quae non est falsum. De indivisibili
primum eo quod in terminis disserit. Indivisibilium igitur intelligentia, dicit, in his est circa
quae falsum aut verum consistere non potest. Talia autem simplicia et incomposita nomina,
dico autem termini. Si enim dixero «homo» millesies aut quodcumque aliud, neque verum
neque falsum significavi: circa compositionem et divisionem verum et falsum, ut in P r a e d i
c a m e n t i s dictum est. In compositione enim simplicium, quae compositio propria est
intellectus, verum et falsum consideratur, quando compono et «Socratem» et «philosophum »
aut «iniustum»: in primo quidem enim veritas, in secundo autem falsitas consideratur.
Assimilat autem compositionem simplicium conceptuum dictis ab Empedocle de
compositione animalium: etenim ille unamquamque partium animalium prius constituens in
se ipsa, compositione harum facta ab amicitia, animalia facit. Sic igitur, ait, se habent et
conceptus in quibus veritas et falsitas; simplicibus enim et seorsum entibus compositis ab
intellectu, et sicut unum aliquid factis in compositione, hypostasim habent veritas et falsitas.
28

