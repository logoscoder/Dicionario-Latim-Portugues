Caput 53 Christus consulit per sponsam supra proximo regi, quod vadat ad papam non cum pompa et magna
familia largiendo dona sua prodigaliter, vt laudetur in terris, sed quod vadat humiliter et sapienter habendo
familiam necessariam, honestam et deuotam.
{ Dominus loquebatur ad sponsam dicens: Si rex egrediatur et vadat ad summum pontificem et peccata sua
reputat magna, caueat sibi de adulantibus, qui consulunt quod egrediatur et vadat cum pompa ad hoc, vt laudetur
nomen suum in terris et ab illis, qui consulunt ei dare dona sua largiter, vt publicetur fama sua, et congregare
familiam multam, ne capiatur ab hostibus. 2 Sed egrediatur sapienter et humiliter, habendo familiam necessariam
et non superfluam, habendo famulos deuotos et honestos, expendendo sua non ad ostentacionem suam sed ad
vtilitatem et honorem dei. 3 Caueat autem prudenter ab illis, qui ei nocere appetunt, quia licet ego omnia
possum, tamen quandoque humanis consiliis et auxiliis agendum est. 4 Nam quamuis ego cum moyse loquebar,
tamen ipse eciam consilium pagani hominis, quod bonum erat, audiuit et sequebatur.
Caput 54 Christus per sponsam monet reges, quod exonerent se a peccatis et exemplo angeli, qui precinctus ad
viam apparuit tobie, precingat se zona, idest continencia verborum et operum bonorum, antequam exeant de
mundo, et quod portent vestes non detruncatas sed honestas et gestus moderatos.
{ Dominus loquebatur ad sponsam de supra proximo dicto rege dicens: Scriptum est, quod angelus dei apparuit
precinctus tobie volenti peregrinari. Hoc notat figuram hominis iusti. 2 Nam homo, qui consequi desiderat
remissionem peccatorum suorum, debet exonerare se contricione et confessione a peccatis suis et precingere se
continencia verborum et operum bonorum. Sic igitur faciat rex iste. 3 Corrigat enim omnes actus suos, antequam
exeat de mundo, habendo propositum sic abicere omnes leuitates priores, quod amplius in eis non delectetur.
Turpe quippe est vouere pulcerrimo domino sequi eius pulcritudinem et iterum deformia imitari. 4 Nam famuli
dauid rasi turpiter barba et detruncatis vestibus non poterant intrare hierusalem terrestrem nisi prius emendatis
vestibus et renascentibus barbis, sed remanserunt in loco tribulacionis et despeccionis. Quanto magis ego deus,
pulcrior et forcior illo dauid, quero pulcra in hominibus! 5 Non enim volo, quod portent detruncatas vestes more
scurrarum, non gestus muliebres more effeminatorum, sed concedo hominibus vtilia et honesta, vt vestiti sint ad
vtilitatem et honesti ad honorem meum et parati reddere michi racionem, quando michi placuerit vocare eos de
mundo.
Caput 55 Christus consolatur sponsam et dicit ei, quod non sileat verba dei sibi reuelata, eciam si ex hoc
improbetur, nec ea loquatur propter laudes hominum, quia quibus diuina consilia dantur, si eis obedierint,
obtinebunt misericordiam promissam. Si vero contempserint, incurrant iusticiam.
{ Filius dei loquebatur ad sponsam dicens: Tu, que spiritualia vides, non ideo silere debes, quia vituperaris, nec
ideo loqui, quia laudaris ab hominibus, nec timere debes ex eo, quod verba mea tibi diuinitus reuelata
contemnuntur et non statim perficiuntur. 2 Nam illum, qui me contemnit, iudicat iusticia, illum vero, qui obedit
michi, remunerat misericordia, et hoc dupliciter: primo quia pena peccati aboletur de libro iusticie, secundo quia
merces augetur iuxta satisfaccionem peccatorum. 3 Et ideo omnia verba mea sub hac conclusione mittuntur,
videlicet si hii, quibus verba mea mittantur, audierint et crediderint et illa opere adimpleuerint, quia tunc
promissa mea complebuntur. 4 Propterea et israhel nolens precepta mea sequi dimisit viam rectam et
compendiosam et iuit per viam prauam et laboriosam, et factus est omnibus odiosus, quorum multi sunt in
inferno, plures vero in celo. 5 Sic eciam est et nunc. Nam populus istius regni, quem ego plagaueram, non est
propter plagam humilior factus nec obediencior, sed factus est audacior contra me et magis contrarius michi. 6
Post hec autem audiui vocem dicentem: O, inquit, fili mi, qui humanum genus liberasti morte tua de inferno,
surge et defende te, quia multi viri et mulieres excluserant te a corde suo. 7 Ingredere igitur regnum sapienter
sicut salomon, aufer de postibus summas portas fortiter sicut sampson, pone obsidionem contra clerum et
decipulas ante pedes militum, deterre mulieres cum armis et deice pontes coram communitate populorum! 8
Nullusque inimicorum tuorum euadat, antequam cum vera humilitate illi petant misericordiam, qui contra te
indurantur.
Caput 56 Deus pater declarat sponse et ostendit ei seriose processum terribilem diuini iudicii factum contra
quendam ingratum regem adhuc viuentem et inobedientem diuinis consiliis. Et qualiter sponsa videbat agnum et
in eo faciem humanam in altari diuine maiestatis in celo, et in eodem instanti videbat eam in manu presbiteri
celebrantis in mundo. Et qualiter famuli et subditi regum afflicti existentes in mundo et in inferno et in
purgatorio conquerebantur deo grauiter de eisdem regibus et principibus suis. Et omnes sancti petebant super eos
iusticiam.
{ Deus pater loquebatur sponse dicens: Audi, que loquor, et loquere, que precipio tibi! Non propter honorem
tuum nec propter vituperium tuum, sed equanimiter et equaliter tene in animo tuo laudantem et vituperantem, vt
nec propter vituperium mouearis ad iram nec propter laudem extollaris ad superbiam. 2 Nam ille dignus est
honore, qui eternaliter est in se ipso et fuit et qui ex caritate creauit angelos et homines ad hoc solum, vt plures
participarentur glorie eius. 3 Ego quippe nunc idem et ille sum in potencia et voluntate, qua tunc fui, quando
filius meus carnem assumpsit. 4 In quo ego sum et fui et ipse in me et spiritus sanctus in ambobus, et licet
mundo fuit occultum quod erat filius dei, tamen aliquibus quamuis paucis notum fuit. 5 Itaque scias, quod hec
est iusticia dei, que numquam habuit inicium sicut nec ipse deus, quod prius angelis ostensa fuit lux, quam
viderent deum. Qui non ideo ceciderunt, quod ignorabant legem et iusticiam dei, sed quia eam tenere et seruare
306

