{ Mater loquitur: "Quis sanctorum dulcedinem spiritus habuit, qui non prius amaritudinem est expertus? Ergo,
qui dulcedinem appetit, non refugiat amara."
Caput 6 Item apparuit in gradu suo qui prius dicens: "O iudex, quero a te: Cur alius infans procedit de vtero
matris viuus, consecutus baptisma, alius accepta anima intra viscera matris moritur?" 2 "Item cur homini iusto
contraria multa succedunt, iniusto autem omnia sunt ad votum?" 3 "Item cur pestilencie et fames accedunt et
incommoda, que affligunt corpus?" 4 "Item cur mors ex improuiso venit ita, vt preuideri rarissime possit?" 5
"Item cur pateris homines habentes deliberatam iram et inuidiam ad bella venire animo vindicandi?" 6 Respondit
iudex: "Amice, inquisicio tua non est ex caritate sed permissione mea. Ideo per similitudinem quandam
verborum respondeo tibi. 7 Queris, cur alius infans moritur intra viscera matris, alius procedit viuus. 8 Racio est.
Omnis quippe fortitudo corporis pueri de patris et matris semine sumitur, sed quia, quod conceptum est, propter
aliquam patris vel matris infirmitatem non habet debitam fortitudinem, ideo cicius moritur. 9 Multaque
adueniunt ex negligencia et incuria parentum, multa eciam ex diuina iusticia mea, vt cicius ea, que coniuncta
sunt, separentur. 10 Nec tamen propter hoc anima, quamuis ad viuificandum corpus longius tempus non
acceperit, durissimis appropinquat suppliciis sed magis misericordie michi cognite. 11 Sicut enim sol irradians
domum non videtur, vt est in pulchritudine, nisi a respicientibus celum sed solummodo radii, sic anime talium,
quamuis propter baptismi carenciam non videant faciem meam, vicinius tamen appropinquant misericordie quam
pene, sed non sicut electi mei." 12 "Item, cur homini iusto accidunt contraria, respondeo: Iusticia mea est, vt
vnusquisque iustus optineat, que petit, sed non est iustus, qui non pro obediencia et perfeccione iusticie appetit
pati contraria et qui non facit proximo suo bona ex caritate diuina. 13 Ideo amici mei considerantes, que ego
Deus et redemptor eorum feci et promisi eis, simul et attendentes, que in mundo est malicia, libencius ad
honorem mei et salutem propriam et peccatum cauendum petunt magis contraria mundi propter cautelam quam
prospera. 14 Ideo et ego permitto eis fieri tribulaciones, quorum aliqui et si minus pacienter sufferunt, ego tamen
non sine causa permitto fieri et in tribulacione assisto eis. 15 Sicut enim filius, cum a matre caritatiua corripitur
in puericia, modicum scit regraciari matri, quia perpendere nescit, qua de causa arguitur, sed perueniens ad annos
discrecionis regraciatur ei, quia per disciplinam matris a prauis distractus est et assuetus bonis moribus et
discipline, similiter ego facio electis meis. 16 Ipsi enim, quia voluntatem suam committunt michi et me super
omnia diligunt, ideo tribulantur ad tempus, et licet in presenti non intelligant plene beneficia mea, facio tamen,
quod expedit eis in futurum. 17 Impii vero, quia non curant iusticiam nec aliis formidant inferre iniuriam, qui et
transitoria petunt et delectabilia terrena diligunt, ideo prosperantur ex iusticia mea ad tempus et a flagellis sunt
liberi, ne peccent amplius, si tangerentur contrariis. 18 Attamen non omnibus malis dantur, que cupiunt, vt sciant
potestatis mee esse, cui aliqua dare voluero, qui ingratis eciam bona tribuo, quamuis non mereantur." 19 "Item,
cur pestilencie et fames veniunt, respondeo: Scriptum est in lege, quod, qui furtum fecerit, reddat plus quam
abstulerit. 20 Ergo, quia homines ingrati dona mea recipiunt et abutuntur eis nec honor michi debitus ab eis
michi impenditur, ideo plus exigo tribulacionis a corpore in presenti, vt parcatur anime in futuro. 21 Quandoque
eciam parcendo corpori punio hominem in hiis et per ea, que diligit, vt, qui noluit agnoscere me letus, cognoscat
et intelligat vel tribulatus." 22 "Item, cur mors venit subita, respondeo: Si homo sciret tempus mortis sue, seruiret
michi ex timore et pre dolore deficeret. 23 Ideo, vt ex caritate homo seruiat michi et vt semper sit de se ipso
sollicitus et de me securus, ideo incerta est hora exitus omnium, et merito. 24 Quando enim homo deseruit, quod
erat certum et verum, necesse fuit et dignum, vt ab incerto affligeretur." 25 "Item, cur permitto homines
procedere ad bella completam habentes iram, respondeo: Omnis, qui voluntatem perfectam habet nocendi
proximo suo, hic similis est dyabolo eiusque membrum est et instrumentum. 26 Cui, scilicet dyabolo, facerem
iniuriam, si eius seruum sine iusticia ab eo auferrem. 27 Ergo, sicut ego instrumento meo vtor ad quecumque
michi placita, sic iusticia est, vt dyabolus in eo, qui vult esse membrum eius magis quam meum, operetur et
faciat, quod suum est, aut ad purgacionem aliorum aut ad perficiendam maliciam suam, me sic permittente et
peccato exigente."
Caput 7 Item apparuit religiosus qui supra in gradu suo dicens: "O iudex, quero a te: Cur vile et pulchrum
dicuntur in mundo?" 2 "Item cur debeo odire mundi pulchritudinem, cum sim pulcher et de nobili progenie?" 3
"Item quare non extollam me super alios, cum sim diues?" 4 "Item cur non debeam preferre me aliis, cum sim
honorabilior aliis?" 5 "Item, cum sim bonus et laudabilis, quare non quero laudem propriam?" 6 "Item, si aliis
facio commoda, quare non exigam remuneracionem?" 7 Respondit iudex: "Amice, vile et pulchrum mundi est
quasi amarum et dulce. Nam vilitas mundi, que est contemptus mundi et eius aduersitas, est quasi quedam
amaritudo proficua iustis ad sanitatem. 8 Pulchrum vero mundi est prosperitas eius et ipsa est quasi quedam
suauitas blandiens, falsa et seducens. 9 Ergo, qui mundi fugit pulchritudinem respuens eius suauitatem, non
veniet ad vilitatem inferni nec gustabit eius amaritudinem sed ascendet ad gaudium meum. 10 Ideo, vt fugiatur
inferni vilitas et vt acquiratur celestis suauitas, necessarium est ire magis post mundi vilitatem quam post eius
pulchritudinem. 11 Etenim licet omnia a me bene creata sint et omnia bona valde, illa tamen maxime cauenda
sunt, que irracionabiliter vtentibus donis meis occasionem dampni anime prestare possent." 12 "Item, cur de
progenie non est gloriandum, respondeo: Tu quidem habuisti de patre vilissimam putredinem et immundiciam, in
visceribus vero matris fuisti quasi mortuus et totus immundus. 13 Nec in potestate tua fuit nasci de nobilibus vel
de ignobilibus, sed pietas et bonitas mea produxit te in hanc lucem. 14 Ergo tu, qui diceris nobilis, humilia te sub
185

