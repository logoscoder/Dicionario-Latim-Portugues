abscondenda canibus improbe eleuarentur. 7 Moyses quoque tanquam magister populi probari debuit, vt, qui deo
manifestus fuerat, eciam discipulis ad imitandum notus fieret, qui ex populi insipiencia factus est probacior, et ex
signis insignior notusque esset vniuersis. 8 Vere dico, quod eciam sine moyse eductus fuisset populus et sine
moyse moriturus erat populus, sed propter bonitatem moysi leuius mortuus est populus et propter caritatem
moysi sublimius est populus coronatus. Nec mirum, quia in omnium morte passus est moyses ex compassione. 9
Ergo ideo dominus distulit promissum suum, vt probaretur populus et deus notus fieret ex signis et misericordia
et paciencia sua, populi quoque ingratitudo et voluntas ostenderetur in cautelam futurorum. 10 Sic eciam multi
sancti in terras infidelium intrauerunt ex inspiracione spiritus sancti, qui non consecuti sunt, quod voluerunt, et
tamen propter voluntatem bonam sublimiter coronati sunt. 11 Propter quorum pacienciam et bonam voluntatem
deus accelerauit tempus miserendi et viam nouam, quam ipsi attemptabant, eo celerius perduxit ad effectum. 12
Sic ergo iudicia dei semper veneranda et timenda sunt et summe cauendum, ne voluntas hominis contraria sit
voluntati dei. 13 Verum rex iste, de quo tibi loquor, quem tu nosti, non sic affectus erat sicut moyses. Quia iste
non curabat, si totus populus suus moreretur, dum tamen ipse solus saluaretur et honoraretur. Qui et dyabolicis
consiliis regebatur. 14 Qui noluit dimittere pertinaciam et instabilitatem mentis sue, nec voluit obedire in consilio
hiis, quibus debuit, de quibus habere poterat lac diuine sapiencie et bone correccionis. 15 Nec mirum. Nam ipse
processit de radice hominis exasperantis deum et ideo non corrigitur nisi per flagella. Scito eciam, quod in isto
regno quadruplex generacio regum fuit. 16 In prima fuit ambicio et crudelitas, quam tolerabat deus propter
quedam opera bona et propter peccata populi. In secunda fuit incontinencia et iniusticia, quam misericorditer
humiliauit deus et vocauit sub coronam. 17 Tercia generacio processit de ambiciosa radice et duro stipite, in qua
erat cupiditas et amor sui; ideo puniuit eam deus temporaliter, vt leuius haberet in futurum. 18 In quarta est
simulata humilitas et defectus iusticie et prodigalitas. Ideo ex caritate ostendam ei misericordiam et iudicium. 19
Et si non audierit, flagellabo eum a capite vsque ad calcaneum in tantum, quod omnes qui audierint mirabuntur
et contremiscent de dei iusticia et equitate. 20 Nec confidat, quod dixi eum amicum, sed attendat ad
conclusionem verborum, scilicet si tenuerit fidem suam mecum, et tunc tenebo promissionem meam.
Caput 50 Christi verba reuelata sponse pro imperatore almanie, quod ipse conetur reformare in ecclesia dei
quatuor sorores, idest quatuor virtutes, que expulse sunt de sedibus suis et quod deponantur et extirpentur
quatuor vicia contraria, que prochdolor in ecclesia dominantur.
{ Christus precepit sponse, quod quasi a se ipsa scriberet imperatori verba reuelacionis diuine in hec verba:
Conqueror non solum etc. Istud capitulum inuenies in quarto libro capitulo XLV .
Caput 51 Imperator christus scribit imperatori Almanie, notificans ei qualiter ipse ore proprio multa locutus est
cum sponsa, que in libro celesti scripta sunt. Et precipit ei, quod videat et perscrutetur ea et conetur cum summo
pontifice ad confirmacionem regule, quam ipse dictauit sponse.
{ Loquebatur christus ad sponsam dicens: Scribe ex parte mea imperatori verba hec: Ego sum lux illa, que
illuminaui omnia, quando tenebre operiebant omnia. Ego sum eciam lux illa, que inuisibilis per deitatem,
visibilis vero apparui per humanitatem. 2 Ego sum eciam lux illa, que te quasi speciale lumen constitui in
mundo, vt in te inueniretur maior iusticia pre aliis et vt tu dirigeres omnes ad iusticiam et pietatem. 3 Ideo
significo tibi ego vera lux, qui te ascendere feci ad sedem imperialem, quia sic placet michi. Ego loquor cum vna
femina verba iusticie mee et misericordie. 4 Suscipe igitur illa verba librorum, que ipsa mulier scripsit de ore
meo, et perscrutare illa et labora, vt iusticia mea timeatur et misericordia mea discrete desideretur. 5 Scias eciam
tu, qui imperium tenes, quod ego omnium conditor dictaui vnam regulam monialium ad honorem amantissime
virginis matris mee et dedi illam isti mulieri, que scribit tibi. 6 Perlege igitur eam et conare cum summo
pontifice, vt dicta regula ore meo proprio dictata per eum, qui in mundo vicarius meus est, eciam apud homines
approbetur, quam ego deus coram exercitu meo celesti approbaui.
Caput 52 Christus consulit cuidam regi, qui inobediens fuerat consiliis virginis marie, quod vadat ad papam et
petat ab eo absolucionem de certis grauibus peccatis suis hic contentis, non occultando peccata nec excusando,
sed humiliando se toto corde, quia summa peccata per summum pontificem sunt absoluenda.
{ Filius dei loquitur sponse dicens: Quia rex inobediens fuit consiliis matris mee, ideo nunc ego filius dei, qui
sum in matre, consulo ei, quod egrediatur et vadat ad summum pontificem, petendo humiliter absolucionem a
peccatis suis. 2 Nam summa peccata emendanda sunt cum summo pontifice habente potestatem summam. Ille
enim est summe potestatis, qui in sede mea sedens in mundo potestatem habet ligandi et soluendi nomine meo. 3
Ideo, si rex acquieuerit consilio meo, dabo ei preciosissimum thesaurum et defendam eum ab inimicis suis
omniaque debita sua soluam vel corporaliter vel spiritualiter, si ipse non sufficit soluere, et quemlibet passum
pedis quem laborauerit amore meo numerabo et remeciar ei in eterna vita. 4 Cum vero ipse rex peruenerit ad
summum pontificem, humiliet se ei ex toto corde, non occultando peccata nec excusando sed petendo
absolucionem de inobediencia constitucionum sancte ecclesie dei, de excommunicacione, qua innodatus est, et
publico periurio, 5 de insolito grauamine communitatis populorum regni sui et de promocione indignorum
clericorum ad ecclesiastica beneficia occasione sua et de hiis, que idem rex attemptauerat contra laudabilia
statuta regni et episcoporum.
305

