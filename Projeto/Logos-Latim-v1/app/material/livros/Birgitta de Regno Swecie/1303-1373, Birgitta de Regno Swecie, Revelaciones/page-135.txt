iudicio occidere et causam mortis eius vestram facere?' Et hec dicens secuit ligamen. 6 Et iam solutus Filius
meus a columpna primum ad vestimenta sua se conuertit, nec tamen spacium induendi se ei conceditur, sed
adhuc dum traheretur, brachia sua manicis inseruit. 7 Vestigiaque eius, in quibus ad columpnam stetit, plena
sanguine erant taliter, quod ego bene poteram omnia vestigia eius, que iuit, signo sanguinis agnoscere; qui tunc
vultum suum sanguine manantem tunica detersit. 8 Deinde iudicatus crucem portans educitur, sed in via portans
alius substituitur. Peruento igitur ad locum crucifixionis ecce malleus et quatuor claui acuti in promptu sunt; et
mox iussus vestes deponit paruumque linteum verendis pretexit, quod et ipse inde quasi consolatus adiuit ad
ligandum. 9 Erat autem crux fixa et brachia crucis eleuata ita, ut nodus crucis inter scapulas esset; nec ullum
capiti reclinatorium crux prebebat et tabula tituli utrique brachio super caput eminenti affixa erat. 10 Ad crucem
igitur iussus dorsum vertit et manum postulatus primum dexteram extendit, et inde alia manus ad reliquum cornu
non attingens distenditur. 11 Et pedes similiter ad foramina sua distenduntur cancellatique et quasi infra a tibiis
distincti duobus clauis ad crucis stipitem per solidum os, sicut et manus erant, configuntur. 12 Ad primum igitur
ictum ferientis mallei ego ex dolore in extasi fio et euigilans Filium meum confixum video. Colloquentes eciam
homines alterum ad alterum audio: 'Quid hic fecit: furtum, rapinam vel mendacium?' aliis respondentibus, quod
mendax esset. 13 Et tunc corona spinea capiti eius artissime imposita fuit, que ad medium frontis descendebat
plurimis riuis sanguinis ex aculeis infixis decurrentibus per faciem eius et crines et oculos et barbam replentibus,
ut quasi nichil nisi sanguis totus videretur; nec ipse me astantem cruci videre potuit nisi sanguine expresso per
ciliorum compressionem. 14 Me igitur discipulo suo commendata per eum, vocem ex ymo pectoris erecto capite,
oculis in celum directis et lacrimantibus, emisit dicens: 'Deus, Deus meus, ut quid me dereliquisti?' 15 Quam
vocem ego nunquam, donec ad celum veni, obliuisci potui, quam plus ex compassione mea quam sua permotus
protulit. 16 Tunc color mortis in partibus, quibus pre sanguine aspici potuit, accessit, dentibus maxille
inheserunt, coste vero attenuate dinumerari poterant, venter autem consumptis iam humoribus dorso applicatur.
17 Et iam in naribus attenuatis, cum cor prope scissionem esset, totum corpus eius contremuit et tunc barba eius
super pectus cecidit. Tunc ego exinanita corrui in terram. 18 Igitur ore aperto, sicut iam exspirauerat, lingua,
dentes et sanguis in ore ab aspicientibus videri poterant; et oculi semiclausi deorsum versi erant; 19 et corpus
iam mortuum demissum pendebat, genibus autem in partem unam inclinatis pedes ad partem alteram super
clauos quasi cardines declinabant. 20 Interim vero alii homines astantes quasi insultando dicebant: 'O, Maria,
iam filius tuus mortuus est.' Alii, quibus alcior sensus erat, dicebant: 'O, domina, iam pena filii tui ad eternam
suam gloriam soluta est.' 21 Modico autem tempore post aperto latere et extracta lancea sanguis in cuspide quasi
brunei coloris apparuit, ut ex hoc intelligeretur cor transfixum. Que punctura cor meum penetrauit et mirum fuit,
quod et ipsum non crepuit. 22 Aliis igitur recedentibus ego recedere non potui sed iam quasi consolata sum,
quod corpus eius iam de cruce depositum contingere potui et in sinu recipere, vulnera explorare et extergere
sanguinem. 23 Deinde os eius digiti mei clauserunt et oculos pariter composui. Brachia vero rigencia flectere
non potui, ut se super pectus componerent sed super ventrem. Genua quoque extendi non potuerunt sed
eminebant, sicut in cruce obriguerunt." 24 Item loquitur Mater: "Filium meum, qualis est in celo, videre non
poteris sed, qualis erat secundum corpus in mundo, cognosce. Ipse enim tam pulcher facie erat, quod nullus
videbat eum facie, qui non consolabatur in aspectu eius, eciam si precordialiter dolorem haberet. 25 Iusti vero
spirituali consolacione consolabantur, sed et mali a tristicia seculi tanto tempore, quo eum videbant,
releuabantur. Vnde et dolentes dicere consueuerunt: 'Eamus et filium Marie videamus, ut saltem tanto tempore
releuemur.' 26 Anno igitur vicesimo etatis sue in magnitudine et fortitudine virili perfectus erat inter medios
moderni temporis magnus, non carnosus sed neruis et ossibus corpulentus. 27 Capilli eius, supercilia et barba
crocea brunea erant, longitudo barbe palme per transuersum manus, frons vero non prominens vel mersa sed
recta, nasus equalis non paruus nec nimis magnus. 28 Oculi vero eius erant tam puri, quod eciam inimici eius
delectabantur eum aspicere, labia non spissa sed clare rubencia. Mentum non erat prominens nec nimis longum
sed pulchro moderamine venustum, maxille carnibus modeste plenus. 29 Color eius erat candidus claro rubeo
permixtus, statura eius recta. Et in toto corpore suo nulla macula erat, sicut et illi testabantur, qui eum totaliter
viderunt nudum et ad columpnam ligatum flagellabant. 30 Nunquam super eum vermis venit, non perplexitas aut
immundicia in capillis."
Caput 71 Questiones grate a Christo sponse proposite et responsiones humiles sponse ad Christum facte; et
qualiter Christus subiunxit pro eleccione filie sponse tres laudabiles status, scilicet statum virginitatis, coniugalis
et vidualis.
{ Filius Dei loquitur sponse: "Responde michi ad quatuor, que quero. Si," inquit, "aliquis daret amico suo
palmitem fructiferum, quem tamen dator retineret prope domum suam, eo quod haberet ex eius visu et odore
consolacionem, quid respondere deberet dator, si is, cui palmes datus esset, peteret palmitem ad transplantandum
eum in alium locum, ubi uberius fructificaret?" 2 Respondit illa: "Si amicus dedit ex caritate et esset sapiens
cuperetque amico bonum, permitteret utique amico facere de palmite, quidquid vellet, dicendo ei: 'O, amice, licet
ego ex vicinitate palmitis habeo gaudium, tamen quia non multum fructificat michi, gaudeo, quod ipsum
transferre possis, si volueris, in locum uberiorem.'" 3 Quesiuit Dominus secundo: "Si parentes dedissent alicui
iuueni filiam suam virginem virgineque consenciente in iuuenem, si puer interrogatus a parentibus, utrum ipse
habere vellet virginem vel non, [et] nichil responderet, utrum esset virgo desponsata vel non?" 4 Respondit illa:
135

