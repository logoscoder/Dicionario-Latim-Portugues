astuciam possint deprehendere. 12 Iste est quasi vilissimus serpens in conspectu meo, quia sicut serpens omnibus
animalibus est odiosior, sic iste omnibus michi deformior, quia iusticiam meam annichilat et reputat me quasi
hominem, qui nolit vindicare. 13 Dorsum eius est velut carbo, quod tamen deberet esse sicut ebur, quia opera
eius deberent esse forcia pre aliis et mundiora, ut infirmos portaret per pacienciam et per vite bone exemplum. 14
Sed nunc est quasi carbo, quia infirmus est ad paciendum unum verbum pro honore meo nisi causa utilitatis
proprie. Verumptamen fortis sibi videtur esse ad mundum. Ideo, cum stare putat, cadet, quia sic deformis et
mortuus est in conspectu meo et sanctorum meorum sicut carbo. 15 Interiora eius sunt fetencia, quia cogitacio
eius et affeccio fetent in conspectu meo velut caro mortua, cuius fetorem nullus ferre potest. Sic eum nullus
sanctorum ferre potest, sed omnes auertunt ab eo vultum suum et petunt super eum iudicium. 16 Pedes eius sunt
mortui. Duo namque pedes sunt due affecciones eius ad me, scilicet voluntas emendandi commissa et v oluntas
faciendi bona. Sed hii pedes omnino in eo mortui sunt, quia omnis medulla caritatis consumpta est in eo et nichil
remanet nisi ossa induracionis. Et sic stat coram me. Verumptamen quamdiu anima est cum corpore,
misericordiam meam inuenire potest." 17 Apparuit sanctus Laurencius, dicens: "Ego cum essem in mundo, habui
tria: continenciam ad me ipsum, misericordiam ad proximum, caritatem ad Deum. Ideo feruenter predicaui
verbum Dei, sapienter distribui bona Ecclesie et gaudenter tolerabam verbera, ignem et mortem. 18 Hic vero
episcopus tolerat et dissimulat incontinenciam cleri, expendit largiter bona Ecclesie in diuites, caritatem habet ad
se et ad suos. Ideo notum ei facio, quod nubes leuissima iam ascenderat in celum, quam faces tenebrose
obumbrant, ne videatur a pluribus. 19 Hec vero nubes est oracio matris Dei pro Ecclesia, quam faces cupiditatis
et indeuocionis et defectus iusticie sic obnubilant, quod lenitas misericordie matris Dei corda miserorum ingredi
non valeat. 20 Propterea conuertat se cicius episcopus ad diuinam caritatem, corrigendo se ipsum et subditos
suos exemplo et verbis suis ammonendo et ad meliora prouocando. Alioquin senciet manum iudicantis et
Ecclesia sua igne et gladio purgabitur et rapina et tribulacione affligetur in tantum, quod in longa tempora non
erit, qui eam consoletur."
Caput 24 Verba Dei Patris coram celi exercitu et responsio Filii et Matris ad Patrem ad graciam pro filia
impetrandam.
{ Pater loquebatur, audiente toto exercitu celi, dicens: "Coram vobis conqueror, quod filiam meam tradidi uni
viro, qui nimis affligit eam et pedes eius cippo ligneo stringit ita, quod omnis medulla exit de pedibus eius." Cui
respondit filius: "Ipsa est, pater, quam ego sanguine meo redemi et desponsaui michi, sed nunc violenter rapta
est." 2 Deinde loquebatur mater dicens: "Tu es Deus meus et Dominus meus et membra filii tui benedicti fuerunt
in corpore meo, qui verus filius tuus et verus filius meus est. Ego enim tibi nichil negaui in terra. Miserere filie
tue propter preces meas!" 3 Post hec loquebantur angeli dicentes: "Tu es Dominus noster et in te omne bonum
habemus nec aliquo indigemus nisi te. Quando sponsa tua de te processit, omnes nos gratulabamur. Nunc autem
merito contristari possemus, quia tradita est in manus pessimi, qui eam omni vilitate et obprobrio confundit.
Miserere igitur ei propter tuam magnam misericordiam, quia miseria eius magna est nimis, et non est, qui
consoletur et liberet eam nisi tu, Domine Deus omnipotens." 4 Tunc respondit pater ad filium dicens: "Fili,
querimonia tua querimonia mea est, verbum tuum verbum meum, opera tua opera mea sunt, tu in me et ego in te
inseparabiliter. Fiat voluntas tua!" 5 Deinde ad matrem filii ait: "Quia tu michi nichil negasti in terra, ideo ego
tibi nichil negabo in celo. Voluntas tua complebitur." 6 Ad angelos autem dixit: "Vos estis amici mei et flamma
caritatis vestre ardet in corde meo. Faciam misericordiam filie mee propter preces vestras."
Caput 25 Verba creatoris ad sponsam, qualiter eius iusticia malos tripliciter sustinet et eius misericordia malis
tripliciter parcit.
"{ Ego sum creator celi et terre. Mirabaris tu, sponsa mea, quare sic paciens sum in malos. Hoc est, quia
misericors sum. Nam tripliciter patitur eos iusticia mea et tripliciter parcit eis misericordia mea. 2 Primo eos
iusticia mea patitur, ut tempus eorum compleatur ex toto. Sicut enim rex iustus, habens incarceratos aliquos, si
ab eo queritur, cur non occiduntur, respondet, 'quia nondum venit placitum generale, ubi ad maiorem cautelam
audiencium audiri possunt', sic ego supporto malos, donec venerit tempus eorum, ut innotescat eciam aliis
malicia eorum. 3 Numquid non longe ante predixi de reprobacione Saulis, antequam innotuit hominibus? Quem,
ut aliis malicia eius ostenderetur, diu supportaui. Secundo, quia mali aliqua bona opera fecerunt, pro quibus
usque ad ultimum punctum remunerari debent, ut non sit aliquod minimum bonum, quod pro me fecerunt, pro
quo non remunerentur, ut hic recipiant mercedem suam. 4 Tercio, ut honor Dei et eius paciencia manifestetur,
ideo supportaui Pilatum, Herodem et Iudam, cum tamen dampnati essent. Ideo, si quis querit, quare illum et
illum supporto, consideret Iudam et Pilatum. 5 Tripliciter eciam parcit malis hominibus misericordia mea. Primo
propter nimiam caritatem. Longa enim est pena eterna. Ideo propter maximam caritatem supporto eos usque ad
ultimum punctum, ut pena ex longa temporis protraccione tardius eis inchoetur. 6 Secundo, ut consumatur natura
eorum in viciis. Per peccatum enim natura consumitur, ne mortem temporalem amariorem sentirent, si natura
eorum esset recencior. Recens enim natura mortem prolixiorem et amariorem facit. 7 Tercio ad profectum
bonorum et conuersionem aliquorum malorum. Cum enim boni homines et iusti per malos tribulantur, vel
proficit ipsis bonis et iustis ad referenacionem peccati vel ad maius meritum acquirendum. 8 Similiter et mali
viuunt malis ad bonum quandoque. Nam mali, cum aliquorum malorum casum et nequiciam considerant,
cogitant secum dicentes: 'Quid prodest nobis sequi eos?' et 'Cum sic paciens est Dominus, melius est conuerti.' 9
17

