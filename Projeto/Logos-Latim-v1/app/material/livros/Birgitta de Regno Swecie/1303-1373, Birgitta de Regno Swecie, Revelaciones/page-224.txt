obprobrium et deieccio sempiterna.'" 29 Deinde loquebatur Dominus ad sponsam: "Ecce sponsa mea, qualis
remuneracio et quam dissimilis! Ambe iste anime vnius fuerunt professionis sed in remuneracione nimis multum
inequales. 30 Numquid scis tu, quare ista tibi ostendo? Certe vt boni roborentur et vt mali scientes iudicium
suum a malis resipiscant. Vere dico tibi, quod homines illius professionis multum auerterunt se a me, sicut per
exemplum poteris intelligere. 31 Ego sum similis patrifamilias, qui assumpsit sibi operarios, quibus commisit
fossorium ad fodiendum terram et scopam ad eiciendum eam de fossis, vas ad portandum. 32 Tandem ipsi
operarii contempnentes preceptum domini reportauerunt illa vtensilia domino suo et dixerunt: 33 'Fossorium
minus acutum est et terra satis arida, et non sufficimus laborare in ea. Scopa nimis tenuis est et non valet
continere terram. Vas nimis graue est et ideo nobis ad portandum nimis onerosum.' 34 Sic faciunt isti professores
michi. Ego namque commisi eis quasi laboratoribus fossorium, idest dedi auctoritatem predicandi verba mea et
potestatem fodiendi corda terrena timore meo. 35 Sed hoc fossorium nunc deiciunt et assumunt nouum, quia
verba mea et institucionem meam vertunt ad alleuiacionem corporis, /verba mea/ vt placeant hominibus et
crescant in diuiciis, dicentes: 'Corda hominum nunc dura sunt et verba Domini minus acuta ad excitandum
deuocionem.' 36 Et ideo placabilia proponunt hominibus, iusticiam meam occultant, peccatum increpare
dissimulant, ex quibus fiducialiter faciunt auditores in peccatis quiescere et de factis suis remisse penitere. 37
Secundo commisi eis scopam, qua eicerent terram de fossa, idest vt paupertatem et humilitatem diligerent. Sed
hec est eis nunc nimis tenuis. Dicunt enim: 38 'Si nichil habere voluerimus, vnde tunc viuemus? Si ex toto
abiecti fuerimus, a quibus tunc colligemur?' Sic ergo falsa fiducia decepti tanto nunc alios in superbia excedunt,
quanto pre aliis deberent esse humiliores. 39 Ego eciam dedi eis quasi vas ad deportandum terram, idest vt
haberent abstinenciam delectabilium corporis. Sed hoc ad pedes meos proiecerunt dicentes: 40 'Si in tali labore,
sicut patres vixerunt, volumus viuere, deficiemus et in tali abstinencia omnino contempnemur, si in tali
districcione non preualemus.' Sic igitur omnia religionis et professionis bona sunt eis grauia et illa, que eis
placent, faciunt. 41 Quid ego autem facturus sum, cuius instrumenta proiciuntur et labor recusatur? Vtique dicam
eis: 'Viuite secundum voluntatem vestram et laborate laborem vestrum proprium, et reperietis fructum vestrum!
42 Habete honorem mundi pro honore eterno, diuicias mundi et amiciciam eius pro eternis, voluptatem mundi
pro dulcedine, que numquam terminatur!' 43 Ego iuro in veritate mea, quod, si non fecissem propter duo bona,
propter que sustineo eos, non vna domus eorum staret erecta. Primum est matris mee oracio, que cum patrono
eorum incessanter orat. 44 Secundum est iusticia mea, quia quamuis propter maliciam eorum non teneor eis
aliquam misericordiam facere, attamen propter dona offerencium, que placent michi, pacior eos. Ipsi enim sunt
quasi instrumenta, quibus alii proficiunt. 45 Ex eorum nempe predicacione et cantu quandoque alii crescunt ad
deuocionem et ad occasionem bene proficiendi, sed se ipsos in profundum deiciunt, quia seruiunt quasi serui ad
lucrum non eternitatis. 46 Vere serui sunt et paucissimi inueniuntur alii et tam pauci, quod vix vnus reperitur in
centum." 47 Apparuit anima induta scapulari et mirabiliter in omnibus membris deformata. Tunc Christus dixit:
"Quidam populus erat audiens filios Israel vbique habere victoriam, timensque subici ipsis misit legatos suos
habentes antiquos calceos in pedibus et panem veteratum in peris, vt menciendo se simularent esse de
remotissimis partibus. 48 Quapropter cognita veritate redacti sunt in perpetuam seruitutem. Sic multi religiosi
simulantes, quod non sunt, et seruientes mundo sub habitu religionis excluduntur ab illa eterna hereditate. 49 De
talibus est iste, cuius animam dyabolus nouem iuribus possidet. Primum est, quod superbiendo prefert se ceteris,
ostendendo se professorem virtutum, cum sit viciis plenus. 50 Secundum est, quod desiderat omnia, que videt,
necessariis non contentus. Tercium est, quod obedit in hiis, que eum delectant; ea vero, que non delectant, aut
facit inuitus aut querit occasionem fugiendi. 51 Quartum est, quod delectatur in intemperancia, socius illorum, de
quibus dicitur, quorum deus venter est. Quintum est, quod querit laudari ab hominibus, non a Deo. Ideo predicat
sublimia, cantat altisona, singularia operatur. 52 Sextum est, quod gloriatur in superfluis et habitu pergerino,
cuius proprium deberet esse ipsa vera paupertas. Septimum est, quod nulla seruat tempora, sed regit se secundum
flatum carnis sue. 53 Octauum est, quod impudice et frontose accedit ad altare meum sanctificans et absoluens
alios, ipse vinculo dignus et reprehensione. 54 Nonum est, quod indigne portat signum glorie in capite suo,
confederatus hosti meo. Ideo, nisi se emendauerit, propinabitur sibi de iusticia mea." 55 Respondit illa: "O
Domine mi, ipse dicit missas et predicat, et predicacio eius sapit multis. Numquid potest esse nisi a Spiritu tuo?"
Cui Deus: 56 "Est", inquit, "de Spiritu meo, sed quando ipse non ea caritate nec intencione predicat, qua verus
predicator predicare debet, nec sequitur effectum predicacionis, tunc spiritus nequam operatur cum eo, quia
masticat stramen et sugit caudam serpentis queritque flores perituros." 57 Tunc ait illa: "O Domine, non
intelligo, quod dicitur. Ideo, Domine mi, dignare exponere, quid significat!" Cui Dominus: 58 "Ipse", inquit,
"tunc masticat stramen, quando non sapit ei ille panis eternus, quando non intrat cor diuina sapiencia, que dixit:
'Venite ad me, humiles, et ego reficiam vos.' 59 Tunc vero sugit caudam serpentis, quando non sapit ei potus
diuine intelligencie sed prudencia dyaboli, que dicit: 'Comedite, et aperientur oculi.' 60 Tunc quoque querit flores
perituros, quando non curat fructum eterne dulcedinis sed continue habet in ore verba mundi et verba carnis."
Caput 36 Christus reuelat sponse, qualiter propter tria bona, que erant in cordibus vacuis et mundissimis
apostolorum, missus fuit in eos tripliciter Spiritus Sanctus et qualiter in hominibus plenis cupiditate et luxuria et
superbia non ingreditur Spiritus Sanctus, et quod Christus vult primo vinum suum, idest verba sua istius libri,
propinari amicis, qui ea publicabunt aliis postea.
224

