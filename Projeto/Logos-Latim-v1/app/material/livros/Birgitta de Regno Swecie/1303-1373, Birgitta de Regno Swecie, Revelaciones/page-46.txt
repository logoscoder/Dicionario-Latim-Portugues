scilicet, quod melius esset modicum habere dolorem in principio et in procinctu gaudium quam in principio
gaudium et in fine dolorem. 26 Verumptamen contingit quandoque, quod ante naturalem disposicionem corporis
aliqui subtrahuntur, utputa per homicidium, ebrietatem et aliquid huiusmodi, quia diaboli malicia tanta est, quod
nimis longam peccator ille haberet penam, si diucius perseueraret in mundo. 27 Et ideo, exigente iusticia et
peccatis, aliqui ante naturalem disposicionem corporis subtrahuntur. Que quidem subtraccio in presciencia mea
ab euo fuit, contra quam aliquem venire impossibile est. 28 Sic eciam quandoque boni ante naturalem
disposicionem corporis subtrahuntur, quia ex nimia caritate, quam ad eos habeo, et ipsi ex feruore dileccionis et
ex labore refrenacionis corporis, quam habent ad me, sicut in presciencia mea ab euo fuerat, exigente iusticia
quandoque subtrahuntur. 29 Ergo non magis facio contra naturalem disposicionem corporis quam anime."
Caput 2 Filii querimonia de quadam anima dampnanda presente sponsa et responsio Christi ad diabolum, cur
permisit istam animam et permittit malos suum verum corpus contingere et sumere vel recipere.
{ Videbatur Deus iratus et ait: "Opus manuum mearum hoc me plus contempnit, quod in maiorem honorem
constitui. Ista anima, cui omnem curam adhibui caritatis mee, tria michi fecit:2Auertebat oculos suos a me et
vertebat ad inimicum. Voluntatem suam firmauit ad mundum. Fiduciam sibi posuit, quod libere posset contra me
peccare. 3 Propterea quia non curauit respicere me, ego feci ei iusticiam meam subitam. Quia vere firmauit velle
suum contra me et fiduciam sibi posuit falsam, ego abstuli ei desiderium suum." 4 Tunc quidam diabolus
exclamauit dicens: "Iudex, hec anima mea est." Respondit iudex: "Quid cause habes contra eam?" Respondit ille:
"Proposicio querimonie tue mea est accusacio, quod scilicet contempsit te, creatorem suum, propter quod facta
est ancilla mea. 5 Et quia subito sublata est, quomodo subito poterat te placare? Nam et cum in mundo vixisset
sano corpore, non tibi seruiuit sincero corde, quia dilexit feruencius creaturam, non pacienter tulit egritudinem et
quia non considerauit opera sua, ut debuit. 6 In fine vero non arsit caritatis igne. Et quia subito abstulisti eam,
ideo mea est." 7 Respondit iudex: "Non dampnaret subitus finis, nisi discordarent opera. Nec voluntas sine
diligenti deliberacione perpetuo dampnatur." 8 Tunc mater Dei veniens ait: "Fili, seruus negligens, qui habet
amicum familiarissimum domino, numquid ille familiarissimus non astabit ei? Aut non debet propter eum, si
pecierit, saluari?" 9 Respondit iudex: "Omnis iusticia debet esse cum misericordia et sapiencia; misericordia ad
remittendum rigiditatem, sapiencia, ut tamen seruetur equitas. Sed si talis fuerit transgressio, que non est digna
remitti, propter familiaritatem tamen salua iusticia poterit mitigari." 10 Tunc ait mater: "Benedicte fili mi, hec
anima continue habuit me in memoria et exhibuit michi reuerenciam et pro me solempnitatem suam afficiebatur
facere, quamuis frigidus erat ad te. Ideo miserere ei!" 11 Respondit iterum filius: "Scis, mater benedicta, et vides
omnia in me. Hec anima, quamuis te in memoria habuerit, plus tamen propter bonum temporale faciebat quam
propter spirituale. Nam corpus meum mundissimum non sic tractabat, ut debuit. 12 Os namque fetidum prohibuit
mee caritatis dileccionem. Amor mundi et dissolucio abscondit ei meam passionem. Presumpcio nimia venie et
finis sue inconsideracio accelerauit vitam suam. 13 Et quamuis me sumpsit continue, non tamen ex hoc multum
meliorabatur, quia non se preparauit, ut debuit. Qui enim colligere vellet hospitem bonum et dominum, preparare
debet non solum hospicium sed et omnia utensilia. 14 Sic non iste, qui, et si mundauit domum, non tamen
scopauit eam reuerenter et diligenter. Nec pauimentum strauit virtutum floribus nec utensilia membrorum
suorum impleuit abstinenciis. 15 Ideo, quid ei faciendum sit, satis vides, et quid promeruerit. Quamuis enim
incomprehensibilis sim et inuiolabilis et ubique sum per deitatem meam, tamen certe cum homine mundo est
michi delectacio, licet et cum bono ingredior et cum dampnato. 16 Nam boni suscipiunt corpus meum hoc, quod
crucifixum est et ascendit in celum, quod prefigurabatur in manna et in farina vidue. Similiter et mali, sed boni
ad confortacionem maiorem, mali vero ad maiorem iudicii iusticiam, quia non timent indigni accedere ad tantam
dignitatem." 17 Respondit diabolus: "Si accessit ad te indigne et iudicium suum ex hoc augmentabatur, cur
permisisti eum accedere ad te et contingere te tam dignum?" 18 Respondit iudex: "Non queris ex caritate, quam
non habes, sed quia ex virtute mea compelleris propter istam sponsam meam, que hec audit. 19 Sicut enim in
humanitate mea et boni et mali tetigerunt me ad ostendendum veram humanitatem et paciencie humilitatem, sic
et boni et mali comedunt me in altari; boni ad maiorem perfeccionem, mali autem, ne credant se esse dampnatos
et ex eo, quod possunt, hoc corpore meo sumpto, si volunt, personaliter mutare voluntatem et conuerti. 20 Et
quam caritatem maiorem possum ego ostendere quam quod mundissimus ingredior eciam ad immundissimum
vas, quamuis sicut sol materialis a nullo possum inquinari? 21 Hanc enim caritatem tu et amici tui contempnitis,
quia vos contra caritatem obfirmastis. 22 Tunc ait iterum mater: "O bone fili, quocienscumque accessit ad te,
tamen timebat te, licet non ut debuit. Penituit eciam offendisse te, licet non perfecte. Hoc, fili mi, proficiat sibi
propter me." 23 Respondit iterum filius: "Ego sum, sicut dixit propheta, sol verus, sed tamen longe melior sole
materiali. Sol materialis non penetrat montes nec mentes, sed ego possum utrumque. 24 Si ergo mons obsistit
soli materiali, ut non tangat terre propinquitatem, quid michi obsistit nisi peccatum, ne hec anima afficeretur
caritate mea? 25 Quod et si pars aliqua montis remoueretur, necesse tamen est, ut, quod vicinius est, a calore
euacuetur. Ego autem si intrauero in partem unam mentis munde, que michi erit consolacio, si ex parte alia
senciatur fetor? 26 Ideo depelli debet, quod sordidum est, et tunc post pulchritudinem subsequitur dulcedo." 27
Respondit mater: "Fiat voluntas tua cum omni misericordia!"28 Hic sacerdos fuit sepe ammonitus de
incontinencia sua et nolens resipiscere cum quadam die exisset in pratum ad curandum equum suum, venerunt
fulgura et tonitrua, quibus combustus est et mortuus omni corpore illeso preter verenda, que ex toto combusta
46

