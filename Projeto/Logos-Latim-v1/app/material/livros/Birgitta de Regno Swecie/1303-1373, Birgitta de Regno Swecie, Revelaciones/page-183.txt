5

LIBER V - LIBER QUESTIONUM

Incipit prologus quinti libri celestium reuelacionum qui dicitur Liber questionum
{ Incipit quintus liber celestium reuelacionum Christi ad beatam Birgittam de regno Suecie, qui Liber
questionum merito intitulatur ex eo, quod processus eius est per modum questionum, ad quas Christus Dominus
mirabiles dat soluciones. 2 Et reuelatus fuit eidem domine miro modo, sicut ipsa et confessores eius sepe
oretenus testabantur. 3 Nam semel contigit, quod, cum ipsa quadam die equitaret in equo itinerando ad suum
castrum Watzsteni pluribus familiaribus cum ea equitantibus sociata, tunc illa sic equitando per viam incepit
orando ad Deum erigere mentem suam. 4 Que illico rapta fuit in spiritu et ibat quasi extra se alienata a sensibus
corporis in extasi mentalis contemplacionis suspensa. 5 Videbat enim tunc in spiritu vnam scalam fixam in
terram, cuius summitas celum tangebat. Et in summitate eius in celo videbat Dominum Ihesum Christum
sedentem in throno mirabili velut iudicem iudicantem. 6 Ad cuius pedes stabat virgo Maria, in circuitu autem
throni erat infinitus exercitus angelorum et multitudo copiosa sanctorum. 7 Et in medio eiusdem scale videbat
predicta domina Birgitta religiosum quendam sibi notum adhuc corpore tunc viuentem magne litterature in
sciencia theologie, plenum quoque dolo et malicia dyabolica. 8 Qui videbatur in gestu suo impacientissimo et
inquieto magis dyabolus quam humilis religiosus. 9 Videbat namque tunc dicta domina cogitaciones et omnes
affecciones internas cordis eiusdem religiosi et quomodo ipse illas propalabat Christo iudici in throno sedenti
cum gestu inordinato et inquietissimo per modum questionum, vt infra sequitur. 10 Videbat eciam et audiebat
tunc in spiritu ipsa domina Birgitta, qualiter Christus iudex ad illas questiones cum gestu mansuetissimo et
honesto sigillatim et compendiose sapientissime respondebat et qualiter aliquando domina nostra virgo Maria
aliqua verba eidem domine Birgitte loquebatur, vt seriosius liber iste inferius declarabit. 11 Postquam autem in
eodem instanti dicta domina habuit in mente totum istum librum in vna et eadem reuelacione, accedente iam ipsa
ad dictum castrum, tunc familiares eius accipientes frenum equi ceperunt eam mouere et quasi excitare ab illo
raptu. 12 Que ad se reuersa nimis doluit ex eo, quod tunc priuabatur tanta diuina dulcedine. 13 Qui liber
questionum ita effectualiter remansit tunc in corde et memoria eius infixus, ac si in tabula marmorea totus
sculptus fuisset. 14 Ipsa vero statim scripsit eum in lingua sua, quem translatauit confessor eius in lingua litterali,
prout alios libros reuelacionum translatare solitus erat.
Caput 1 Vidi thronum in celo, in quo sedebat Dominus Ihesus Christus vt iudex. Ante cuius pedes sedebat virgo
Maria et in circuitu throni erat exercitus angelorum et infinita multitudo sanctorum. 2 Ad quem iudicem
religiosus quidam litteratus magnus in theologia, stans in alto gradu cuiusdam scale, que in terra fixa erat, cuius
summitas celum tangebat, impacientissimos et inquietos habens gestus quasi dolo et malicia plenus interrogando
dixit: 3 "O iudex, interrogo te: Tu dedisti michi os; numquid non debeo loqui michi placencia?" 4 "Tu dedisti
michi oculos; numquid non debeo videre cum eis ea, que me delectant?" 5 "Tu dedisti michi aures; quare non
audiam cum eis illa, que michi placent?" 6 "Tu dedisti michi manus; cur non faciam cum illis, quod est gratum
michi?" 7 "Tu dedisti michi pedes; quare non ambulabo cum eis secundum desiderium meum?" 8 Respondit
iudex sedens in throno, cuius gestus erant mansueti et honestissimi, dicens: "Amice, ego dedi tibi os ad
loquendum racionabiliter vtilia anime et corporis tui et ea, que sunt honoris mei." 9 "Secundo dedi tibi oculos, vt
videas mala fugienda et salubria tibi custodienda." 10 "Tercio dedi tibi aures, vt audires ea, que sunt veritatis et
honestatis." 11 "Quarto dedi tibi manus, vt cum eis faceres, que sunt necessaria corpori et que non sunt anime
nociua." 12 "Quinto dedi tibi pedes, vt recederes ab amore mundi et ires ad requiem et amorem anime tue et ad
me, creatorem et redemptorem tuum."
Caput 2 Item apparuit religiosus qui supra in gradu suo dicens: "O Christe iudex, tu voluntarie sustinuisti
amarissimam penam; cur propter hoc ego non debeo honorabiliter me habere et in mundo superbire?" 2 "Item tu
dedisti michi bona temporalia; cur propter hoc non debeo ea, que appeto, possidere?" 3 "Item cur dedisti michi
membra corpori meo, si non debeam ea mouere et exercitare secundum voluntatem meam?" 4 "Item cur dedisti
legem et iusticiam nisi ad vindictam faciendam?" 5 "Item tu permisisti quietem habere et requiem; cur
lassitudinem et tribulacionem ordinasti, vt ea senciamus?" 6 Respondit iudex: "Amice, superbia hominis ex
paciencia mea diu tolleratur, vt exaltetur humilitas virtusque mea manifestetur. 7 Et quia superbia non est a me
creata sed a dyabolo inuenta, ideo fugienda est, quia ducit ad infernum. Humilitas vero custodienda est, quia
ducit ad celum. Quam ego Deus docui verbo et exemplo meo." 8 "Item bona temporalia ideo a me data et
concessa sunt homini, vt homo eorum vsum habeat racionabiliter et vt ea, que creata sunt, commutentur in
increatum, scilicet in me Dominum creatorem, laudando et honorando me de bonis meis, non autem viuendo
secundum desiderium carnis." 9 "Item membra corporis ideo homini data sunt, vt anime ostendant quandam
similitudinem virtutum et vt starent ad officium et virtutem anime tamquam eius instrumenta." 10 "Item iusticia
et lex ideo a me instituta est, vt scilicet impleretur cum superna caritate et compassione et vt inter homines vnitas
diuina et concordia firmaretur." 11 "Item, quod dedi homini, vt requiem et corporalem quietem posset habere,
hoc feci ad corroborandam infirmitatem carnis et ad percipiendam anime fortitudinem et virtutem. 12 Sed quia
caro quandoque improuide insolescit, ideo tollerande sunt tribulaciones et omnia illa gratanter, per que
corrigatur."
183

