me quasi a conspectu serpentis, pauent a me et abhominantur quasi serpentem, cum tamen ego sim sine veneno
malicie, plenus omni misericordia. 6 Ego pacior me teneri ab eis, si voluerint, ego reuertor ad eos, si me
quesierint. Curro ad eos quasi mater ad filium perditum et inuentum, si me inuocauerint. Exhibeo eis
misericordiam meam et dimitto peccata eorum, si clamauerint. Hoc facio eis, et adhuc abhominantur me quasi
serpentem. 7 Secundo per virgam istam diuisum est mare, quando via ad celum, que clausa erat per peccatum,
per sanguinem et dolorem meum aperiebatur. Tunc certe rumpebatur mare et inuium factum est via, quando
dolor omnium membrorum meorum accessit ad cor et cor pre violencia doloris ruptum est. 8 Postea traducto
populo per mare non duxit eos Moyses statim in terram promissionis sed in desertum, ut ibi probarentur et
instruerentur. 9 Sic et nunc accepta fide et mandato meo non statim introducitur populus in celum, sed necesse
est, ut in deserto, idest in mundo, probentur homines, quomodo diligunt Deum. 10 Sed per tria prouocauit
populus Deum in deserto. Primo quia fecerunt sibi idolum et adorauerunt ipsum. Secundo quia concupierunt
carnes, quas habuerant in Egypto. Tercio per superbiam, quando sine voluntate Dei ascendere voluerunt et
pugnare cum inimicis. 11 Sic nunc eciam peccat homo contra me in mundo. Primo colit idolum, quia plus amat
mundum et que in eo sunt quam me, qui eorum creator sum. 12 Sed mundus quippe est deus eorum, non ego.
Ego enim dixi in euangelio meo: 'Ubi est thesaurus hominis, ibi est cor eius.' Sic thesaurus hominis est mundus,
quia ad hunc habet cor suum, non ad me. 13 Ideo, sicut illi in deserto corruerunt gladio in corpore, sic isti cadent
in gladio eterne dampnacionis ad animam, in qua sine fine viuent. 14 Secundo peccauerunt per concupiscenciam
carnium. Ego enim dedi homini omnia necessaria ad honestatem et ad moderanciam, sed ipse omnia vult habere
immoderate et indiscrete. 15 Ipse enim, si sufficeret natura, sine cessacione vellet commisceri, sine refrenacione
bibere, sine modo concupiscere. Quamdiu enim posset peccare, numquam cessaret a peccato. 16 Ideo continget
eis, sicut illis in deserto, quod morientur subitanea morte. Quid enim est vita istius temporis nisi quasi quidam
punctus ad eternitatem? Propterea quasi subitanea morte morientur in corpore propter breuitatem huius vite et
viuent in pena ad animam sine fine. 17 Tercio peccabant in deserto per superbiam, quia sine voluntate Dei
volebant ascendere in pugnam. Sic homines per superbiam suam volunt ascendere in celum et non confidunt in
me, sed in se, facientes voluntatem suam et meam relinquentes. 18 Propterea, sicut illi ab hostibus, sic isti
interficientur a demonibus in anima, et cruciatus eorum erit sempiternus. Sic ergo odiunt me quasi serpentem,
colunt pro me idolum, affectant concupiscenciam suam plus quam me, diligunt superbiam suam pro humilitate
mea. 19 Verumptamen adhuc sic misericors sum, quod, si conuersi fuerint ad me cum contrito corde, ego
conuerto me ad eos sicut pater pius et suscipio eos. 20 Tercio per virgam istam petra dedit aquam. Petra hec est
cor durum hominis. Hoc enim, si percutitur timore et amore meo, statim effluunt lacrime contricionis et
penitencie. 21 Nullus sic indignus, nullus sic malus, si vertit se ad me, si passionem meam intime considerat, si
potenciam meam attendit, si bonitatem meam, qualiter terra fructificat et arbores, perpendit, quod non fluunt ora
eius lacrimis et omnia membra eius ad deuocionem excitantur. 22 Secundo in archa Moysi iacuit manna. Sic in
te, mea mater et virgo, iacuit panis angelorum et sanctarum animarum et iustorum in terra, quibus nichil placet
nisi dulcedo mea, quibus mundus omnis mortuus est, qui libenter, si esset voluntatis mee, essent sine corporali
cibo. 23 Tercio in archa illa erant tabule legis. Sic in te iacuit dominus omnium legum. Ideo benedicta sis tu pre
omnibus, que sunt in celo et in terra creata!" 24 Postea loquebatur ad sponsam dicens: "Dic amicis meis tria!
Ego, cum corporaliter conuersabar in mundo, sic temperaui verba mea, quod boni fiebant ex ipsis forciores et
feruenciores. Mali vero fiebant meliores, ut patuit in Magdalena, Matheo et aliis multis. 25 Sic eciam temperaui
verba mea, ut inimici mei non possent infirmare ea. Propterea laborent illi feruenter, quibus verba mea mittuntur,
ut boni ex verbis meis fiant ardenciores in bono, mali resipiscant a malo et ab inimicis meis caueant, ne verba
mea impediantur. 26 Ego quippe non maiorem iniuriam facio diabolo quam angelis in celo. Si enim vellem, bene
possem loqui verba mea, ut totus mundus audiret. 27 Ego sufficerem eciam aperire infernum, ut omnes viderent
penas eius, sed hoc non esset iusticia, quia tunc homo seruiret michi ex timore, sed ex caritate deberet michi
homo seruire. Nam nullus, nisi qui caritatem habet, intrabit in regnum celorum. 28 Tunc denique iniuriam
facerem diabolo, si iuri eius mancipatum reciperem ab eo sine bonis operibus. Angelo in celo eciam facerem
iniuriam, si ei, qui mundus est et caritate feruentissimus, spiritus hominis immundi coequaretur. 29 Ideo nullus
intrabit in celum, nisi qui quasi aurum in igne purgatorio probatus est aut bonis operibus sic diutina probacione
in mundo exercitatus est, quod non sit in eo macula, que debeat purgari. 30 Si ignoras, quibus mitti debeant
verba mea, ego dicam tibi. Ille dignus est habere verba mea, qui promereri vult operibus, ut veniat ad regnum
celorum, vel qui operibus bonis precedentibus promeruerat; illis aperientur verba mea et in illos ingredientur. 31
Nam illi, quibus sapiunt verba mea et qui nomen suum humiliter sperant scriptum in libro vite, hii tenent verba
mea. Quibus autem non sapiunt, considerant quidem verba et statim proiciunt et euomunt."
Caput 54 Verba angeli ad sponsam de spiritu cogitacionum suarum, an bonus vel malus sit, et qualiter duo sunt
spiritus, scilicet unus increatus et alius creatus, et de eorum qualitatibus.
{ Angelus loquebatur ad sponsam dicens: "Duo sunt spiritus, unus increatus, alter creatus. Increatus habet tria.
Primo est calidus, secundo dulcis, tercio mundus. 2 Primo calefacit, non de aliquibus rebus creatis sed a se ipso,
quia ipse cum Patre et Filio est omnium creator et omnia potens. Calefacit autem, quando anima tota ardet ad
amorem Dei. 3 Secundo est dulcis, quando anime nichil placet, nichil dulcescit nisi Deus et recordacio operum
eius. 4 Tercio est mundus, ut nullum peccatum in eo inueniri possit, nichil deforme, nichil corruptibile et
38

