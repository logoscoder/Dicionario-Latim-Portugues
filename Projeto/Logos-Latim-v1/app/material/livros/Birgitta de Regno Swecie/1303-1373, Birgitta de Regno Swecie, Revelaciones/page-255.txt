custodiam meam." 8 Et statim domina illa hiis auditis mutauit vitam suam, et non longe post cepit toto vite sue
tempore infirmari, donec purgata cum maxima deuocione tradidit spiritum. 9 Hec igitur domina, cum iam
supremum ageret spiritum, vidit beatum Petrum apostolum in pontificalibus et sanctum Petrum martirem in
habitu fratrum predicatorum. 10 Ambos enim in vita sua intime dilexerat. Et tunc ipsa dixit aperte: "Quid est,
domini mei?" Cumque domine circumstantes quererent, si quid vidisset, respondit: 11 "Mirabilia", inquit, "nam
video dominos meos Petrum apostolum pontificaliter indutum et Petrum martirem cum habitu predicatorum,
quos ego semper amaui et in adiutorio eorum semper speraui." 12 Et statim clamans: "Benedictus Deus, ecce
venio!" obdormiuit in Domino.
Caput 94 Mater Dei reuelat sponse, vbi fuerunt ille anime, quas Christus liberauit de inferno, quando descendit
ad inferos, vsque dum ascendit in celum, et eciam vbi remanserunt corpora illorum, qui cum eo in Iherusalem
resurrexerunt, quando eorum animas portauit secum in celum, et qualiter in resurreccione prius se ostendit
Dominus eidem sue matri quam aliis. Et docet filiam, qualiter resistat temptacionibus.
{ Mater Dei loquitur: "Tali die sicut hodie surrexit a mortuis filius meus fortis quasi leo, quia contriuit potenciam
dyaboli et eripuit animas electorum suorum, que ascenderunt cum eo in gaudium celi. 2 Sed potes querere, vbi
fuerunt ille anime, quas tunc liberauit de inferno, vsque dum in celum ascendit. Respondeo tibi, quod fuerunt in
quodam gaudio noto solum filio meo. 3 Nam vbicumque filius meus erat et est, ibi erat et est gaudium et gloria,
sicut dixit latroni: 'Hodie mecum eris in paradiso.' Multi eciam in Iherusalem sancti mortui surrexerunt, quos
vidimus. 4 Quorum anime ascenderunt cum filio meo, sed corpora expectant cum aliis iudicium et
resurreccionem. 5 Michi vero, que sum mater Dei, cum post mortem eius incomprehensibili dolore mesta essem,
apparuit idem filius meus prius quam aliis, et palpabilem se ostendit michi, consolans me et commemorans se
visibiliter in celum ascensurum. 6 Et quamuis non est hoc scriptum propter humilitatem meam, tamen ista est rei
veritas, quod filius meus resurgens primo michi apparuit quam alicui alteri. 7 Nunc ergo, quia filius meus tali die
sicut hodie consolatus est me, ideo ego hodie et deinceps minuam temptaciones tuas et docebo te, quomodo
resistendum est eis. 8 Tu enim miraris, cur temptaciones accrescunt tibi in senectute, quas nec in iuuentute nec in
coniugio experta es. 9 Respondeo tibi, quod hoc fit, vt scires te nichil esse nec possse sine filio meo. Etenim, nisi
filius meus seruasset te, non esset aliquod peccatum, in quo non fuisses inuoluta. Ideo do tibi nunc contra
temptaciones tria remedia. 10 Cum enim temptacione sordida temptaris, dicito: 'Ihesu, fili Dei, omnium cognitor,
adiuua me, vt in cogitacionibus vanis non delecter.' 11 Cum vero te delectat loqui, dicito: 'Ihesu, fili Dei, qui
coram iudice tacuisti, tene linguam meam, donec cogitem, qualiter et quid loquar.' 12 Cum vero delectat operari
et quiescere vel comedere, dicito: 'Ihesu, fili Dei, qui ligatus fuisti, rege manus et omnia membra mea, vt opera
mea tendant ad bonum finem.' 13 Et hoc tibi sit signum, quia ab hac die seruus tuus, idest corpus tuum, in
dominam, idest in animam tuam, non preualebit." 14 Temptata est domina in oracione sua. Cui dixit Maria:
"Dyabolus est sicut explorator inuidus, querens accusare et impedire bonos. 15 Propterea, quacumque
temptacione temptaris in oracione, nichilominus ora et conare ad orandum, quia desiderium et conatus bonus
reputabitur tibi pro effectu oracionis. 16 Et si sordida adueniencia menti eicere non poteris, tunc ille conatus
reputabitur tibi ad coronam, dummodo temptacionibus non consenseris et sunt contra voluntatem tuam."
Caput 95 Quidam nobilis princeps et iustus nolebat acceptare vnam magnam dignitatem regiminis regni ex bona
intencione. Quem Dei mater per sponsam reprehendit precipiens, quod illam acceptet habendo in ore semper
verba veritatis et in manu gladium iusticie sine aliqua accepcione personarum.
{ Cum quidam magnus nobilis regni Suecie, qui dominus Israhel vocabatur, multis precibus ad dignitatem
maiorem regiminis regni vocaretur multociens a rege et ille habens desiderium eundi contra paganos et ibi in
seruicio Dei pro fide sancta moriendi nullo modo ad suscipiendam dictam dignitatem inclinaretur, tunc orante
sponsa loquebatur ei mater Dei dicens: 2 "Si", inquit, "illi, qui iusticiam sciunt et eam desiderant et facere
possunt, recusant pro Deo suscipere onus et laborem, quomodo stabit regnum in vigore suo? 3 Vere illud non est
regnum sed latrocinium et spelunca tyrannorum, vbi iniqui dominantur et iusti conculcantur. Et ideo homo iustus
et bonus trahi debet caritate Dei et zelo bono offerre se ad regimen, vt proficiat multis. 4 Qui autem dignitates et
regimina ambiunt propter honorem mundi, non sunt principes veri sed tyranni pessimi. 5 Ergo iste amicus meus
Israhel accipiat regimen propter honorem Dei, habendo in ore verba veritatis et in manu gladium iusticie, non
respiciendo nec inclinando se ad fauores hominum nec ad cognatos, nec faciendo personarum accepcionem. 6
Nam dico tibi, quod adhuc dicetur de isto ab ore hominum: 'Iste exiuit de patria viriliter, honorauit matrem Dei
sinceriter, seruiuit Deo fideliter.' Propterea scias, quod per aliam viam cum magis ducam eum ad regionem
meam." 7 Sic vere postea omnia hec euenerunt. Nam transactis aliquibus annis iste dominus exiuit contra
infideles et venit in Alemaniam in ciuitatem Rigensem, vbi infirmatus est. 8 Et senciens mortem vicinam
ascendit cum aliquibus in ecclesiam cathedralem et ibi digito ymaginis beatissime Marie virginis, que ibi in
maxima reuerencia colitur, impressit anulum preciosum et reliquit ibi dicens aperte: 9 "Tu michi domina es et
semper fuisti dulcissima, super quo te testem inuoco. Ideo me et animam meam tue prouidencie et misericordie
relinquo." Deinde sumptis sacramentis deuotissime mortuus est. 10 Post hec autem orante pro eo sponsa mater
Dei loquebatur de eo sic dicens: "Ipse dedit michi anulum caritatis sue desiderans me sponsam meam. 11 Vere,
filia, scias, quod ipse, cum vixit, non dilexit me dimidio corde suo sed toto, et in omnibus operibus suis et
iudiciis timuit filium meum. 12 Ideo ego duxi eum operante Deo, filio meo, per viam sibi magis necessariam et
255

