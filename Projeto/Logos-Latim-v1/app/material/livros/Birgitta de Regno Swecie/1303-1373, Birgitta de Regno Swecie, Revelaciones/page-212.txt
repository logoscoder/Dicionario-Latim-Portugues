Deo suo? Huic clamant: 'Separa!', quando contempta humilitate illa bona, que agunt, faciunt pro superbia et
honore mundi plus quam ex diuina caritate. 8 Per superbiam enim caput, idest Deus, separatur ab homine et
coniungitur ei per humilitatem. Ipsi eciam clamant non diu viuere, quando non curant de morte eius, vt optineant
bona. 9 Clamant et non parcere sanguini, quando non curant de amara pena eius nec quamdiu in ea fuerit, si
voluntatem suam perficere possint. Eorum quippe cogitacio tota est ad mundum et pro modico est eis passio
mea." 10 Tunc respondit virgo: "Vidi iusticiam tuam, fili mi, seueram. Ad quam non loquor sed ad
misericordiam tuam piissimam. Ideo propter preces meas miserere isti, quia cottidie legebat horas meas in
honore meo. 11 Nec imputes ei superbiam successorum eius, quam pro eo exercent. Ipsi enim gaudent et iste
plorat et punitur inconsolabiliter." 12 Cui respondit Filius: "Benedicta sis tu, mater carissima! Verba tua plena
sunt dulcedine et dulciora melle, verba tua procedunt de corde, quod misericordia plenum est, et ideo
misericordiam sonant verba tua. 13 Iste, pro quo tu oras, triplicem misericordiam propter te habebit. Primo
saluabitur de manibus demonum, qui tamquam corui insaciabiliter affligunt eum. 14 Sicut enim aues, cum
aliquem terribilem sonum audiunt, predam, quam vnguibus tenent, pre timore sonitus relinquunt et fugiunt, sic
propter te demones relinquent animam eius nec vlterius tangent aut infestabunt. 15 Secundo transferetur de
grauiori ardore in leuiorem. Tercio consolabuntur eum angeli sancti. Adhuc tamen ex toto non est liberatus et
adhuc auxilio indiget. 16 Scis enim et vides omnem iusticiam in me, quod nullus ad beatitudinem ingredi potest,
nisi tamquam aurum per ignem purgatum mundatus fuerit. Ideo propter preces tuas adueniente tempore
misericordie et iusticie liberabitur ex toto."
Caput 22 Christus recipit ad misericordiam precibus matris sue quendam episcopum nudum bonis operibus sed
nouiter conuersum ad contricionem et bonum et sanctum propositum vite. Et induit eum misericordia et diuina
dulcedine, informando eum, qualiter humiliter viuat sine cupiditate et qualiter delinquentes subditos cum
misericordia et iusticia corrigat.
{ Filius loquitur: "Ille prelatus, pro quo tu, sponsa, rogas me, iam reuersus est ad me tripliciter: primo sicut homo
nudus, secundo sicut habens in manu gladium, tercio sicut extendens manum et petens veniam. 2 Ideo propter
preces matris mee ego eciam iam conuerto me ad ipsum et occurram ei quasi mater adepto filio perdito. 3 Et
quamuis apostoli mei preces suas pro eo michi optulerunt, modicam tamen graciam pro eo habuerunt, quia
postquam iste dignitatem suscepit ecclesie mee, contrarius michi fuit nec vt prelatus bonus pro ea se posuit. 4
Nunc autem vestiam eum, ne nudus sit. Quid est nuditas eius nisi pauca bona opera eius? Que quidem opera
bona deberent vestire animam eius virtutibus, que nuda in conspectu meo apparet, quamuis sibi vestita videbatur.
5 Ego dabo ei auxilium nunc propter preces matris mee et sanctorum meorum, vt tegi et indui possit, quia nudus
venit ad me. Tunc autem venit nudus, quando sic cogitat apud se: 6 'Ego nichil boni habeo a me, nichil boni
possum sine Deo nec dignus sum alicuius boni. Si enim scirem, quomodo placare possem Deum et quid est
placitum ei, eciam si mori deberem, libenter facerem.' 7 Per talem itaque cogitacionem venit ipse nudus ad me.
Ideo ego occurram ei et vestiam eum. 8 Habuit eciam gladium in manibus, quando considerabat iudicii mei
austeritatem dicens apud se: 'Iudicium Dei intollerabile est et impossibile fugere et ideo illa omnia, que vult Deus
de me, ego libenter volo. 9 Et paratus sum ad voluntatem eius cum voluntate mea, quia nulla habeo bona opera.
Fiat secundum voluntatem eius et non secundum meam!' Hec cogitacio et hec voluntas abstulit ab eo gladium
seueritatis mee et attulit ad eum misericordiam. 10 Tercio porrexit manum tunc, quando considerabat sic apud
se: 'Ego scio me vltra modum peccasse ac iudicio dignum. Attamen de bonitate tua, Domine Deus, confidens
spero auxilium. 11 Non enim spreuisti Paulum persecutorem nec contempsisti Magdalenam peccatricem. Ideo,
Domine, verto me ad te, vt facias michi secundum magnam pietatem et misericordiam tuam.' 12 Pro hac enim
cogitacione et hoc desiderio porrigam ei manum misericordie mee et augmentabo ei dulcedinem meam, si tamen
hec tria, que loquar, viriliter compleuerit. 13 Debet enim primo auferre a se omnem superbiam et ostentacionem
et assumere veram humilitatem. Secundo auferat a se omnem cupiditatem, vt temporalia ista ei concessa habeat
quasi homo dispensator bonus domino suo redditurus racionem. 14 Tercio sit sollicitus, vt peccatum suum et
suorum subditorum non negligat sed cum iusticia et misericordia corrigat, considerando opera mea, qui ex
misericordia collegi publicanos et meretrices, qui ex iusticia contempsi superbientes. 15 Numquid non scribitur,
quod quodam veniente ad me et dicente: 'Magister, sequar te, quo vadis', respondi ei: 'Non, quia vulpes foueas
habent'? 16 Et quare contempsi eum, nisi quia vidi cor eius et voluntatem? Quia voluit habere gloriam et
sustentacionem sine labore et ideo ex iusticia fuit a me refutatus. 17 Sic faciat et ipse. Quicumque enim
delinquens venerit ad eum humilians se et emendacionem congruam exhibens pecierit veniam, tunc ipse
misericordiam illi facere tenetur. 18 Quem autem in voluntate peccandi manere deprehenderit nec resipiscere
voluerit, castiget eum moderate et discrete flagellis aut multabit eum pecunia. 19 Caueat tamen, quod non faciat
illam castigacionem propter cupiditatem sed propter caritatem et iusticiam. 20 Et illam pecuniam in tales vsus
conuertat, quod bonam racionacionem Deo reddere valeat, videlicet quod secundum iusticiam misericorditer ab
illo delinquente illa pecunia ablata sit et sapienter in vsus diuinos erogata. 21 Si autem ille castigatus semel pena
pecunie noluerit adhuc resipiscere, tunc priuet eum beneficio et gradu alciori, vt sic ille confusus remaneat
tamquam asinus, qui, cum portauerit auream sellam, magne reputacionis creditur, illa vero ablata vt animal
insensatum dimittitur sicut prius. 22 Sic eciam ego, omnium conditor, facio. Ego enim primo castigo hominem
212

