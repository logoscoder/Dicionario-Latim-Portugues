longe post in pace quieuit. 6 Hic frater quidem Benedictinus rogauit dominam, ut requireret Deum, quatenus
certificari posset de habitu suo, quia multum tribulabatur de multitudine abusionum habitus religionis sancti
Benedicti. 7 Igitur cum domina fuisset in spiritu, dixit ei filius Dei: "Dixi tibi prius (III libro XX et XXII
capitulis), quod Benedictus famulus meus habuit corpus suum quasi saccum. Qui habuit quintuplicem vestem. 8
Prima fuit tunica aspera, qua domuit carnem et motus inordinatos, ne lasciuirent et ne excederent metas suas.
Secunda vestis fuit cuculla simplex, non accurata nec rugosa, que tegeret et ornaret et calefaceret carnem, ne
videntibus horror esset. 9 Tercia fuit scapulare, quo ad laborem manuum prompcior et expedicior inueniretur.
Quarta vestis fuit munimentum pedum, ut esset agilior et humilior ad ambulandum in via Dei. 10 Quinta fuit
cingulum humilitatis, quo precinctus restringeret superflua et expedicius laboraret consuetum et iniunctum
laborem. 11 Nunc autem fratres sui querunt vestes, que excitant luxuriam, et abhominantur asperitatem, querunt
indumenta, que placeant hominibus et que carnem excitant ad carnale. 12 Nam pro cuculla assumunt cappam ita
rugosam, ita latam et longam, ut pocius videantur superbi ostentatores quam religiosi humiles. 13 Pro scapulari
vero habent breuem panniculum ante et retro et caput muniunt cum capucio secularium, ut secularibus se
conforment. Et sic nec similes sunt hominibus mundi nec laborant cum humilibus seruis Dei. 14 Pedes vero sic
muniunt et sic precingunt se cingulo, sicut qui parati sunt ad nupcias, non ad decertandum in stadio laboris. 15
Propterea monachus qui saluari desiderat attendat, quod regula Benedicti mei permittit habere necessaria cum
moderancia, utilia non superflua, honesta et expediencia, omnia humilia nullaque superba. 16 Quid enim
significat cuculla nisi habere maiorem pre ceteris humilitatem? Quid vero significat capucium contemptibile
cuculle nisi quandam abieccionem habere contra mores mundiales? 17 Sed cur nunc a religiosis assumitur
capucium mundiale, nisi quia erubescunt humilia et ut mundialibus se concordent? 18 Quid vero ornamenti habet
cauda capucii quidue utilitatis nisi quandam ostentacionem et quandam contra religionis pulchritudinem
curiositatem? Quid vero facit cappa rugosa plus quam cuculla, nisi ut monachus girouagus expedicior et
gloriosior credatur et videatur? 19Attamen eciam si cappa humilis et pura portaretur propter aliquam
commendabilem necessitatem, non obesset moribus bonis sed decencior esset cuculla humilitatis, ut unusquisque
de habitu suo cognosceretur, cuius ordinis esset professor. 20Si vero monachus infirmaretur in capite aut
affligeretur frigore, non peccaret, si haberet conueniens et humile cooperimentum subtus capucium cuculle, non
ab extra, quia hoc arguitur leuitatis et vanitatis." 21 Respondit domina: "O, Domine mi, ne indigneris si quero.
Numquid illi fratres peccant, qui portant talem habitum ex licencia prelatorum et consuetudine institucionum
predecessorum?" 22 Cui Deus: "Dispensacio," inquit, "rata est, si ex bona intencione procedit. Nam quidam
dispensant ex zelo iusticie, alii ex falsa compassione et indiscreta permissione, alii ex leuitate morum suorum et
affectu placendi hominibus. 23 Alii dissimulant iusta, quia vacui diuina caritate sunt. Sed apud me est illa
dispensacio grata, que non contrariatur humilitati, et illa permissio rata est, que necessaria discrete permittit
superfluaque eciam in minimis dampnat." 24 Item quesiuit domina: "O, Domine Deus meus, quid si aliqui
ignorant, quid melius aut decencius sit in regula? Numquid eciam illi peccant?" 25 Respondit Christus:
"Quomodo potest professor regule ignorare regulam, que quotidie legitur et auditur? In qua instituitur monachus
humiliari et obedire et habitum habere de vilioribus non de mollioribus et habitum portare exemplarem non
pomposum, 26 aut cuius consciencia sic obtusa est, quod non intelligat se professorem humilitatis et tocius
paupertatis? 27 Ergo ille est monachus Benedicti qui plus obedit regule quam carni, qui nec in habitu nec in
moribus alicui placere desiderat nisi Deo, qui quotidie desiderat mori et parat se ad exitum de hoc mundo
sollicitusque est quomodo reddat racionem de regula Benedicti."
Caput 128 Responsio matris Virginis ad sponsam filii orantem pro quodam heremita in dubitacione posito, an
accepcius Deo esset, quod ipse frueretur mentalis consolacionis dulcedine non recedendo unquam de heremo, an
quod descenderet aliquando ad edificandum animas proximorum.
{ Mater loquitur: "Dic illi seni presbitero eremite, amico meo: Qui quasi contra suam voluntatem et pacem sue
anime, constrictus fide et deuocione proximorum, aliquando relicta cella solitudinis et sua contemplacionis
quiete, 2 ex caritate descendit de heremo inter gentes ad dandum consilia spiritualia eisdem proximis, cuius
exemplo et consilio salutari multe anime ad Deum conuertuntur et iam conuersi ad alciora virtutum proficiunt; 3
qui humiliter dubitans de calliditate et decepcione fraudulenta Dyaboli te requisiuit de consilio cum humilitate et
rogauit, ut orares pro eo, 4 super hoc videlicet, utrum Deo magis placeret quod ipse vacaret sue soli
contemplacionis dulcedini, an Deo accepcior esset talis caritas proximorum. 5 Dic ergo ei sic ex parte mea, quod
omnino magis Deo placet quod, sicut dictum est, aliquando ipse descendat de heremo et vadat ad exercendum in
proximis talia opera caritatis participando cum eis virtutes et gracias quas ipse habet a Deo, 6 ut ex hoc ipsi
conuertantur et adhereant feruencius Deo et participes fiant glorie eius, quam si in cella solitudinis idem heremita
sue soli mentali consolacioni vacaret. 7 Et dic ei, quod de tali caritate maius meritum retribucionis ipse habebit
in celis, dum tamen ad talem caritatem exercendam ipse vadat cum consilio semper et voluntate sui senioris
patris spiritualis. 8 Item dic ei, quod ego volo, quod ipse recipiat in filios suos spirituales sub consilio suo
regendos omnes heremitas et eciam omnes moniales et reclusas, olim filios spirituales illius heremite amici mei,
qui mortuus est. 9 Et dirigat eos omnes sub suo caritatiuo consilio spiritualiter et virtuose, sicut ille in vita sua
gubernauit et direxit eos, quia sic placet Deo. 10 Et si ipsi eum in patrem receperint et ei humiliter obedierint in
vita heremitica et spirituali, tunc ipse erit eis pater et ego ero eis mater. 11 Si vero aliquis eorum noluerit eum in
171

