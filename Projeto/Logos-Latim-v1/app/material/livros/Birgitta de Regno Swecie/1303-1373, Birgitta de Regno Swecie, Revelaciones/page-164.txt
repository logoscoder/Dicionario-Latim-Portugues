Caput 119 Mater narrat septem bona, que sunt in Christo, et septem contraria, que rependebantur ei ab
hominibus.
{ Mater loquitur: "Filius meus habet septem bona. Est enim potentissimus quasi ignis omnia consumens, secundo
sapientissimus, cuius sapienciam nullus valet comprehendere sicut nec haurire mare, tercio fortissimus quasi
mons immobilis, 2 quarto virtuosissimus sicut herba apiaria, quinto est pulcherrimus quasi sol splendens, sexto
iustissimus quasi rex nulli parcens contra iusticiam, septimo piissimus sicut dominus dans se ipsum pro vita serui
sui. 3 Econtra ipse pertulit alia septem. Nam pro potencia factus est quasi vermis, pro sapiencia reputatus est
insipientissimus, pro fortitudine quasi puer fasciolis ligatus, 4 pro pulchritudine quasi leprosus, pro virtuositate
stabat nudus et ligatus, pro iusticia reputabatur mendax, pro pietate mortuus est."
Caput 120 Christus dicit sponse, quod due sunt delectaciones, scilicet spiritualis et carnalis; spiritualis delectacio
est, quando anima delectatur in beneficiis Dei.
{ Filius loquitur: "Inter me et illum est quedam membrana, pro qua non delectat illum dulcedo mea, quia aliquid
delectat eum preter me." Et sponsa, que hec audiebat, ait ad Dominum: "Numquid aliquam delectacionem habere
unquam poterit?" 2 Respondit Dominus: "Duplex est delectacio, spiritualis et carnalis. Carnalis vel naturalis
delectacio est, quando necessitate requirente refeccio sumitur, in qua sic debet homo cogitare: 3 'O, Domine,
quia refici iussisti nos ad solam necessitatem, laus sit tibi, et da michi graciam, ut in sumpcione non subrepat
michi peccatum.' 4 Si vero temporalium bonorum delectacio oriatur, cogitet homo taliter: 'O, Domine, omnia
terrena non sunt nisi terra et transitoria. Ideo da michi ea sic disponere, ut de omnibus tibi sciam reddere
racionem.' 5 Spiritualis delectacio est, quando anima delectatur in beneficiis Dei et temporalibus utitur et
occupatur inuitus et ad solam necessitatem; sed membrana tunc frangitur, quando Deus est dulcis anime et timor
eius continuus est in mente."
Caput 121 Quod non habitus sed virtus obediencie et obseruancia regularis facit monachum; et quod vera cordis
contritio cum proposito emendandi eripit animam de manu Dyaboli, licet non perfecte peniteat.
{ Apparuit Dyabolus et dixit: "Ecce auolauit monachus et sola remanet effigies." Et Dominus ait ad eum:
"Expone," inquit, "que notas." 2 Respondit Dyabolus: "Hoc faciam sed inuitus. Monachus verus est custos sui;
huius habitus est obediencia et obseruancia professionis sue. 3 Sicut enim corpus tegitur veste, sic anima
virtutibus. Ergo non valet habitus exterior, nisi interior seruetur, quia monachum non facit vestis sed virtus. 4
Hic monachus auolauit, quando cogitauit sic: 'Ego cognosco peccatum meum et emendabo de cetero nunquam
amplius peccaturus gracia Dei.' Ex ista enim voluntate recessit a me et iam est tuus." 5 Cui Dominus:
"Quomodo," inquit, "remanet effigies?" Et demon: "Quando," inquit, "non reducit ad memoriam peccata
commissa nec perfecte, ut deberet, penitet de commissis." 6 Hic frater vidit in manu sacerdotis tempore
eleuacionis corporis Christi in specie pueruli Dominum nostrum Ihesum Christum dicentem sibi: 7 "Ego sum
Filius Dei et Filius Virginis." Hic eciam obitum suum et horam ad unum annum preuidit, de quo habetur in
multis capitulis in legenda sancte domine. Qui quidem frater vocabatur Gerechinus. 8 Hic eciam fuit vite
continentissime, qui moriturus vidit scripturam auream, in qua continebantur tres littere auree: "p" et "o" et "t". 9
Qui narrans hec fratribus dixit: "Veni, Petre, festina, Olaue et Thordo." Quibus vocatis obdormiuit. Illi vero tres
nominati in una septimana sequebantur eum. 10 De eodem fratre habetur extra LV capitulo: Quidam monachus
sancte vite et cetera.
Caput 122 Quod vita hominis dissoluti et tepidi est quasi pons artus et periculosus, de quo si non vertat se cito
saltando in nauem vite, penitencie et virtutum, precipitabitur ab inimico demone in chaos profundum.
"{ Ille est meus capitalis inimicus, quia deridet me in ioco. Omnem voluntatem et cupiditatem suam implet, prout
potest. 2 Ipse est sicut ille qui iacet in ponte arto, in cuius parte sinistra est chaos maximum, ubi qui descendet
non consurget. In dextera vero est nauis, in qua si saltauerit laboriose euadet, attamen spes est vite. 3 Iste pons
vita sua est lamentabilis et breuis, in qua non stat ut homo viriliter decertans nec sicut homo peregrinus,
progrediens cotidie et proficiens in via, sed stat iacens ut accidiosus, desiderans bibere aquas voluptatis. 4 Duo
itaque instant ei. Si enim surrexerit de ponte, aut veniet in abyssum, id est ad inferni profunda, si vertit se ad
sinistram, id est ad opera carnis; 5 aut, si saltauerit in nauem, laboriose euadet, quia si assumpserit Ecclesie
sancte rigorem et institucionem, laboriosum sibi est, attamen per hec saluabitur. 6 Ergo vertat se cicius, ne
inimicus precipitet eum de ponte, quia tunc clamabit et non audietur sed in eternum punietur." 7 Hic videns
regem immutatum nec se more solito apud eum audiri, inuidens domine Birgitte, cum pertransisset per quandam
angustam plateam, effudit ab alto aquam de fenestra super eam, que dixit astantibus: "Parcat ei Deus et non
reddat in seculo futuro." 8 Tunc Christus apparuit domine in missa dicens: "Ille homo, qui fudit super te aquam
de fenestra ex inuidia, sanguinem sitit, sanguinem fudit, terram desiderat et non me. 9 Audacter loquitur contra
me, carnem suam colit pro me Deo, me a se et corde suo exclusit; caueat sibi ne in sanguine moriatur." 10Post
hec homo ille modico tempore vixit et fluxu sanguinis fluente de naribus eius mortuus est sicut ipsa predixit.
Caput 123 Christus defendit sponsam suam Birgittam, id est animam conuersam de mundo ad vitam spiritualem,
quam pater et mater, soror et frater conabantur reuocare ab amore eius et casto matrimonio.
{ Filius loquitur sponse: "Ego sum quasi sponsus, qui desponsauit sibi sponsam, quam pater et mater, soror et
frater repetunt. 2 Pater enim dicit: 'Redde michi filiam meam, quia de sanguine meo nata est.' Mater dicit: 'Redde
filiam, quia lacte meo nutrita est.' 3 Soror dicit: 'Redde sororem, quia mecum educata est.' Frater dicit: 'Redde
164

