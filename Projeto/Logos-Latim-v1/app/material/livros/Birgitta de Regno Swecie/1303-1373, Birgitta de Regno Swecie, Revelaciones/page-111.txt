quantumcumque sollicitus est, tribulabitur tamen. Qui autem tales sunt sicut [eiusmodi] Zacheus et Magdalena,
tuciorem partem elegerunt." 27 Hic aduocatus Osgocie venit ad annum iubileum plus ex timore quam amore, de
quo loquitur Christus in Roma: "Omnis qui euaserit periculum aliquod, cauendum est, ne recidiuet in priora.
Nam naute eciam in portu nimium confidentes periclitantur. 28 Ideo iste caueat, ne veniat ad priorem statum
officii sui; alioquin, nisi cauerit, amittet desiderabilia, congregata venient ad extraneos, filii non recipient
hereditatem, et ipse non sine dolore apud alienos morietur." 29 Hic rediens factus est iterum exactor, et omnia ita
euenerunt.
Caput 17 Informacio optima sancte Agnetis ad filiam ad bene et laudabiliter viuendum et ad malam vitam et Deo
ingratam precauendum; in qua fortitudo et paciencia per currum, per quatuor vero rotas designantur iste quatuor
virtutes: perfecte omnia relinquere propter Deum, humilitas et Deum sapienter diligere carnemque discrete
refrenare; et ponuntur quedam alia de religiosis.
{ Agnes loquitur sponse Christi: "Vidisti," inquit, "dominam Superbiam in curru superbie hodie?" Cui sponsa
respondit: "Vidi," inquit, "et tabescebam, quia caro et sanguis, puluis et stercus se ibi laudari querit, ubi merito
debet se humiliare. 2 Quid enim est talis ostentacio nisi prodiga donorum Dei consumpcio, vulgi admiracio,
iustorum tribulacio, pauperum desolacio, Dei prouocacio, suiipsius obliuio, iudicii futuri grauior diiudicacio et
dispendium animarum?" 3 Respondit Agnes: "Gaude, filia, quia a talibus erepta es. Propterea et describere tibi
currum quendam volo, in quo te secure poteris reclinare. Currus itaque in quo sedere debes est fortitudo et
paciencia in tribulacionibus. 4 Cum enim homo carnem refrenare ceperit et totam voluntatem suam Deo
committere, aut sollicitat mentem superbia, que hominem eleuat a se et supra se, quasi similis sit Deo et
hominibus iustis, 5 aut certe frangit eum impaciencia et indiscrecio, ut vel redeat ad solita vel deficiat in viribus,
ut ineptus sit in labore Dei. 6 Propterea est opus paciencia discreta, ut nec impaciens retrocedat nec indiscrete
perseueret, sed in viribus et temporibus se conformet. 7 Prima vero rota currus istius est voluntas perfecta omnia
relinquendi propter Deum nilque desiderare nisi Deum. 8 Nam sunt multi, qui temporalia relinquunt eo fine, ut
aduersitatibus careant et tamen nichil eis desit ad utilitatem et voluptatem. 9 Quorum rota non est bene ductilis et
versatilis, quia cum pungit paupertas, desiderant sufficienciam; cum grauat aduersitas, requirunt prospera; 10
cum temptat eos deieccio, murmurant de disposicione diuina et affectant honores; cum precipiuntur contraria,
querunt proprias libertates. 11 Ergo illa voluntas est Deo placita, que nichil de suo habere desiderat nec in
prosperitate nec in aduersitate. 12 Secunda rota est humilitas, qua homo reputat se ad omnia bona indignum
ponens ante oculos suos omni hora peccata sua, reum se existimando in conspectu Dei. 13 Tercia rota est diligere
Deum sapienter. Ille plane sapienter diligit, qui seipsum circumspiciendo odit vicia sua, qui contristatur de
peccatis proximorum et parentum suorum, 14 letatur vero de spirituali eorum profectu ad Deum, qui amicum
suum non optat viuere ad utile et commodum suum proprium, sed ut Deo seruiat, timetque ei plus de mundano
processu, ne forte offendat Deum. 15 Talis ergo est sapiens dileccio odiendo vicia, non fouendo propter fauorem
vel honorem eosque plus diligendo, quos in amore Dei viderit feruenciores. 16 Quarta rota est refrenacio discreta
carnis. Quicumque enim est in coniugio et cogitat sic: 'Ecce,' inquit, 'trahit me caro inordinate. Si vixero
secundum carnem, scio pro certissimo, quod irascitur conditor carnis, qui plagare potest et infirmare, qui occidet
et iudicabit. 17 Ideo ob amorem et timorem Dei refrenare volo beniuole carnem meam, viuere modo debito et
ordinato ad honorem Dei.' Quicumque taliter cogitat petens adiutorium Dei, eius rota accepta erit Deo. 18 Si vero
religiosus est et cogitat sic: 'Ecce trahit me caro ad deliciosa, offert se eciam locus, tempus et bona et etas ad
delectandum, attamen adiutorio Dei nolo peccare propter professionem sanctam et momentaneum delectacionis
bonum. 19 Magnum quippe est quod voui Deo: pauper ingressus sum, pauperior egrediar, iudicium de cunctis
sum subiturus. 20 Ideo, ne offendam Deum meum, ne scandalizem proximum meum, ne meipsum faciam
periurum, abstinere volo.' Talis abstinencia digna est mercede magna. 21 Si vero aliquis est in honore et deliciis
et cogitat sic: 'Ecce ego habundo in omnibus, et pauper deficit, et tamen unus Deus est omnium. Quid promerui
ego et quid demeruit ille? Quid vero est caro nisi cibus vermium? 22 Quid vero tot delicie nisi nausee et occasio
infirmitatis, perdicio temporis et peccati inductiuum? Ideo refrenabo carnem meam, ne in ea vermes lasciuiant,
ne grauius iudicium subeam, ne tempus penitencie inaniter expendam, 23 et si forte caro male educata non
poterit faciliter flecti ad grossiora, ut pauper subtraham ei (tamen paulatiue) delicaciora aliqua, sine quibus bene
potest subsistere, ut necessitatem habeat non superfluitatem.' 24 Quicumque ergo sic cogitat et faciendo conatur,
quantum potest, hic et confessor et martir vocari potest, quia martirii genus est delicias habere et deliciis non uti,
in honore esse et honorem contempnere, magnum esse apud homines et minima sentire de seipso. Itaque talis
rota multum placet Deo. 25 Ecce, filia, currum figuraui tibi, cuius angelus tuus est auriga, si tamen frenum eius
et iugum a collo non excusseris, id est si inspiraciones eius salubres non dimiseris, sensus tuos et cor tuum ad
inania et scurrilia relaxando. 26 Nunc eciam currum, in quo domina illa sedebat, dicere tibi volo. Currus plane
impaciencia eius est, scilicet contra Deum et contra proximum et contra seipsam: 27 contra Deum iudicando
occulta iudicia eius, quia non prosperatur ad votum; malignando contra proximum, quia non consequitur bona
eius; impaciens quoque in seipsam est occulta cordis sui impacienter ostendendo. 28 Huius currus rota prima
superbia est preferendo se aliis et alios iudicando, contempnendo humiles et honores ambiendo. 29 Secunda rota
est inobediencia preceptorum Dei, que inducit in cor eius excusacionem infirmitatis sue, leuigacionem culpe sue,
presumpcionem cordis malicieque defensionem. 30 Tercia rota est cupiditas mundialium, que inducit ei
111

