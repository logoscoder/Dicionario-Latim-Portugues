non ex meritis suis. Secundo debitum seruicium, quod rependat datori graciarum. Tercio timorem, ne amittat
concessam graciam. 14 Ergo, vt tria prima, que petisti, optineat et possideat, non negligat tria supradicta
sequencia. Nichil enim prodest optinuisse, nisi sciat optenta possidere, et intollerabilius cruciant mentem optenta
amissa, quam si numquam collata fuissent et possessa."
Caput 43 Turbabatur sponsa, quia non pacienter et lete obediebat patri spirituali. Cui Christus dicit, quod, si ipsa
habet propositum perfecte obediendi, quamuis aliquando voluntas reluctet, habet tamen sic obediendo meritum et
purgantur peccata preterita. Ponit eciam Dominus hic arma spiritualia pugne, idest virtutes, quibus iusti pugnant
et vincunt, iniusti vero ea proiciunt et vincuntur.
{ Filius loquitur ad sponsam: "Dic michi, cur turbaris. Quia licet omnia scio, tamen te dicente cognoscere volo,
vt et tu scias, quid respondeam tibi." 2 Cui respondit sponsa: "Duo", inquit, "timeo et de duobus conturbor.
Primo, quia nimis impaciens sum ad obediendum et ad paciendum minus hylaris. Secundo, quod amicis tuis
aduenit tribulacio et inimici tui dominantur eis." 3 Respondit Dominus: "Ego sum in eo, cui ad obediendum data
es, et ideo quelibet hora, quilibet punctus, quo voluntate ad obediendum consentis et obedire voluntate vis,
quamuis caro quandoque recalcitret, reputabitur tibi in premium et in purgacionem peccatorum. 4 Ad secundum,
scilicet quod tu turbaris de contrarietate amicorum meorum, respondeo tibi per exemplum. Vbi duo inuicem
pugnantes sunt et alter eorum proicit arma sua, alter vero munit se semper armis suis, numquid non ille facilius
vincetur, qui proicit arma, quam qui cottidie colligit arma sua ad se? 5 Sic et nunc est. Nam inimici cottidie arma
sua proiciunt. Tria quippe genera armorum sunt necessaria potissime ad pugnam. Primum est, quod hominem
vehit seu portat, vtputa equus et similia. Secundum est, quo homo defenditur, vtputa gladius. Tercium genus
armorum est, quod munit corpus, vt lorica et similia. 6 Sed inimici primo amiserunt equum obediencie, qua ad
omne bonum promouerentur. Ipsa enim est, que cum Deo tenet amiciciam et seruat Domino fidem promissam.
Proiecerunt eciam gladium timoris diuini, quo corpus a voluptate retrahitur et ab anima separatur dyabolus, ne
appropinquet. 7 Perdiderunt et loricam, qua munirentur contra iacula, idest diuinam caritatem, que letificat in
aduersis, defendit in prosperis, pacificat in temptacionibus, lenit in doloribus. Galea eorum, que est sapiencia
diuina, iacet in luto. 8 Arma colli, idest diuina cogitacio, eciam iam deciderat. Sicut enim per collum mouetur
caput, sic per diuinam cogitacionem mens ad omnia, que Dei sunt, deberet moueri. Sed iam cecidit diuina
cogitacio; ideo caput iacet in infimis et agitatur a vento. 9 Arma quoque pectoris nimis infirma sunt, idest
affectus ad Deum sic tepuit, vt vix videri possit et minus sentiri. Arma eciam pedum neglecta et oblita sunt, idest
contricio cum proposito emendandi; gaudent enim in peccatis et desiderant in eis perseuerare, quamdiu possunt.
10 Arma brachiorum, idest opera bona, odiosa sunt eis et vana; audacter enim faciunt, que volunt, et non
verecundantur. 11 Sed amici mei cottidie muniunt se armis. Currunt enim in equo obediencie tamquam boni
serui, voluntatem suam propter imperium Domini relinquentes, pugnant contra vicia in timore Domini tamquam
boni milites, sustinent in caritate omnia adueniencia tamquam boni bellatores, expectantes auxilium Domini. 12
Muniunt se diuina sapiencia et paciencia contra detractores et criminatores, quasi boni inclusi elongantes se a
mundo. 13 Agiles sunt et celeres ad diuina tamquam aer mobilis, feruentes ad Deum tamquam sponsa ad brachia
viri, veloces et fortes ad pertranseundum mundana oblectamenta quasi cerui, solliciti in agendis tamquam
formica, vigilantes quasi speculator. 14 Ecce tales sunt amici mei et sic cottidie se armis virtutum muniunt. Que
inimici contempnunt et ideo faciliter vincuntur. Pugna igitur spiritualis, que est in paciencia et diuina caritate,
multo nobilior est corporali et dyabolo multo odiosior. 15 Non enim laborat dyabolus, vt auferat corporalia, sed
vt viciet virtutes et auferat pacienciam et virtutum stabilitatem. Ideo non turberis, si amicis aliqua succedunt
contraria, quia ex hiis prouenit eis merces."
Caput 44 Christus dicit sponse, quod ipse est similis vitriario, qui, quamuis multa vasa franguntur, non cessat
formare de nouo alia, idest animas, donec chorus celestis angelicus repleatur, et quod est similis api, quia eliget
sibi aliam nouam herbam, idest conuertet paganos, vnde magnam dulcedinem extrahet, idest multas animas ad
implendum apiarium regni celorum.
" {E go sum sicut bonus vitriarius, qui de cinere facit multa vasa. Quamuis autem multa confringantur, tamen
non cessat noua facere, donec impleatur numerus vasorum. 2 Sic ego facio, quia de ignobili materia nobilem
facio creaturam, scilicet hominem, et quamuis multi discedunt a me per opera sua mala, non tamen cesso
formare alios, donec chorus angelicus et loca in celo vacua repleantur. 3 Ego sum eciam similis bone api, que
exiens de apiario suo volat ad herbam pulchram alonge visam, in qua querit recipere florem pulcherrimum et
odorem redolentem suauissimum elegantem, sed cum appropinquat herbe, inuenit florem aridum et odorem
immutatum et annichilatum, suauitatem penitus extractam. 4 Sed post hec inquirit aliam herbam et inuenit
herbam aliquantulum asperam, cuius flos est modicus et odor non multum odorans, suauitas placens sed exigua.
In hac autem herba figit apis pedem et extrahit inde dulcedinem et reportat ad apiarium, donec ad voluntatem
suam est impletum. 5 Apis enim ista ego sum, omnium creator et Dominus, qui de apiario tunc exiui, cum
formam humanam assumens apparui in ea visibilis. Quesiui autem herbam pulchram, idest genus christianum
michi assumpsi. Qui pulchri erant ex fide, dulces caritate, fructiferi bona conuersacione. 6 Nunc autem a priori
statu degenerantes ex nomine videntur pulchri sed conuersacione sunt deformes, fructiferi ad mundum et carnem
sed steriles ad Deum et animam, dulces sibi sed amarissimi michi; propterea cadent et annichilabuntur. 7 Ego
autem sicut apis eligam michi aliam herbam aliquantulum asperam, idest paganos moribus satis auersos, quorum
231

