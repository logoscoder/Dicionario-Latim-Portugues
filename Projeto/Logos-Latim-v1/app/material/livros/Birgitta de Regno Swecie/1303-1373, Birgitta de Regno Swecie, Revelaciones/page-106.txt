auxilium obtineret. 3 Prima itaque etas fuit, quod non dilexit Deum propter nobilis corporis eius mortem et
propter tribulaciones eius multiformes, quas et ipse Christus tolerauit, non propter aliam causam nisi propter
salutem animarum. 4 Secunda etas fuit, quod non dilexit animam propriam, sicut Christianus debet, nec
regraciabatur Deo pro baptismo suo et ex eo, quod non erat Iudeus vel paganus. 5 Tercia etas fuit, quod bene
sciuit, que Deus precipit facere, et ad hec perficienda modicam habuit voluntatem. 6 Quarta etas fuit, quod bene
sciuit, que Deus prohibuit hiis qui ad celum vellent ire, et audacter fecit contra illa, sequens non consciencie sue
stimulos sed suum carnalem affectum et voluntatem. 7 Quinta etas fuit, quod non usus est gracia et confessione,
sicut ad illum pertinebat, cum habuit tam longum tempus. 8 Sexta etas fuit, quod modicum curabat de corpore
Christi, nolens illud frequenter recipere, quia a peccato continere noluit nec caritatem habuit recipere corpus
Christi antequam in fine vite." 9 Post ista apparuit quidam quasi homo modestus valde in visu, cuius vestes erant
albe et fulgide quasi alba sacerdotalis, cinctus zona linea et stola rubea ad collum et subtus brachia eius. 10 Qui
inchoabat verba sua isto modo: "Tu, que hec vides, attende et nota et memorie tue commenda, que vides et que
dicuntur tibi. Vos quippe, qui estis in mundo viuentes, non valetis eo modo intelligere potenciam Dei et eius ante
tempora constitucionem 11 sicut nos, qui cum eo sumus, quia illa que apud Deum sunt in unico puncto, hec apud
vos comprehendi non possunt nisi cum verbis et similitudinibus iuxta mundi disposicionem. 12 Ego itaque sum
unus de illis quem iste homo iudicatus ad purgatorium honorauit cum donis suis in vita sua. Ideo dedit michi
Deus ex gracia sua, quod si aliquis vellet facere que moneo, tunc anima istius transferri posset in sublimiorem
locum, 13 ubi obtineat veram suam formam et nullam aliam penam senciat, nisi sicut ille pateretur, qui magnum
morbum habuisset et omnes dolores abessent iaceretque quasi homo sine viribus, attamen ex hoc gauderet, quod
pro certissimo sciret se ad vitam peruenturum. 14 Propterea sicut tu audisti, quod anima istius clamauit quinquies
ve, ideo quinque dico consolatoria sibi. Primum ve fuit, quod Deum modicum dilexit. 15 Ideo ut ab isto
liberetur, dentur pro anima eius XXX calices, in quibus Dei sanguis offeratur et ipse Deus magis honoretur. 16
Secundum ve fuit, quod non timuit Deum. Ideo pro isto absoluendo eligantur XXX sacerdotes, deuoti iudicio
hominum, quorum quilibet dicat XXX missas, quando possunt: 17 IX de martiribus, IX de confessoribus, IX de
sanctis omnibus, vicesimam octauam de angelis, vicesimam nonam de sancta Maria, tricesimam de sancta
trinitate. 18 Et omnes intente orent pro anima istius, ut ira Dei mitigetur et iusticia eius ad misericordiam
flectatur. 19 Tercium ve fuit pro superbia eius et cupiditate. Ideo pro isto absoluendo recipiantur XXX pauperes,
quorum pedes lauentur cum humilitate et dentur eis cibaria et pecunia vestesque, quibus consolentur. 20 Quorum
quilibet, tam qui lauat quam qui lauantur, roget Deum humiliter, ut propter humilitatem suam et amaram
passionem suam dimittat anime istius cupiditatem et superbiam quam commisit. 21 Quartum ve fuit luxuria
carnis sue. Ideo quicumque daret unam virginem in monasterium et unam viduam similiter unamque puellam in
coniugium verum, dando cum eis tantum de bonis, 22 unde sufficienter ad victum et vestitum subsistant, tunc
peccatum anime istius, quod in carne commiserat, dimittet Deus, quia hee sunt tres vite quas Deus in mundo
iussit stare et elegit. 23 Quintum ve fuit, quod multa peccata commisit in plurimorum tribulacione, scilicet quod
totas vires adhibuit, 24 quatenus illi duo prius nominati conuenirent in coniugium, qui non minus quadam
consanguinitate erant coniuncti, quam si fuissent ambo de proxima parentela. 25 Et hanc coniunccionem
procurauit plus propter se ipsum quam propter regnum et sine requisicione Pape contra laudabilem sancte
Ecclesie disposicionem. 26 Pro isto itaque facto multi facti fuerunt martires, ne contra Deum et sanctam
Ecclesiam seu Christianos mores talia tolerarentur. 27 Si quis igitur tale peccatum abolere volens iret ad papam
dicens: 'Quidam homo tale peccatum commisit,' non exprimendo personam, 'attamen in fine penituit et obtinuit
absolucionem non emendato peccato; 28 imponite igitur michi penitenciam qualemcumque vultis et tolerare
possim, quia ego paratus sum pro eo peccatum illud emendare,' 29 vere, si non esset isti imposita maior
penitencia nisi unum Pater Noster, valeret illi anime ad diminucionem pene in purgatorio."
Caput 10 Verba querimonie Christi de Romanis ad sponsam; et de crudeli sentencia contra eos a Christo illata, si
in peccatis suis moriantur.
{ Filius Dei loquitur hec verba dicens: "O, Roma, tu michi pro multis beneficiis malam retribucionem rependis.
Ego sum Deus, qui omnia creaui meamque maximam caritatem per corporis mei durissimam mortem
manifestaui, quam propria voluntate pro animarum salute sustinui. 2 Tres itaque vie sunt, quibus te adire volui, et
vere in omnibus eis tu prodere me voluisti. In prima enim via lapidem magnum suspendisti super caput meum, ut
me contereret. 3 In secunda via acutam lanceam posuisti, que non sineret me ad te procedere. In tercia via
foueam michi fodisti, ut in ea incaute cadens suffocarer. 4 Sed ista que iam dico non corporaliter sed spiritualiter
debent intelligi. Ego quidem ad habitatores Rome, qui taliter faciunt, loquor sed non ad amicos meos, qui eorum
opera non sectantur. 5 Prima itaque via, qua venire solitus sum ad cor hominis, est vere timor Dei, super quem
homo ingentem suspendit lapidem, 6 hoc est: magnam cordis duri presumpcionem, non timens iudicem, cui
nemo resistere potest, sed ita in corde dicens: 'Si venerit ad me timor Dei, conteret eum presumpcio cordis mei.'
7 Secunda via, qua venio, est diuini consilii infusio, que eciam multociens aduenit predicacionibus et doctrinis.
Tunc nempe in hac via homo lanceam ponit contra me, dum delectabiliter peccat contra precepta mea, 8
proponens firmiter in malis suis perseuerare, donec non poterit ea amplius usitare. Hec certissime est illa lancea
que non sinit ad eum venire graciam Dei. 9 Tercia autem via est illuminacio Spiritus sancti in cuiuslibet hominis
corde, per quam homo intelligere potest et pensare, que et quanta pro eo feceram et qualia pro ipso passus
106

