Caput 107 Christus dicit sponse, quod, sicut aquila ab alto custodit filios et succurrit eis in necessitate et
periculo, sic ipse suis amicis in necessitatibus corporis et anime. Precipit eciam sponse, quod visitet corpus
sancti Andree. Quem laudat Dominus hic, et visitantibus illum promittit misericordiam et graciam.
{ Filius loquitur sponse dicens: "Aquila videt ab alto, quis velit nocere pullis suis, et preuenit volatu defendendo
eos. Sic ego prouideo vobis salubriora. Ideo dico: 'Expectate!' et iterum dico: 'Ite!' 2 Sed quia nunc tempus est,
ite ad ciuitatem Amalfie ad apostolum meum Andream. Cuius corpus fuit templum meum ornatum omni virtute.
3 Ideo factum est ibi depositorium fidelium et adiutorium peccatorum. Nam qui fideli mente veniunt ad ipsum,
non solum exonerantur peccatis sed et habundabunt consolacione eterna. 4 Nec mirum. Nam ipse non erubuit
crucem meam sed portauit hylariter. Ideo ego non erubesco audire et suscipere eos, pro quibus orat ipse, quia
voluntas sua est voluntas mea. 5 Cum vero fueritis apud eum, redite statim Neapolim ad natale meum." 6
Respondit sponsa: "O Domine, tempus nostrum transit et etas et infirmitas appropinquant et subsidium temporale
minoratur." Cui Dominus: "Ego", inquit, "sum nature conditor, Dominus et reformator. Ego sum eciam in
necessitatibus adiutor et defensor et distributor. 7 Sicut enim, qui habet equum sibi carum, non parcit prato suo
eciam delectabili, vt ibi equus pascatur, sic ego, qui omnia habeo nulliusque egeo et omnium mentes inspicio,
inspirabo cordibus diligencium me, vt benefaciant desiderantibus me. Nam eciam non diligentes me ammoneo,
vt benefaciant amicis meis, quatenus bonorum oracionibus meliores fiant."
Caput 108 Orante sponsa in Roma ad sepulchrum beati Stephani apparuit ipse narrans ei aliqua de vita et
virtutibus suis et de passione sua. Et offert se impetrare pro ea graciam a Deo predicendo sibi, quod adhuc ibit in
Iherusalem.
{ Orabat sponsa ad sepulchrum beati Stephani in Roma extra muros sic dicens: "Benedictus sis tu, beate
Stephane, qui eiusdem meriti es cum beato Laurencio. 2 Nam sicut ille predicabat infidelibus, sic et tu
predicabas Iudeis, et sicut Laurencius gaudenter sustinuit ignem, sic et tu lapides. Ideo inter martires digne
laudaris primus." 3 Tunc apparens beatus Stephanus respondit ei dicens: "Ego a iuuentute mea cepi Deum habere
carum, quia parentes habui sollicitos de salute anime mee. 4 Cum autem Dominus meus Ihesus Christus
incarnatus fuit et cepit predicare, tunc ego toto corde audiebam eum. Et statim post eius ascensionem coniunxi
me apostolis, seruiens fideliter in officio michi iniuncto cum humilitate. 5 Iudeis igitur blasphemantibus Deum
meum Ihesum ego gaudens accepisse occasionem loquendi cum eis constanter increpabam duriciam eorum,
paratus mori pro veritate et imitari Dominum meum. 6 Sed tria operabantur ad gloriam et coronam meam, qua
nunc gaudeo. Primum fuit bona voluntas mea. Secundum oracio dominorum meorum apostolorum. Tercium
passio et caritas Dei mei. 7 Ideo nunc habeo triplex bonum. Primum est, quod incessanter video faciem et
gloriam Dei. Secundum est, quod, quidquid voluero, potero et nichil volo nisi illud, quod Deus. Tercium est,
quod gaudium meum erit sine fine. 8 Et quia tu de gloria mea gaudes, ideo oracio mea proficiet tibi ad
consequendam maiorem Dei cognicionem, et spiritus Dei perseuerabit tecum et venies adhuc ad Iherusalem ad
locum passionis mee."
Caput 109 Mater Dei reprehendit quendam spiritualem dicens, quod non confidat de aliqua virtute sua et caueat a
multiloquio et risorio et a leuitate morum; item quod accepcius est Deo, quod homo iuste viuat in mundo de suo
labore quam in heremo vel religione sine caritate Dei.
{ Mater loquitur: "Vbi optimus est cibus, si infunditur in eo aliquid amaritudinis, vilescit. Sic, qualescumque et
quantascumque virtutes aliquis habeat, si delectatur in aliquo peccato, non placet Deo. 2 Ideo dic illi amico meo,
quod, si desiderat placere filio meo et michi, non confidat in virtute sua aliqua eciam minima sed compescat
linguam suam ab omni multiloquio et risorio et prohibeat mores suos ab omni leuitate. 3 Nam ipse debet portare
flores in ore, quibus alliciat insipidos ad fructum optimum. Si autem inter flores aliqua reperiuntur amara,
vilescunt flores et fructus bonus non desideratur. 4 Item dic ei, quod, sicut vir et mulier quandoque diligunt se
propter solam corporis sustentacionem et sicut monachus quandoque est in monasterio propter corporale bonum,
sic ille homo, quem ipse nouit, desiderat esse in monasterio, vt nichil paciatur contrarium, desiderat quoque esse
pauper, vt nichil tamen ei desit. 5 Ideo dimittatur proprie voluntati, quia Deo est accepcius in mundo iuste viuere
et laborare manibus quam in heremo vel religione stare sine Dei caritate."
Caput 110 Audiuit sponsa Christi in spiritu, quid significant septem tonitrua et quare Iohanni preceptum fuit, vt
tantum ea signaret et non scriberet et quod multis viuentibus, qui tunc erant, tonitrua venirent in Ecclesiam, vt
multi optarent mori.
{ Quidam magister interrogauit a domina, quid significant septem tonitrua. Tunc domina rapta in spiritu audiuit a
Christo: 2 "Non credas, filia, quod in deitate mea aliqua temporalia cogitanda sunt, nec quod tonitrua vel venti
vel creature insensibiles habent voces humanas. 3 Sed Iohannes ex inspiracione mea vidit futura Ecclesie
pericula sub speciebus corporalibus. Que si scripsisset ad certa tempora, auditores omnes horruissent et
expectando pre timore dissoluti fuissent. 4 Propterea preceptum fuit sibi, quod signaret, que vidit, sed non
scriberet. Nam vbi aliquid signatur, signum est alicuius rei future incucientis timorem. 5 Sic est et in vocibus
tonitruorum, fulgurum et ventorum. Nam significabantur comminaciones tyrannorum conturbancium Ecclesiam
meam, quas ita vehementes Iohannes videbat in spiritu, quod pocius erant signande quam scribende. 6 Sicut
enim ille, qui scribit vel dicit vnam paruam parabolam grandia denotantem, vt audientes habeant occasionem
timendi futura, sic ego ostendi futura sed non exposui, vt homines timeant et quia non erat tempus, vt frangeretur
259

