sibi viuere vlterius. 12 Sic et ego omnes, qui in manus potestatis mee veniunt, tam firmiter tenerem, quod
numquam relinquerem, nisi ex iusticia tua auferrentur a me inuito. Venter eius tumidus est, quia cupiditas eius
protendebatur absque mensura. 13 Implebatur enim et non saciebatur. Tanta quippe fuit eius cupiditas, quod, si
sola totum mundum optinere potuisset, libenter laborasset et adhuc supra in celis regnare voluisset. 14
Consimilem eciam cupiditatem habeo ego. Nam si omnes animas in celo et in terra et in purgatorio solus
optinere possem, libenter raperem. Et si superesset vna sola anima, hanc propter cupiditatem meam non
dimitterem liberam a tormento. 15 Pectus quoque eius frigidissimum est sicut et meum, quia nullam caritatem
habuit ad te et numquam sapiebant ei monita tua. 16 Sic et ego nulla caritate afficior circa te; ymmo ex inuidia,
quam habeo ad te, libenter me amarissima morte semper occidi permitterem et semper ad idem renouari
supplicium ad hoc, vt tu occidereris, si possibile esset te occidi. 17 Crura eciam nostra sunt sine iuncturis, quia
voluntas nostra vna est. Nam a principio creacionis mee voluntas mea statim mouebatur contra te et numquam
volui, quod tu. Sic eius voluntas semper fuit tuis preceptis contraria. 18 Pedes nostri quasi mutilati sunt, quia,
sicut cum pedibus proceditur ad corporis vtilitatem, sic cum affectu et opere bono proceditur ad Deum. 19 Sic
ista numquam voluit procedere ad te cum affectu nec opere, sicut nec ego. Ideo in omnibus sumus consimiles in
disposicione membrorum. 20 Habemus eciam similem gustum, quia, licet sciamus te summe bonum, non tamen
gustamus, quam dulcis et bonus es. Ergo, sicut similes sumus in omnibus, sic iudica nos ad coniunccionem!" 21
Tunc respondit coram Domino vnus angelorum dicens: "Domine Deus, postquam ista anima corpori iuncta fuit,
ego semper eam sequebar nec separaui me ab ea, quamdiu aliquid boni in ea reperii. Nunc autem relinquo eam
quasi saccum vacuum ab omni bono. 22 Ipsa denique habuit tria mala: primo, quod verba tua reputabat pro
mendacio; secundo tenuit tuum iudicium pro falsitate; tercio misericordiam tuam habuit pro nichilo, ymmo hec
misericordia tua quasi mortua fuit ante eam. 23 Ista anima fuit eciam in coniugio nec habuit nisi vnam vxorem
nec se miscuit alteri femine, et hanc fidelitatem matrimonii ipse seruauit non propter diuinam caritatem et
timorem, sed quia sic tenere diligebat carnem illam vxoris, quod non affectabat cum alia carne copulari. 24
Audiebat quoque missas et interfuit diuinis non propter deuocionem, sed vt non esset segregatus et ne notaretur
ab aliis christianis. 25 Accessit eciam ad ecclesiam cum aliis hac intencione et ea racione, vt ei dares sanitatem
corporis, diuicias mundi et honores necnon et vt conseruares eum a casu, quod ab hominibus infortunium
appellatur. 26 Domine, huic anime totum retribuisti in mundo et plus quam seruiuit. Nam dedisti ei filios
formosos, dedisti sanitatem corporis et diuicias, seruasti eum ab infortunio, quod timuit. 27 Dedisti ei ex iusticia
effectum cupiditatis sue in tantum, quod pro vno centum rependisti sibi et nichil irremuneratum remansit. Ideo
relinquo eam nunc vacuam ab omni bono." 28 Tunc demon respondit: "Ergo iudex, quia sequebatur voluntatem
meam et in centuplum rependisti ei omne, quod debebat habere a te, ideo iudica nos ad coniunccionem! 29
Numquid non in lege tua scriptum est, quod, vbi vna voluntas et vnus sensus matrimonialis fuerit, ibi coniunccio
legalis fieri potest? 30 Sic inter nos est. Sua enim voluntas est mea et mea est sua. Cur ergo a coniunccione
mutua defraudamur?" Respondit iudex: "Aperiat anima voluntatem suam, qualiter sibi de coniunccione tua
videtur." 31 Que respondit iudici: "Magis volo esse in pena inferni quam venire in gaudium celi, ne tu Deus
habeas de me consolacionem. Tantum enim michi odiosus es, quod minus curo de cruciatu meo, si tu non
consoleris." 32 Tunc demon ait ad iudicem: "Talem voluntatem ego eciam habeo. Mallem quippe in perpetuum
cruciari quam venire in gloriam tuam ad hoc, vt tu haberes inde consolacionem." 33 Tunc iudex ait ad animam:
"Voluntas tua est iudex tuus et secundum hanc iudicium sustinebis." 34 Et tunc iudex conuersus ad me, que hec
omnia videbam, dixit michi: "Ve isti, quia peior fuit latrone! Habuit enim animam suam venalem, carnis sitiuit
immundicias, proximum suum defraudauit. 35 Ideo voces hominum clamant super eum vindictam, angeli
auertunt ab eo faciem, sancti fugiunt consorcium eius." Et tunc demon appropinquans ad animam illam sibi
similem dixit: 36 "O iudex, ecce ego et ego: ego, quia malicia mea malus et non redemptus nec redimendus, iste
vero est quasi alius ego, quia redemptus est et assimilauit se michi, obediendo magis michi quam tibi. Ideo iudica
eam michi!" 37 Cui iudex: "Si tu", inquit, "adhuc humiliares te, ego darem tibi gloriam, et si anima ista in vltimo
puncto vite petiuisset veniam cum proposito emendandi, numquam staret in manibus tuis. 38 Sed quia
perseuerando vsque ad finem obediuit tibi, ideo iusticia est, vt sit eternaliter tua. Verumptamen bona, que fecit in
vita sua, si tamen aliqua sunt, restringent maliciam tuam, ne possis eam cruciare, quantum velis." 39 Et demon:
"Ergo mea est! Propterea, sicut dici solet, caro eius erit caro mea, licet carnalis non sum, et sanguis eius sanguis
meus erit." Et multum letari videbatur de hoc dyabolus et cepit plaudere manibus. 40 Cui dixit iudex: "Quare
tantum letaris et que est tibi leticia de anime perdicione? Dic audiente ista sponsa mea, que astat! Quia licet ego
omnia nouerim, tamen propter istam sponsam, que spiritualia absque similitudine capere non potest, responde!"
41 Tunc demon ait: "Cum anima ista ardet, ego plus et plus atrocius ardeo, et cum eam incendero, ego magis
incendor. Sed quia redemisti eam sanguine tuo et tantum eam dilexisti, vt te ipsum Deum pro ipsa te dares, et
tamen eam decipere potui, in hoc ego gaudeo." 42 Respondit iudex: "Malicia tua magna est. Sed circumspice!
Permitto enim te videre." Et ecce stella pulcherrima ascendebat ad superiora celi et videns hanc demon obmutuit.
43 Cui dixit Dominus: "Cui est illa similis?" Respondit demon: "Ipsa est splendidior sole, sicut ego nigrior fumo.
Illa est plena omni dulcedine et dileccione diuina et ego plenus sum omni malicia et amaritudine." 44 Et
Dominus: "Quomodo sedet hoc in animo tuo et quid dare velles ad hoc, quod ipsa daretur in potestate tua?"
Respondit demon: "Omnes animas, que sunt in inferno ab Adam vsque ad hanc horam, libenter darem pro ea. 45
219

