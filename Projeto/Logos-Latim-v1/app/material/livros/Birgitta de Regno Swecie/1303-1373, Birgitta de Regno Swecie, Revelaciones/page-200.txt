maius obprobrium sed in salutem animarum aliorum. Sed ecce iam cum affeccionibus et cogitacionibus finietur
spes et vita eius."
Caput 112Reuelacio duodecima in libro questionum, in qua Christus loquens sponse sue beate Birgitte dicit ei,
quod non debet turbari ex eo, quod ipse non facit statim iusticiam super hominem magnum peccatorem, quia ipse
sentenciam iusticie differt, vt sua iusticia in illo fienda aliis manifestetur. Dicit eciam, quod verba sua diuina in
isto libro celestium reuelacionum contenta prius debent crescere et vsque ad plenam maturitatem fructificare et
postea producere effectum suum et virtutem in mundo. Que quidem verba sunt sicut oleum in lampade, idest in
anima virtuosa, quibus ipsa impinguatur et superueniente Spiritu Sancto eam ardere et splendore mirabili lucere
faciunt. Subiungit eciam, quod dicta verba reuelacionum prius ascendent et fructificabunt alibi quam in regno
Suecie, vbi eidem sponse reuelari diuinitus inceperunt.
{ Filius Dei loquitur: "Cur turbaris, quod illum tam pacienter supporto? Nescis, quia graue est eternaliter ardere?
Et ideo vsque ad vltimum punctum suffero eum, vt in eo iusticia mea aliis manifestetur. 2 Itaque, vbicumque
colores seminati sunt, si ante tempus suum succidantur, non ita bene valent rei colorande, sicut si succidantur
tempore debito. 3 Sic verba mea, que cum iusticia et misericordia manifestanda sunt et vsque ad plenitudinem
maturitatis fructificare debent et crescere, et tunc rei, cui apponentur, magis conuenient et virtutem meam
conuenienter colorabunt. 4 Ceterum cur turbaris, quod ille de verbis meis diffidit, nisi signa euidenciora
ostendantur? Numquid tu genuisti eum aut nosti interiora eius sicut ego? 5 Ipse vtique est quasi lampas ardens et
lucens, cui imposita pinguedine mox appropinquat lichinus ei firmiter inherens. Sic ipse lampas est virtutum,
lampas apta ad recipiendum diuinam graciam meam. 6 Huic mox vt infundentur verba mea, liquescent perfeccius
et descendent ad interiora cordis. Et quid mirum, si pinguedo liquescit, quando ignis ardet in lampade, qui
pinguedinem liquefacit et lampadem facit ardere? 7 Iste quippe ignis spiritus meus est, qui est et loquitur in te, et
ipse idem spiritus eciam est et loquitur in eo, quamquam occulciori modo et sibi vtiliori. 8 Hic ignis incendit
lampadem cordis eius ad laborandum in honore meo. Et accendit eciam animam ad recipiendum aruinam gracie
et verborum meorum, a quibus anima dulciter recipitur et plenius impinguatur, quando ad opera peruenitur. 9
Ideo non timeas, sed stabiliter persiste in fide! Si verba ista venirent de spiritu tuo aut de spiritu mundi huius,
merito tibi esset formidandum. 10 Sed quia sunt de spiritu meo, quem habuerunt prophete sancti, ideo non est
tibi timendum sed gaudendum, nisi forte plus pertimescas de vano nomine mundi quam de protraccione
verborum meorum diuinorum. 11 Audi preterea, que dico. Regnum istud cum peccato magno et diu impunito
commixtum est. Ideo verba mea adhuc hic ascendere et fructificare non possunt, sicut tibi declarabo nunc per
similitudinem loquendo. 12 Si nucleus plantatus esset in terra, super quem aliquod ponderosum positum esset,
propter quod non posset ascendere, qui nucleus existens bone et recentis nature cum a superiori pondere
deprimente non habet ascensum, tunc inquirit circa terram ascensum suum ea parte, vbi minus ponderosum est.
13 Vbi sic profunde et stabiliter infigit radices, quod non solum facit fructum pulcherrimum, ymmo eciam trunco
fortiter crescente annichilat omne impediens ascensum et extendit se super id, quod est ponderosum. 14 Sic
nucleus iste significat verba mea, que exigente peccato cum in regno isto nunc conuenienter ascensum habere
non possent, prius alibi ascendent et proficient, donec duricia terre istius regni decrescente misericordia
aperiatur."
Caput 113 Reuelacio terciadecima in libro questionum, in qua Deus Pater loquitur beate Birgitte subtiliter
informans eam de virtute illorum quinque locorum sacrorum, que sunt in Iherusalem et Bethleem, et de gracia,
quam recipiunt peregrini visitantes illa loca cum humilitate deuota et vera caritate, dicens, quod in dictis locis
fuit vas clausum et non clausum, nascebatur leo, qui videbatur et non videbatur, fuit agnus tonsus et non tonsus,
ponebatur serpens, qui iacuit et non iacuit, vbi eciam fuit aquila, que volauit et non volauit; et exponit omnia ista
in figura. Et sequitur exposicio et declaracio predictorum verborum in figura.
{ Deus Pater loquitur: "Quidam dominus fuit, cui dixit seruus suus: 'Ecce nouale tuum excultum est et radices
extirpate sunt. Quando ergo seminandum est triticum?" 2 Cui dominus: 'Licet', inquit, 'radices extirpate
videantur, tamen adhuc inueterati trunci et stipites derelicti sunt, qui in vere ex pluuiis et ventis soluendi sunt.
Ideo expecta pacienter tempus seminandi! 3 Cui respondit seruus: 'Quid michi faciendum est inter tempora veris
et messis?' Cui dominus: 'Ego', inquit, 'scio quinque loca. Omnis, qui ad illa accesserit, habebit quintuplicem
fructum, si tamen mundus venerit et vacuus a superbia et feruens caritate. 4 In primo loco fuit vas clausum et
non clausum, vas paruum et non paruum, vas luminosum et non luminosum, vas vacuum et non vacuum, vas
mundum et non mundum. 5 In secundo loco nascebatur leo, qui videbatur et non videbatur, qui audiebatur et non
audiebatur, qui tangebatur et non tangebatur, qui agnoscebatur et incognitus fuit, qui tenebatur et non tenebatur.
6 In tercio loco fuit agnus tonsus et non tonsus, agnus vulneratus et non vulneratus, agnus clamans et non
clamans, agnus paciens et non paciens, agnus moriens et non moriens. 7 In quarto loco ponebatur serpens, qui
iacuit et non iacuit, mouebatur et non mouebatur, audiuit et non audiuit, vidit et non vidit, senciebat et non
senciebat. 8 In quinto loco fuit aquila, que volauit et non volauit, que et venit in locum, vnde numquam recessit,
que requieuit et non requieuit, que innouabatur et non innouabatur, que gaudebat et non gaudebat, que
honorabatur et non honorabatur.'" 9 Pater loquitur: "Vas illud, de quo dixit tibi, Maria filia Ioachim, mater
humanitatis Christi fuit. 10 Ipsa enim fuit vas clausum et non clausum: clausum dyabolo sed non Deo, quia sicut
torrens cupiens ingredi vas oppositum sibi et non valens inquirit alios exitus et ingressus, sic dyabolus quasi
200

