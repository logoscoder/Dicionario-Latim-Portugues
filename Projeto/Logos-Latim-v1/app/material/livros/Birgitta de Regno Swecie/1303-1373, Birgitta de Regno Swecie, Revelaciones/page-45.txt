2

LIBER II - AD SPONSAM CONTRA DIABOLUM

Caput 1 Informacio Filii ad sponsam contra diabolum et responsio Filii ad sponsam, qualiter non subtrahit malos,
antequam veniunt in peccatum, et qualiter baptizatis morientibus infra annos discrecionis datur regnum celorum.
{ Filius loquebatur ad sponsam dicens: "Quando diabolus temptat te, dic ei ista tria: 'Verba Dei non possunt esse
nisi vera.' Secundo: 'Deo nichil est impossibile.' Tercio, quod 'eciam tu, diabole, non poteris michi dare talem
feruorem caritatis, qualem dat michi Deus.'" 2 Item ait Dominus ad sponsam dicens: "Ego video hominem
tripliciter: Primo corpus extra, qualiter dispositum est. Secundo conscienciam intus, ad quid tendit et qualiter.
Tercio cor eius, quid desiderat. 3 Sicut enim auis, que, videns piscem in mari, considerat profunditatem, attendit
et procellas, sic ego vias omnium scio et considero et, quid unicuique debetur, attendo, quia perspicacioris visus
et consideracionis sum ad sciendum, que sunt circa hominem, quam ipse sit ad cognoscendum se. 4 Ergo, quia
omnia sic video et scio, potes querere a me, quare non subtraho malos, antequam venerint in profundum peccati.
Ad quod ego personaliter, qui querebam, respondeo tibi:5 'Ego sum creator omnium, et omnia sunt in presciencia
mea, et que facta et que futura sunt, omnia scio et video. Sed licet omnia possum et scio, ex iusticia tamen non
facio magis contra naturalem disposicionem corporis quam contra disposicionem anime. Omnis quippe homo
secundum naturalem disposicionem corporis, que est in presciencia mea et erat ab euo, subsistit.' 6 Quod autem
unus longioris vite erit, alter breuioris, hoc est secundum fortitudinem et infirmitatem nature et secundum quod
corporalis disposicio habet se. 7 Quod autem unus cecus, alter claudus efficitur, vel aliquid huiusmodi, hoc non
est propter prescienciam meam, cum omnia ita prescio, quod nullus fiet ex ea deterior vel aliquibus obsit
presciencia mea. 8 Nec fit ex elementorum cursu et stacione sed ex occulta iusticia, indisposicione et
inconseruacione nature. Peccatum enim et indisposicio nature multipliciter deformitatem adducunt membrorum.
9 Nec ideo fit, quia volo, sed quia ex iusticia permitto fieri. Quamuis enim omnia possim, iusticie tamen non
resisto. Ergo, quod aliquis minus vel plus viuit, hoc est secundum nature infirme vel fortis disposicionem, que in
presciencia mea est, contra quam venire nullus potest. 10 Similiter per similitudinem intelligere potes. Dato,
quod essent due vie et ad eas una sola via duceret. In illis autem viis essent innumerabiles fosse, una contra aliam
et super aliam. Finis vero unius illarum duarum viarum directa tendebat in infimum et finis alterius tendebat
sursum. 11 In compitis vero viarum sic erat scriptum: 'Quicumque vadit per istam viam, incipit eam cum
delectacione et voluptate carnis et terminat eam in magna miseria et confusione. Qui autem vadit per istam aliam
viam, incipit cum modico et tolerabili labore et terminatur cum maximo gaudio et consolacione.' 12 Ille vero, qui
incedebat primo per illam unam viam, cecus ex toto erat. Sed cum venisset ad compita viarum, aperiebantur
oculi eius et videbat scripturam illam, in qua continebatur finis illarum duarum viarum. 13 Quam quidem
scripturam cum ille attenderet et secum deliberaret, apparuerunt statim duo viri iuxta eum, ad quorum custodiam
pertinebant ille due vie. Qui, considerantes viatorem in compitis, loquentes inter se dixerunt: 14 'Consideremus
diligenter, per quam viam magis incedere voluerit, et eius, cuius viam magis elegerit, proprius erit.' 15 Viator
autem, considerans secum fines viarum et merita, prudenti usus consilio eligebat magis viam, cuius principium
erat modici doloris et finis gaudium, quam illam, que in gaudio incipiebat et terminabatur in dolore. 16
Tolerabilius enim credebat et sanius fore modico fatigari labore in principio et in fine quiescere secure. 17
Numquid scis tu, quid ista significent? Ego certe dicam tibi. Due iste vie sunt bonum et malum, quod ante
hominem est. Quod magis eligere velit, in potestate sua et libero arbitrio suo constitutum est, cum venerit ad
annos discrecionis. 18 Ad has duas vias, scilicet eleccionis boni et mali, una via ducit, scilicet etas adolescencie,
ducens ad annos discrecionis. Qui hanc viam primam ambulat, quasi cecus est, quia ab adolescencia, usquequo
homo venerit ad annos discrecionis, quasi cecus est, nesciens discernere inter bonum et malum, inter peccatum et
virtutem, inter mandata et prohibita. 19 Ergo homo, ambulans in una sola via, scilicet in etate puerili, similis
ceco est. Cum autem venerit ad compita viarum, idest ad annos discrecionis, tunc aperiuntur ei oculi
intelligencie. Nam tunc scit considerare, quid sit melius, modicum habere dolorem et eternum gaudium quam
modicum gaudium et eternum dolorem. 20 Et tunc, quamcumque viam elegerit, non deerunt illi, qui gressus eius
diligenter numerabunt. 21 In istis autem viis multe sunt fosse, una contra aliam et una ante aliam, quia in etate
iuuentutis et in etate senectutis unus moritur cicius, alter tardius, unus in iuuentute, alter in senectute. Ergo finis
huius vite bene in fossis significari potest, quem habebunt omnes, unus sic, alius vero sic, prout naturalis
disposicio exigit et prout in presciencia mea est. 22 Si enim aliquem contra naturalem disposicionem corporis
subtraherem, statim contra me occasionem haberet diabolus. Et ideo, ne diabolus in minimo inueniat in me
aliquid contra iusticiam, non magis facio contra naturalem disposicionem corporis quam anime. 23 Attamen
considera bonitatem et misericordiam meam! Ego enim, sicut dicit magister, facio illis virtutem, qui non habent
virtutem. Ego ex multa caritate omnibus illis, qui baptizati sunt et infra annos discrecionis moriuntur, do regnum
celorum, sicut scribitur: Complacuit Patri meo talibus dare regnum celorum. 24 Adhuc eciam ex pietate mea
facio cum infantibus paganorum misericordiam. Nam quicumque eorum infra annos discrecionis moriuntur, quia
ad cognicionem faciei mee venire non possunt, venient in locum quendam, tibi non licitum scire, ubi sine
cruciatu morabuntur. 25 Qui autem ab una via progressi veniunt ad illas, duas, idest ad annos discrecionis boni et
mali, tunc in eorum potestate est eligere, quod magis eis placuerit, et secundum quod tunc flectunt voluntatem
suam, talis eorum sequitur remuneracio, quia tunc sciebant legere scripturam scriptam in compitis viarum,
45

