decorauerat, que ipsorum Redemptorem et Dominum tam sancte et gloriose pepererat. 22 Apostoli eciam et
vniuersi amici Dei, qui ipsius virginis dignissimo funeri astabant, quando suus amantissimus Filius eius
gloriosam animam in celum secum portabat, ipsam humili venerabantur obsequio, venerabile ipsius corpus omni,
qua poterant, laude et gloria exaltantes. 23 Et vere remota omni ambiguitate credendum est, quod, sicut a Dei
amicis corpus illud virginis beatissime sepulture tradebatur mortuum, ita ab ipso Deo, Filio suo amantissimo, ad
vitam perpetuam viuum cum anima venerabiliter est assumptum.
Caput 21 Ad gloriam regni celorum perducat nos regina angelorum . Amen.
{ Quia ipsa veritas, qui est Dei et virginis Filius, omnibus consuluit bonum eciam pro malo retribuere, quantis
bonis per se ipsum credendus est ipse Deus bonorum operum factores remunerare? 2 Et quia per suum
euangelium pro quolibet bono opere centuplum redonari promisit, quis excogitare poterit, quantis premiorum
sublimium donis suam reuerendissimam matrem ditauerit, que nec quidem minimum peccatum vmquam
commisit, cuius et opera Deo gratissima non habent numerum? 3 Nam sicut ipsius virginis anime voluntas
omnium bonorum operum inchoatrix extitit, ita et ipsius honestissimum corpus ad operum perfeccionem
instrumentum aptissimum et iugiter applicabile fuit. 4 Vnde sicut vere credimus, quod ex Dei iusticia omnia
humana corpora resurgere habent in die nouissimo, retribucionem cum suis animabus iuxta suorum operum
exigenciam susceptura 5 (eo quod, sicut vniuscuiusque anima omnium operum suorum per voluntatis
adhibicionem inchoatrix fuerat, ita et corpus ei coniunctum per se omnia corporaliter adimpleuerat), 6 sic igitur
sine aliquo dubio credendum est, quod, sicut Dei Filii corpus, quod numquam peccauit, a mortuis resurrexit et
cum deitate pariter glorificatum extitit, 7 ita et corpus sue dignissime matris, quod numquam aliquod peccatum
commisit, aliquantis diebus post eius tumulacionem Dei virtute et potencia fuit cum eiusdem sacratissima
virginis anima assumptum in celum omnique honore simul cum eadem extitit glorificatum. 8 Et sicut humano
intellectui in hoc mundo impossibile est illius corone pulchritudinem et gloriam comprehendere, qua gloriari et
venerari decet Christum, Dei Filium, pro sua passione, ita et nemo illius corone decorem excogitare potest, qua
Virgo Maria pro sua diuina obediencia in corpore et anima veneratur. 9 Et quemadmodum vniuerse virtutes
anime virginis Deum, suum Factorem, commendabant, cuius sacratissimum corpus postea omnium virtutum
premiis decorabatur, 10 ita et eandem virginem dignissimam, Dei matrem, opera sui corporis collaudabant, quia
nullam virtutem ipsa operari pretermisit in mundo, pro qua corpori et anime ipsa sciret esse reddendum premium
in celo. 11 Vnde vere notandum est, quod, sicut sola sacratissima anima Christi excepta sue matris anima pro
virtutibus et meritis summis premiis dignissima extitit, quia in bonis operibus nullum defectum habuit, 12 ita
eciam solo excepto Christi corpore sue matris corpus fuit dignissimum longiori tempore quam aliorum corpora
cum sua anima meritorum premia recipere, quia semper cum ipsa omnia eius optima opera perfecit nullique
peccato vmquam consensit. 13 O, quam potenter suam iusticiam Deus ostendit, quando Adam de Paradiso
expulit, quia fructum vetitum in Paradiso ex ligno sciencie contra obedienciam manducauit! 14 O, quam
humiliter Deus manifestauit suam misericordiam in hoc mundo per Mariam Virginem, que congrue lignum vite
nuncupari potest! 15 Pensate igitur, quam celeriter iusticia illos in miseriam expulit, qui inobedienter fructu ligni
sciencie vescebantur! 16Considerate eciam, quam dulciter eos misericordia inuitat et allicit ad gloriam, qui per
diuinam obedienciam fructu ligni vite refici desiderant! 17 Attendite insuper, carissimi, quod, quando huius
honestissime virginis corpus, quod ligno vite comparatur, in hoc mundo crescebat, vniuersi angelorum chori
ipsius fructum non eo minus desiderabant et de eo nascituro non minus letabantur quam de illa gracia eis facta,
18 scilicet quod se ipsos immortales in celesti leticia fore nouerant et presertim, vt Dei magna caritas in humano
genere claresceret et ex hoc eorum societas augeretur! 19 Et ideo Gabriel, angelus, cursu celeri ad ipsam
virginem alacriter properauit et eam alloquio omni accepcione dignissimo caritatiue salutauit. 20 Vnde quia ipsa
virgo, vere humilitatis omniumque virtutum magistra, angelo nuncianti humillime respondebat, ideo ipse gauisus
est cognoscens, quod voluntatis sue et aliorum angelorum desiderium ex eo adimpleri debebat. 21 Sed quia illud
benedictum virginis corpus vere nouimus in celum cum anima fuisse eleuatum, ideo hominibus mortalibus, Dei
offensoribus, salubriter est consultum, 22 quod per veram suorum reatuum penitudinem ad ipsam festinanter
ascendant, qui diuersis tribulacionibus in hac valle miserie diatim atteruntur atque hanc erumpnosam vitam per
suorum corporum interitum non ambigunt debere terminari. 23 Et si ex huius ligni fructu, qui Christus est,
desiderant homines refoueri, conentur prius totis viribus ipsius ligni ramusculos flectere, idest ipsam suam
matrem sicut angelus nuncians caritatiue salutare, ad euitacionem cuiuslibet peccati voluntates suas confirmando
atque omnia verba et opera sua ad Dei honorem racionabiliter ordinando. 24 Tunc enim ad ipsos ipsa virgo
faciliter inclinabitur, exhibendo eis sui adiutorii suffragium ad ligni vite fructum, qui est dignissimum Christi
corpus, suscipiendum, quod manibus hominum vobiscum consecratur, quod quidem vobis peccatoribus in
mundo et angelis in celo vita est et alimentum. 25 Et quia Christus ad sue gratissime societatis complementum
animas, quas proprio redemit sanguine, ardenti desiderio concupiscit, ideo studeatis, dilectissimi, et vos suum
desiderium adimplere, cum omni deuocione et caritate ipsum accipiendo, 26 quod Virginis nostre Marie
dignissimis precibus idem Iesus Christus, suus Filius, vobis prestare dignetur, qui cum Patre et Spiritu Sancto
viuit et regnat per infinita secula seculorum. Amen.
368

