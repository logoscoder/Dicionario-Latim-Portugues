exterius. 4 In corona autem eius posuit filius eius septem lilia et inter hec lilia posuit septem lapides. Primum
igitur lilium est eius humilitas, secundum timor, tercium obediencia, quartum paciencia, quintum stabilitas,
sextum mititas, quia mitis est dare omnibus petentibus; septimum est misericordia in necessitatibus. In
quacumque enim necessitate fuerit homo, si hanc toto corde inuocauerit, saluabitur. 5 Inter hec fulgencia lilia
posuit filius eius septem lapides preciosissimos. Primus lapis est virtuositas singularis, quia non est aliqua virtus
in aliquo spiritu siue in corpore aliquo, qua ipsa hanc eandem virtutem non habeat excellencius. 6 Secundus lapis
est perfectissima mundicia, quia ista regina celi sic pura fuit, quod una macula peccati inueniri numquam potuit
in ea a principio ingressus eius in mundum usque ad ultimam diem mortis ipsius. Nec omnes diaboli tantam
impuritatem reperire poterant in ea, ubi cuspis acus poni posset. Ipsa vere erat purissima. Nam non decuit regem
glorie iacere nisi in vase purissimo et mundissimo et electissimo pre omnibus angelis et hominibus. 7 Tercius
lapis fuit pulchritudo eius, quia Deus de pulchritudine eiusdem matris sue iugiter laudatur a sanctis suis et
gaudium sanctorum angelorum et omnium sanctarum animarum impletur ex pulchritudine eius. 8 Quartus lapis
preciosus corone est sapiencia eiusdem virginis matris, quia ipsa impleta est omni diuina sapiencia cum Deo et
ex ea omnis impletur et perficitur sapiencia. 9 Quintus lapis est fortitudo, quia ipsa sic est fortis cum Deo, quod
omnia, quecumque creata et facta sunt, potest deprimere. 10 Sextus eciam lapis est claritas eius, que sic clara est,
quod angeli, qui habent oculos clariores luce, illuminantur ex ea et demones non audent respicere in claritatem
eius. 11 Septimus lapis est plenitudo omnis delectacionis et eciam spiritualis dulcedinis, que in ea sic plena est,
quod non est aliquod gaudium, quod non augeatur ex ea, nulla delectacio, que non plenior fit et perficiatur ex ea
et ex eius visione beata, quia ipsa impleta et repleta est gracia ultra omnes sanctos. Ipsa est enim puritatis vas, in
quo iacuit panis angelorum et in quo est omnis dulcedo et pulchritudo. 12 Hos septem lapides posuit filius eius
inter hec septem lilia, que erant in corona eius. Ipsam ergo, o sponsa filii eius, honora et lauda toto corde tuo,
quia vere ipsa est omni laude et honore digna!"
Caput 32 Qualiter sponsa, ammonicione Dei preuenta, elegit sibi paupertatem et renuit diuicias et carnalitatem et
de veritate in sibi reuelatis et de tribus notabilibus, a Christo sibi ostensis.
" {T u debes esse sicut homo, qui relinquit et sicut, qui congregat. Debes enim relinquere diuicias et congregare
virtutes, relinquere casura et congregare eterna, relinquere visibilia et congregare inuisibilia. Dabo enim tibi pro
delectacione carnis anime exultacionem, pro iocunditate mundi iocunditatem celi, pro honore mundi honorem
angelorum, pro visione parentum visionem Dei, pro possessione bonorum me ipsum, datorem et creatorem
omnium. 2 Dic michi tria, que quero a te! Primo, si vis esse diues in hoc seculo an pauper." Et illa respondit:
"Domine, volo magis esse pauper, quia diuicie nichil boni faciunt michi nisi quandam sollicitudinem et retrahunt
me a seruicio tuo." 3 "Dic michi secundo, numquid inuenisti in verbis meis, que audisti de ore meo, aliquid
reprehensibile secundum cor tuum vel falsum?" Et illa: "Non certe, quia omnia sunt secundum racionem." 4
"Tercio dic michi, utrum tibi placet delectacio carnis, quam prius habuisti, an delectacio spiritus, quam nunc
habes!" Et illa respondit: "Pudor est in corde meo cogitare de illa carnis delectacione priori et est michi nunc
quasi venenum et eo amarior nunc, quo prius dilexi eam feruencius. Mallem enim mori quam umquam in illam
redire, et nulla est comparacio istius spirtualis delectacionis ad illam." 5 "Ergo", inquit, "probas in te ipsa omnia
esse vera, que tibi dixeram. Quid ergo times vel cur sollicitaris, quia protraho ea, que facienda tibi dixi?
Considera prophetas, considera apostolos et sanctos doctores! Numquid inuenerunt in me aliquid nisi veritatem?
Ideo non curauerunt de mundo nec de eius concupiscencia. 6 Aut cur prophete tam longe vaticinati sunt de
futuris, nisi quia voluit Deus, quod verba primo innotescerent, deinde venirent opera, et ut ad fidem erudirentur
imperiti? Omnia nempe misteria incarnacionis mee antea innotuerunt prophetis, eciam stella, que precedebat
magos, qui credentes verbis prophete meruerunt videre, quod crediderunt, et visa stella cicius certificati sunt. 7
Sic nunc verba mea prius debent annunciari et postea, cum venerint opera, euidencius credetur eis. 8 Tria ostendi
tibi. Primo unius conscienciam, cuius peccatum cum manifestarem, signis euidentissimis probaui. Sed quare?
Numquid non possem eum interficere personaliter? Aut non possem eum demergere in puncto, si vellem? Utique
possem. 9 Sed propter erudicionem aliorum et euidenciam verborum meorum ut ostendam, quam iustus sim et
paciens et quam infelix ille est, cui dominatur diabolus, ideo suffero eum adhuc. Nam ex voluntate, quam habet
esse in peccato, et ex delectacione illius sic aucta est in eum potestas diaboli, quod nec lenitas verborum nec
austeritas minarum nec timor gehenne potest eum reuocare. 10 Et bene digne, quia, cum semper habuerat
voluntatem peccandi, eciam si non prodiret in opus, merito traderetur in eternum diabolo. Quia minimum
peccatum, quicumque in eo delectatur nec emendat, satis est ei ad perdicionem. 11 Duos alios ostendi tibi.
Quorum alterius corpus vexabat diabolus, sed non erat in anima; alterius conscienciam fallacia sua obumbrabat
nec tamen in eius anima erat nec potestatem habuit super illam. 12 Sed forte potes querere: 'Numquid non idem
sunt consciencia et anima? Numquid non tunc est in anima, cum est in consciencia?' Nequaquam. Sed sicut
corpus habet duos oculos, quibus videt, et licet ab eis auferatur visus, corpus tamen nichilominus sanum esse
potest, sic in anima est. Nam licet intellectus et consciencia quandoque perturbantur quantum ad penam, non
tamen semper leditur anima quantum ad culpam. Et ideo preualuit diabolus in consciencia unius, non in anima.
13 Tercium ostendam tibi, in cuius anima et corpore totaliter dominatur diabolus. Qui, nisi potencia mea et
gracia speciali coactus, numquam ab eo expelletur nec ab eo exibit. Ab aliquibus quippe hominibus exit diabolus
libenter et cito et ab aliquibus non nisi inuitus et coactus. 14 Nam in aliquos intrat diabolus vel propter delictum
22

