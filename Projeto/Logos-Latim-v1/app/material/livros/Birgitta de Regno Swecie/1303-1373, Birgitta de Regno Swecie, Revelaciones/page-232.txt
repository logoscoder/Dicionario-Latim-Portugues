aliqui habent florem modicum et suauitatem exiguam, idest voluntatem, qua libenter conuerterentur et seruirent
michi, si scirent quomodo et si haberent adiutores. 8 Et ex hac herba tantum extraham dulcedinis, donec
impleatur apiarium, et tantum ei appropinquare volo, vt nec herbe desit suauitas nec apis a fructu laboris
euacuetur. 9 Et crescet hoc mirabiliter, quod asperum est et vile, ad summam pulchritudinem; quod autem
pulchrum videtur, decrescet et deueniet ad deformitatem."
Caput 45 Christus dicit matri, quod homines mentalibus oculis ceci possunt visum recuperare, vt valeant Deum
videre et super omnia diligere, ex tribus, scilicet ex consideracione iusticie temporalis et ex bonitate, scilicet per
pulchritudinem creaturarum, et ex omnipotencia et sapiencia sua. Errant autem omnes, qui credunt mala vel bona
euenire ex fortuna vel ex constellacione stellarum.
{ Maria loquitur: "Benedictus sis tu, fili mi, Deus meus et Dominus meus! Ego licet tristari non possum, tamen
super tribus compacior homini. 2 Primo, quia homo oculos habet et cecus est. Nam videt captiuitatem suam et
sequitur eam, deridet iusticiam tuam et ore ridet ad cupiditatem suam, cadit in puncto in penam perpetuam et
amittit gloriam felicissimam sempiternam. 3 Secundo compacior homini, quia affectat et respicit gaudenter
mundum, quod misericordiam tuam non attendit, quod illud, quod modicum est, querit et illud, quod maximum
est, proicit. 4 Tercio compacior, quia, cum tu Deus omnium sis, honor tamen tuus ab hominibus oblitus et
neglectus est et opera tua mortua sunt ante eos. Ergo, benedicte fili mi, miserere eis!" 5 Respondit Filius:
"Omnes, qui in mundo sunt et conscienciam habent, vident, quod in mundo est iusticia, qua peccatores
puniuntur. Si ergo corporales excessus a temporalibus hominibus puniuntur ex iusticia, quanto magis est iusticia,
vt anima immortalis a Deo immortali puniatur? 6 Hoc videre et intelligere posset homo, si vellet, sed quia oculos
flectit ad mundum et affectum ad delectacionem suam, ideo, sicut bubo sequitur noctem, sic homo insequitur
bona fugitiua et odio habet permansura. 7 Secundo videre et considerare posset homo, si vellet, quod, si planete,
arbores et herbe pulchre sunt, si omnia ista mundialia sic desiderabilia sunt, quanto magis pulchrior et
desiderabilior est omnium istorum Dominus et creator? 8 Et si gloria ista temporalis fugitiua sic ardenter
concupiscitur et diligitur, quanto magis concupiscenda esset gloria illa eterna? 9 Hoc videre posset homo, si
vellet, quia bene huius intelligencie habet sensum, quod illud, quod maius et nobilius est, magis diligendum esset
quam id, quod deterius et minus est, sed quia homo sicut animal semper ad inferiora inclinatur, cui datum est
sursum respicere, ideo quasi aranearum texit telam; 10 pulchritudinem deserit angeli et imitatur transitoria, et
ideo sicut fenum ad modicum tempus floret et quasi fenum cito cadit. 11 Tercio intelligunt in consciencia sua,
qui volunt, et hoc ex istis creatis diligenter considerare possunt, quod vnus est omnium Deus et creator. 12 Nisi
enim esset creator, omnia irent inordinate, cum nulla sint inordinata nisi illa, que homo inordinat, licet hominibus
sic videatur, quibus planetarum et temporum cursus incognitus est et quibus iudicia Dei propter peccata premissa
sunt occulta. 13 Si ergo vnus est Deus et ipse optimus, quia ab eo procedit omne bonum, cur non honorat eum
homo pre omnibus et plus quam alia, cum racio eorum dicit eis eum pre omnibus honorandum, a quo sunt
omnia? 14 Sed homo, sicut dixisti, oculum habet et nichil videt, ymmo personaliter ipse clausit oculum suum per
blasfemiam, qua stellis deputat, quod homines mali vel boni sunt. 15 Fato eciam, idest fortune, imputant,
quidquid contrarium vel asperum acciderit eis, ac si diuinum aliquid esset in eis, quo vel generare vel quid facere
possent, cum tamen fatum seu fortuna nichil sit. 16 Sed disposicio hominis et omnium rerum in stabilitate diuina
prouisa sunt et temporaliter secundum exigenciam vniuscuiusque rei racionabiliter ministrata. 17 Ne c in stellis
est, quod homo bonus vel malus sit, quamuis in eis multa videntur racionabilia, scilicet secundum qualitatem
nature et temporum ordinata et temperata. Ergo illa possent homines videre, si vellent." 18 Respondit mater:
"Omnis homo, qui habet bonam conscienciam, bene intelligit, quod Deus est plus quam aliquid aliud diligendus,
et hoc eciam opere perficit. Sed quia membrana superducta est pluribus in oculo, licet pupilla sit sana, ideo
videre non possunt omnes. 19 Quid autem notat hec membrana nisi inconsideracionem futurorum, que
superducta est intelligencie multorum? 20 Ideo rogo te, carissime fili, vt, qualis iusticia tua sit, super aliquem
manifestare digneris, non vt eius pudor et miseria fiat eo maior sed vt pena eius pro meritis debita eo micior fiat
et vt iusticia tua sciatur et timeatur. 21 Vbi enim saccus esset plenus aliqua re aut vas plenum lacte, quid sciret
homo, quid contineretur intus in sacco, nisi valenter et aperte excuteretur? 22 Sic quamuis iusticia tua magna est,
nisi tu aperto iudicio monstraueris illam, a paucis timeri posset, quia opera tua mirabilia diuturnitate temporum et
peccati magnitudine viluerunt. 23 Secundo rogo, vt misericordiam tuam manifestare digneris per aliquem tibi
carum propter aliorum deuocionem et miserorum consolacionem. Tercio rogo, vt nomen tuum veniat in
honorem, vt diligentes sciantur et tepidi accendantur." 24 Respondit Filius: "Vbi multi amici ingrediuntur et
orant, dignum est, vt exaudiantur. Quanto magis, si ingreditur et orat aliqua domina carissima domino! 25 Fiat
ergo, quod vis! Iusticia enim mea euidenter manifestabitur in tantum, quod, qui eam experietur, senciet, opera
eius venient in publicum et membra contremiscent. 26 Secundo dabo vni persone misericordiam, quantum
capere possit et indiget. Corpus eius exaltabitur et eius anima glorificabitur ad hoc, vt misericordia mea
manifestetur." 27 Deinde mater loquitur: "Locus iste religiosorum euersus est a bono et fundatus super glaciem,
cuius fundamentum ab inicio erat aurum mundissimum. Subtus autem chaos maximum est. 28 Cum vero
incaluerit sol, dissoluetur glacies et, quod edificatum est, cadet in abissum. Ergo, benedicte fili mi, miserere eis!
Horrendus enim est casus et precipicium intollerabile, tenebre eciam perpetue et pena prolongata."
232

