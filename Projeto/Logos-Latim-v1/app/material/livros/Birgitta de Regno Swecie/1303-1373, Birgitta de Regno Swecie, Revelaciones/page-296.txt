autem filius meus cecidit grauiter in penam mortis, quando cutis eius rumpebatur a flagellis, ossa
constringebantur a clauis et quando cor crepuit mortuis omnibus membris. 6 Itaque iste casus mortis tam magnus
fuit, quod ex eo minuebatur potestas dyaboli et porte celi aperiebantur. Ergo passionem filii mei comparo
tonitruo, cuius aduentus prius auditur et longe postquam sonus venit. 7 Sic passio filii mei diu ante nunciabatur
per ora prophetarum, antequam venit. Postquam vero filius meus mortuus est, tunc maximus fragor et sonus
factus est, qui diu post passionem eius audiebatur et predicabatur, et pro ea multi gaudenter dederunt vitam
suam. 8 Nunc autem filius meus sic oblitus et neglectus est, quod quidam ducunt mortem eius pro nichilo, alii
dicunt se nescire, vtrum fuerit vel non, alii sciunt sed non curant; pauci vero sunt, qui mortem eius recordantur
cum caritate. 9 Itaque, vt passio filii mei reduceretur ad memoriam, ideo verba dei tibi diuinitus data venerunt in
mundum. 10 Propterea et tu missa es ad regem istum Swecie, qui irretitus multis peccatorum laqueis, postquam
separatus fuit a dyabolo, suscepi eum michi in filium, desiderans eum facere pugnatorem egregium ad honorem
dei. 11 Quod videns dyabolus inuidit ei sicut quondam moisi proiecto in aquam, cuius ficellam deus direxit ad
terram. 12 Qui postea licet adustus fuerit in lingua, tamen loquebatur que voluit deus, et fugiens ex timore de
egipto rediit ex diuina prouidencia ad pharaonem. Simili modo fecit regi dyabolus. 13 Iactauit enim in cor eius
procellam quandam, vt congregata multitudine hominum a guerra retrocederet pre paupertate et fame. Et ideo
constituebatur ei certus numerus personarum. 14 Item rex suggerente dyabolo cogitauit sic: Amici, inquit, dei
non habent scienciam pugnandi. Ideo inquiram homines doctos ad pugnandum. Cui postea dyabolus misit multos
de suis, quorum consilio regeretur. Propterea ostensum erat regi, quorum consiliis obediret. 15 Consultum eciam
fuit regi, quod clerici et religiosi viri approbate vite sequerentur eum. Et hoc factum fuit ex prouidencia spiritus
sancti contra astuciam dyaboli. 16 Ipse quippe bene scit, quod non est longum tempus, quo deus ostendere velit,
quomodo sua pugna aggredienda est. Scit eciam dyabolus multos in paganismo esse, qui se magnos in sua secta
reputant, nec ignorat, quod multi sunt, qui desiderant scire fidem sanctam catholicam. 17 Propterea desiderat
dyabolus, vt tempore gracie adueniente illi mitterentur ad paganos, qui essent ydeote et pleni auaricia. Ergo
amici dei, clerici et religiosi parati esse debent cum spirituali sapiencia paganis venientibus cum sua secta
respondere. 18 Multa eciam alia dicta sunt tibi, que non statim perficientur. Sed verba custodiri debent ad tempus
prefinitum. Nam plurima ostendit deus moysi, que non completa sunt vna hora. 19 Sic et dauid longo tempore
ostensus fuit rex, antequam peruenit ad potestatem. Et ideo amici dei expectent pacienter et non attedientur in
operando. 20 Diximus eciam, quod fratres ordinis dominici et francisci et bernardite exirent cum rege ad
paganos, quia illi tres ordines ad paganismum primo sunt vocandi, quia monasteria per illos inchoari debent, qui
veraciter contemnunt mundum et qui non habent aliam voluntatem nisi honorare deum et eius amiciciam
inuenire. 21 Verum quidam de dictis fratribus cogitant sic: Vbi, inquiunt, est populus, cui predicandum est? Vbi
loca sunt edificanda? 22 Similiter dixit israhel moysi: Vbi, inquit, est terra promissa? Melius enim fuisset sedisse
in egypto super ollas carnium quam in deserto periclitari fame et tribulacione. 23 Attamen peruenit israhel
tempore placito in terram promissam, licet aliqui murmurabant. Ergo rex habeat secum semper clericos deuotos
et tales, qui sequantur eum voluntarie ex diuina caritate, et caueat habere clericos cupidos sicut aues rapaces. 24
Sed audi iam, quid ego mater misericordie dictura sum. Ille rex, quem ego prius vocaui filium meum, nunc iam
factus est filius inobediencie. Cui existenti puero custodiebantur duo regna. 25 Qui cum ad annos discrecionis
venisset, regebat iniuste et omnia agebat sine discrecione. Attamen deus pacienter semper agens cum eo eciam
spiritualia bona fecit cum eo, quando caritatem cordis sui vertit ad deum. 26 Insuper tria reduco ei ad memoriam,
que deus fecit ei. Sepe enim contingit, quod infans in vtero matris ita fortiter cum matre ligatus est, quod nullo
modo separare se potest ab eo. Quod obstetrix prudens perpendens cogitat secum dicens: 27 Si infans vlterius
morabitur in vtero matris, moriuntur ambo. Si vero separabuntur ab inuicem mortua quidem matre viuere potest
infans. Et sic obstetrix procedens separat infantem a matre. 28 Simili modo rex iste alligatus erat matri sue,
scilicet mundo, qui si diucius in eo stetisset, vtique mortuus fuisset ad penam inferni. Ego vero regina celi iui ad
regem separans eum ab amore mundi. 29 Per gressum autem, quo iui ad regem, intelligo introitum spiritus sancti
in cor eius. 30 Quia vbicumque ingreditur spiritus dei, ibi intrat pater cum spiritu sancto et filius cum patre et
spiritu et mater cum filio, quia omnis homo, qui habet deum in corde suo, habet et me. 31 Nam sicut impossibile
est, quod tres persone in trinitate separari possint, sic impossibile est stante lege currente, quod ego, que sum
mater dei, separari possim a deo. 32 Ego quippe habui filium dei in me cum deitate et humanitate, ideo deus
pater habet me in deitate sua et est vinculum dileccionis nostre spiritus sanctus ille, qui est in patre et filio, et ipse
est in me et numquam possumus separari. 33 Isto ergo modo quando ego iui ad regem, deus dedit cordi eius
contricionem et oculis eius lacrimas spirituales, que nullus obtinere potest nisi ex diuina gracia eius. 34 Secundo
reduco regi ad memoriam, qualis gracia facta est in regno eius. Nam filius meus, qui sedet in summo throno
maiestatis excelse, loquitur frequenter tibi, que es nata de regno eius, et hanc graciam ego promerui regi, vt
faceret honorem deo et fructum anime sue. 35 Cui eciam per te ostendi, quomodo regnum suum regeret sapienter
et populum sui regni caritatiue diligeret et qualiter vitam suam gubernaret corporaliter et spiritualiter ad honorem
dei. 36 Tercio reduco ei ad memoriam, quomodo electus est, vt fidem sanctam catholicam deferret, si vellet, ad
paganismum. Sed audi nunc, quid fecit iste rex. 37 Ego enim mater misericordie vocaui istum regem filium
meum nouum et ideo nouum, quia nouiter venerat ad obedienciam sanctam. 38 Cui promisi per te, quod vellem
esse domina et defensatrix exercitus sui et regni sui et quod starem ante eum in terra inimicorum eius. Et ita
296

