3

LIBER III - MONITIO ET INFORMATIO AD EPISCOPUM

Caput 1 Monitio et informatio ad episcopum de modo tenendo in victu et vestitu et oratione, et qualiter se habere
debeat in omnibus ante mensam in mensa et post mensam et hoc idem de dormitione, et qualiter in omnibus
exerceat officium episcopale.
{ Ihesus Christus deus et homo, qui venit ad terram assumere humanitatem et saluare animas sanguine suo, qui
vitam veram illuminavit aperuitque portam celi, ipse me misit ad vos. 2 "Audi tu, cui datum est audire
spiritualia: Si episcopus iste proponit ire per viam artam, per quam pauci ambulant, et esse unus de paucis,
deponat primo pondus circumstans et onerans eum; hoc est mundi cupiditatem habendo mundum ad sola
necessaria sua secundum episcopalem humilem sustentationem. 3 Sic fecit ille bonus Matheus, qui vocatus a
Deo reliquit onus grave mundi et inuenit onus leue. Secundo fit precinctus ad viam, sicut dicit scriptura, quod
Tobias paratus ad viam inuenit angelum precinctum stantem. 4 Quid significat, quod angelus erat precinctus, nisi
quod omnis episcopus precinctus debet esse cingulo iusticie et diuine caritatis, paratus ire per viam illam, per
quam ille iuit, qui ait: 'Ego sum pastor bonus, qui pono animam meam pro ouibus meis'; paratus eciam cum
verbis loqui veritatem, paratus cum operibus facere iusticiam tam in seipso quam in alijs 5 non dimittendo
iusticiam propter minas seu obprobria, non propter falsam amiciciam seu vanum timorem. Omnis igitur
episcopus, qui taliter apparet precinctus, ad eum veniet Thobias; idest homines iusti, et sequentur vitam eius.' 6
Tercio debet comedere panem et aquam antequam aggrediatur viam, sicut legitur de Helya, quod excitatus a
somno inuenit ad caput suum panem et aquam. Quis est iste panis datus prophete nisi bonum corporale et
spirituale, quod administrabatur ei? 7 Nam preparabatur ei in heremo panis corporalis propter exemplum. Licet
enim Deus potuisset sustentasse prophetam sine cibo corporali, voluit tamen preparari panem ei corporalem, ut
intellegeret homo Deo esse placitum, quod utatur bonis donis Dei temperate ad consolationem carnis. 8 Infusio
quoque spiritualis inspirabatur prophete, quando xl diebus iuit in fortitudine cibi illius. Nisi enim interna quedam
unctio gratie inspirata fuisset menti eius, defecisset utique in quadraginta dierum labore, quia homo infirmus ex
se erat sed ex Deo ad tantum perficiendum iter fortis. 9 Ergo quia in omni verbo Dei viuit homo, monemus
episcopum sumere buccellam panis; hoc est diligere Deum super omnia. Hanc bucellam inueniet ipse ad caput
suum; idest, quia ratio sua dicet ei Deum suum super omnia et pre omnibus diligendum tum propter creatorem et
redemptorem, tum propter longam patientiam et suam bonitatem. 10 Rogamus eum eciam bibere pauxillum
aque; hoc est intime cogitare amaritudinem passionis Christi. Quis enim digne sufficiat cogitare angustias
humanitatis Christi, quas tunc patiebatur, quando pecijt transferri ad se calicem passionis, quando gutte sanguis
decurrebant in terram. 11 Bibat ergo episcopus aquam istam cum pane caritatis et tunc confortabitur ad
progrediendum in via Ihesu Christi. 12 Incepta igitur via salutis, si episcopus ultra progredi voluerit, utile est ei a
prima hora diei regratiari Deo toto corde. Recogitare sollicite actus suos et petere auxilium a Deo ad faciendum
voluntatem eius. 13 Deinde cum induit se vestibus oret in hunc modum: 'Cinis tenetur esse cum cinere et terra
cum terra. Verumtamen, quia ex prouidentia Dei episcopus sum, induo te corpus meum vestibus, que ex terra
sunt, non propter pulcritudinem et superbiam sed propter operimentum, ne nuditas tua appareat. 14 Nec curo,
utrum indumentum tuum melius sit an vilius sed tantum, ut ad reuerentiam Dei episcopalis agnoscatur habitus.
Et ex habitu discernatur episcopalis autoritas ad correptionem et informationem aliorum. Ideo rogo te, pijssime
Deus, ut tribuas michi in animo stabilitatem, ne superbiam de cineris et terre precio nec inaniter glorier de colore
puluereo. 15 Sed presta fortitudinem ut, sicut habitus episcopalis discretus et honorabilis est pre alijs propter
autoritatem diuinam, sic habitus anime mee respiciatur apud Deum, ne propter autoritatem indiscrete et indigne
habitam deprimar profundius, seu propter habitum laudabilem inaniter portatum denuder ignominiosius ad meam
damnationem.' 16 Deinde legat vel decantet horas. Quo enim homo ad altiorem gradum ascenderit, eo maiorem
honorem tenetur Deo reddere. Attamen cor purum ita placet Deo in silentio, sicut in cantu, dum modo alijs iustis
utilitatibus occupetur homo. 17 Post dictam missam excerceat episcopale officium suum cauendo sollicite, ne
plus attendat ad corporalia quam ad spiritualia. Cum vero accedit ad mensam, cogitationem habeat talem: 18 'O,
Domine Ihesu Christe, qui corpus, quod corrumpitur, cibo corporali sustentari precipis, da michi auxilium sic
corpori meo dare necessaria, ut non improbe contra animam insolescat caro ex ciborum superfluitate, nec
lentescat in seruitio tuo ex indiscreta parcitate. Sed inspira moderantiam congruam, ut cum terra de terrenis
sustentatur dominus terre a terra sua ad iram non prouocetur'. 19 Cum vero in mensa fuerit, permittitur ei
moderata consolatio et collocutio, in qua euitetur scurrilitas et vanitas. Nec tale verbum proferatur vel audiatur,
quo audientes occasionem habeant ad peccandum, sed omnia sint honesta et salutaria. 20Sicut enim in mensa
corporali deficientibus pane et vino omnia sunt insipida, sic in mensa episcopali et spirituali deficiente bona
doctrina et exhortatione omnia apposita insipida sunt anime. 21 Et ideo, ut euitetur vanitatum occasio, legatur vel
recitetur aliquid in mensa tale, unde edificentur assidentes. Perfecta vero refectione et redditis in benedictione
Deo gratijs inquirat agenda vel certe reuoluat libros, ex quibus trahi potest ad anime perfectionem. 22 Post
cenam vero consolari poterit cum familiaribus suis. Attamen sicut mater ablactans infantem perungit ubera
cinere seu aliqua alia amaritudine, donec infans disuescat a lacte et assuescit cibis solidioribus, sic episcopus
attrahat Deo familiares suos talibus verbis, quibus timeant Deum et diligant, ut et ipsorum sit pater per diuinam
75

