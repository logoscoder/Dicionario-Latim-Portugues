auxilium tuum, ut non ex nimietate sompni accidiosus fiam ad seruicium tuum nec ex defectu sompni deficiam
in seruicio tuo, 76 sed modera sompnum meum, quem precipis habere ad temporum et corporis releuacionem, ut
inimicus non noceat corpori nec ex occulto iudicio tuo in anima dominetur.' 77 Postea surgens de lecto, si aliqua
illicita in nocte contingant, diluat confessione, ut sequentis noctis sompnus cum precedentis noctis delictis non
incipiat. 78 Sicut scriptum est: 'Sol non occidat super iracundiam vestram,' sic nec super cogitaciones et
illusiones vestras, quia quandoque peccatum, quod veniale et modicum est, fit mortale per negligenciam et
contemptum. 79 Consulo eciam, quod omni sexta feria peniteat faciendo humiliter confessionem suam sacerdoti
cum voluntate emendandi. Alioquin confessio nichil valet." 80 Deinde addidit mater Dei: "Si episcopus iuerit per
viam sanctam, precaueo eum de tribus. Primo, quod via erit arta, secundo spinosa et pungitiua, tercio inequalis et
petrosa. 81 Contra ista vero dabo ei tria remedia. Primum est, quod vestiat se vestibus. Secundo, quod teneat
decem digitos ante oculos, inter quos respiciat tamquam per cancellos, ne spine subito et faciliter penetrent
oculos nudos. 82 Tercium est, quod ponat caute pedes in terram et in quolibet vestigio sollicite temptet, si pes
subsistit solide, nec nimis precipitanter ponat ambos pedes simul, nisi prius fuerit certus de via, utrum lubrica sit
an equalis. 83 Quid ergo significat quod via est arta nisi maliciam malorum et aduersitatem mundi, que impedit
et sollicitat iustum in via iusticie? Ideo contra ista induat se episcopus vestibus paciencie et constancie, quia
gloria magna est pati obprobria pro iusticia et veritate. 84 Quid vero significant decem digiti habendi ante oculos
nisi decem precepta, in quibus iustus homo speculari debet cotidie, ut, quociens pupugit spina obprobrii,
respiciatur dileccio Dei; 85 quociens pupugit spina malicie, opponatur dileccio proximi; quociens vero delectat
amor mundi et carnis, respiciatur quod scriptum est: 'Non concupisces,' sed concupiscencie tue pone frenum
atque modum. 86 Vbi enim caritas est diuina, ibi est paciencia in tribulaconibus, gaudium in infirmitatibus, dolor
de superfluitatibus, timor de honore, humilitas in potestate, desiderium ad relinquendum mundum. 87 Quid vero
significat, quod in quolibet vestigio debet temptare, si pedes stant solide, nisi quod ubique tenetur racionabiliter
timere? Nam iustus debet habere duos pedes spirituales, desiderium scilicet eternorum et fastidium mundanorum.
88 In primo debet esse discrecio, ne desideret eterna ad honorem suum solum plus quam Dei. Ideo totum
desiderium suum ponat ad voluntatem et honorem Dei. 89 In secundo debet esse caucio, ne fastidium mundi sit
irracionabile vel propter impacienciam vite et casus aduersos vel propter accidiam laboris diuini. 90 Ideo in isto
sit caucio, ut fastidium mundi sit propter desiderium melioris vite et propter abhominacionem peccatorum. 91
Ergo si episcopus habuerit istos duos pedes, timendo eciam quod illa, que emendauit, quod forte non sunt bene
emendata, et processerit in ista via arta et spinosa, tunc precaueo eum iterum de tribus inimicis, qui sunt in via.
92 Primus quippe hostis sibilat in aures eius, secundus stat ante eum paratus pungere in oculos eius, tercius iacet
ante pedes eius clamans alte et habens laqueum, ut illaqueet pedes eius, si ad clamorem ipsius in altum eleuentur.
93 Primus itaque hostis sunt homines illi vel inspiracones ille dyabolice que suggerunt episcopo taliter: 'Cur sic
vadis humiliter et arte? Cur tantum assumis tibi laborem? 94 Numquid vis tu sanccior esse aliis, ut facias illa que
nemo facit? Diuerte pocius in viam floridam, per quam ambulant plures, ne forte contemptibiliter deficias. 95
Quid ad te si homines viuant bene vel male? Quid prodest tibi offendere illos a quibus honorem consequi poteris
et amorem, si non offendunt te nec tuos? 96 Quid ad te si offendunt Deum? Da pocius eis dona et accipe, utere
honore tuo et amicicia hominum, ut eque possis honorem hominum habere et celestia obtinere.' 97 Ecce talis
hostis sibilat et sibilauit in aures multorum. Et ideo lucerne multe, que lucere deberent tenebris, facte sunt ipse
tenebre, et aurum optimum mutatum est in lutum. 98 Secundus hostis, qui pungit oculos, est pulcritudo mundi et
possessiones terrene, apparatus rerum et vestium, fauores hominum et honores. 99 Cum enim ista omnia
appetuntur et offeruntur, sic excecant oculos anime et racionis, quod dulcius videtur stare cum Sampsone ad
molam cure mundialis quam cum sponsa Ecclesia ad dispensacionem cure pastoralis. 100 Insuper et caritas Dei,
si qua fuit, tunc magis tepescit, peccatum committur fiducialiter et commissum ex potestatis fiducia leuigatur.
101 Propterea cum episcopus habet necessaria sua constituto familie sue numero, quo honestatem suam et
auctoritatem seruare possit, contentetur sicut scriptum est: 102 'Sint mores vestri sine auaricia contenti moderatis
rebus,' quia nemo militans Deo toto corde implicat se secularibus nisi contra voluntatem suam ad honorem Dei.
103 Tercius hostis habet laqueum, qui clamat taliter: 'Cur sic humiliaris, qui pre aliis honorari poteris? Labora
ergo, ut ascendas superius. Tunc habundare et dare poteris amplius. 104 Esto igitur sacerdos, ut sedeas cum
primis. Esto episcopus et postea archiepiscopus vel alcior, ut maiorem obtineas quietem, maius seruicium et
maiorem honorem. Tunc alios adiuuare poteris et ab aliis plus timeri et a pluribus consolari.' 105 Cumque
animus talibus illuditur suggestionibus, mox incaute extenditur pes ad cupiditatem et inquiritur modus
ascensionis ad sublimiorem statum. Et tunc animus sic innectitur laqueis cupiditatis et sollicitudinis temporalis,
quod vix consurgit. 106 Nec mirum. Scriptura enim dicit, quod qui episcopatum desiderat vel sacerdocium,
bonum opus desiderat. Quid est illud bonum? Certe laborare pro anima et pro honore Dei, laborare pro
eternalibus et non pro casuris. 107 Nunc autem omnes desiderant honorem sed non laborem, qui tamen non est
honor sed affliccio. Vbi enim non est onus laboris diuini, ibi non subsequetur honor anime apud Deum. 108
Propterea episcopus non appetat alciorem gradum vel alium quam quem habet, quia laqueus absconditus est in
terra et decipula super semitam ambulantis. 109 Et ideo utile est ei stare in statu quem habet, donec Deo placuerit
ei aliter prouidere, aut prelatus superior Ecclesie precipiat aliud ad honorem Dei. Istud iam dictum est consilium
et caucio quedam caritatiua. 110 Nunc autem dicere volumus, quid episcopus facturus sit secundum Deum. Ipse
169

