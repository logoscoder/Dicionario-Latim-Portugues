ei ex parte mea et dic ei, quod ipsa habet aliquas infusiones et suggestiones a duobus spiritibus, scilicet a bono et
malo spiritu, quas ego indicabo tibi alia vice.
Caput 13 Christus ostendit sponse cogitaciones suggestionum boni et mali spiritus, que in corde regine supra
proximo dicte certabant inter se, et determinat dominus, quid ipsa de illis debeat eligere.
{ Christus loquitur sponse dicens: A duobus spiritibus suggeruntur et infunduntur cogitaciones in cordibus
hominum, a bono spiritu scilicet et a malo. 2 Bonus nempe spiritus suadet homini futura celestia cogitare et
temporalia non amare. 3 Spiritus vero malus suadet homini diligere illa presencia, que homo videt, leuigat
peccata, allegat infirmitates et proponit exempla infirmorum etc. Residuum huius capituli require in IIII libro, IIII
capitulo per totum.
Caput 14 Christus dicit sponse de regina supra proximo dicta, quod illa reputat graue dictum consilium dei. Ideo
annunciat ei, quod, nisi obedierit cito, vita eius erit breuis, racio reddenda in iudicio grauis et finis dolorosus.
{ Christus loquebatur ad sponsam de regina supra proxima dicta dicens: Regina illa, de qua prius dixeram tibi,
consilium quesiuit a me per te et audito consilio, quod dedi ei, videtur sibi grauissimum. 2 Et ideo modo dic ei,
quod erat quedam regina tempore helye prophete, que dilexit quietem suam plus quam me, et persequebatur
verba veritatis et credebat stare per prudenciam suam. 3 Ideo contigit, quod non solum contempta et despecta fuit
ab omnibus sicut prius honorata, sed eciam in morte sua tribulata fuit. 4 Et propterea ego deus, qui clarius video
et scio futura, dico nunc isti regine, quod tempus suum breue est, computus quem redditura est in die iudicii
grauis est et finis suus non sicut principium erit, nisi obedierit verbis meis.
Caput 15 Beata agnes exponit sponse vnum currum materialem pomposum, in quo quedam regina superba
sedebat, dicens, quod ille est currus superbie cum rotis viciorum, cuius auriga est dyabolus. Et describit alium
currum spiritualem cum rotis virtutum, cuius auriga est angelus.
{ Beata agnes apparuit sponse christi et loquebatur ei de quadam regina superba et pomposa dicens: Vidisti, filia,
dominam superbam in curru superbie etc. Require in quarto libro capitulo XVII .
Caput 16 Christus prohibet cuidam regi, ne recipiat quendam adulatorem et sagacem in consiliarium, quia
cupidus et dolosus est, et comminatur regi, si contrarium faciat.
{ Filius dei loquitur ad sponsam de quodam sagaci homine adulatore, quem rex quidam volebat exaltare et in
consiliarium recipere, dicens: 2 Ille homo, quem tu cognoscis, quem nunc rex in consiliarium recipere vult, lupus
est. Et quid aliud facturus est, nisi vt rapiat et gluciat et fallat? 3 Ideo dico, quod, si amiciciam meam querit
inuenire rex, caueat et recedat ab amicicia et conuersacione illius, non tribuat ei vnum minimum passum terre,
quam ille querit ab eo, non iuuet eum hominibus vel muneribus suis. 4Quia ille vellera habet ouina, sitim
inextinguibilem, et fraudis venenum in corde. 5 Si vero rex audierit consilia eius et vult amiciciam eius et
dissoluerit se cum eo confidendo plenarie de eo, reprobabitur a me et erit prouerbium et ridiculum multorum
dicencium: 6 Ecce rex similior est asino coronato quam principi. Et eciam timendum est ei, ne cum dolore
amittat regnum. 7 Filius loquitur: Domina illa prius michi cara nunc conuersa retrorsum querit de semine lupi
fructum coniugii de fructu suo contra voluntatem meam et verba mea. 8 Ideo scito pro certissimo, quod de fructu
eius non gaudebit nec radices altas dabit semen eius nec incole gaudebunt de herede. Quia rex iusticiam non
habuit ad regnum, quia minor supplantauit maiorem.
Caput 17 Christus prohibet cuidam regi, ne recipiat amiciciam cuiusdam magni domini alienigene introducendo
eum in regno suo, quem comparabat vulpi, quia dolosus et superbus est et depredator est simplicium.
{ Christus loquitur sponse dicens: Rex querit auxilium et amiciciam vulpis. Sed que est consuetudo vulpis nisi
simulare se mortuam, vt rapiat simplices aues? 2 Si intrauerit cubile anserum, non contentatur comedere vnum,
nisi vt interficiat omnes. 3 Sic iste, si obtinuerit partem terre, non quiescit donec habeat maiora, et tunc seminabit
discordiam, quia indigene cum extraneis non concordabunt. 4 Et ideo fugiatur conuersacio eius sicut sibilus
serpentis venenosi, quia si profecerit, rediget terram in ruinam et anseres simplices deplumabit. 5 Consiliarii vero
regni et rex laborent, vt pecunia que racione dotis sibi debetur soluatur ei, quia secundum commune prouerbium
melius est esse ante cautum quam post pericula prudentem. 6 Filius dei loquitur: Iam de semine vulpis et vipere
eleuauerunt sibi caput, quod deplumare nouit, non sanare. 7 Quod erit eis non in magnum gaudium nec in iusticie
augmentum, quia generacio illa michi displicet et leta principia eius obfuscabit finis dolorosus.
Caput 18 Christus dat cuidam regi duos consiliarios optimos habentes diuinam caritatem et zelum iusticie,
ostendens per hoc regibus, quod tales consiliarios recipiant et non negligentes et mundum amantes. Et declarat
quare amicos suos deus exponit tribulacionibus.
{ Filius dei loquitur sponse oranti pro quodam regi dicens: Si rex iste laborare voluerit pro conuertendis
animabus, duos consiliarios ei constituo, qui regnum regent. 2 Primus diligit me plus quam se et sua, paratus est
eciam mori pro me. Secundus iam assumpsit cornua agni, paratus obedire michi et non carni sed spiritui obedire.
Sed querere poteris, cur amicos meos expono tribulacionibus. 3 Respondeo tibi per exemplum, quasi si aliquis
dominus esset, qui haberet aliquam siluam vel heremum vallatam muro, intra vero murum essent animalia
indomita, extra vero murum oues, et murus haberet aperturas multas et iuxta quamlibet aperturam duo spacia et
iuxta quodlibet spacium essent tria foramina occulta. 4 Dominus itaque ille sollicitus de ouibus ait seruis suis: O
serui mei, vos scitis, quod oues mee simplices sunt et bestie ille fere rapaces. 5 Ideo state et custodite foramina et
et aperturas, ne bestie feroces exeuntes de ambitu noceant ouibus. 6 Non sit vobis tedium in laborando, non
290

