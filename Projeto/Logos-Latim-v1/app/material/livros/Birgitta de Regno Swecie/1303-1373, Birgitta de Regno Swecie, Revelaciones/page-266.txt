nocere grauiter possent. 29 Quapropter oportet custodem, idest racionem, in duabus viis, per quas hostis aduenire
solet, diligentem cautelam habere. Prima est via auditus, secunda visus. 30 Per auditum quidem venit immittendo
cordi secularium cancionum delectaciones et diuersorum instrumentorum suauiter personancium, fabularum
inutilium atque proprie persone laudes narrancium; 31 ex quibus quanto homo per superbiam in se ipso
extollitur, tanto ab illo humili Christo longius sequestratur. Tali igitur delectacioni custos, idest racio, resistat sic
dicendo: 32 "Sicut dyabolus omnem humilitatem odio habet, quam Spiritus Sanctus inspirat hominum cordibus,
ita operante Dei adiutorio ego odio habebo omnem pompam et mundi superbiam, quam malignus spiritus sua
pestifera inflammacione cordibus infundit, eritque michi ita odibilis sicut fetor putridorum cadauerum, quem
naribus percipientes protinus suffocantur." 33 Per visum quoque quasi per viam secundam aggredi solet inimicus
ad transfodiendum predictos parietes, secum deferens plurima instrumenta, videlicet omnium metallorum genera
in diuersas res et formas fabricata, preciosos lapides, vestimenta honorabilia, herilia palacia, castella, predia,
stagna, siluas, vineas atque alia quecumque multarum pecuniarum lucratiua. 34 Hec enim omnia si feruenter
desiderantur, predictos parietes, idest celestes delectaciones, probantur dissipare. Oportet igitur custodem, idest
racionem, priusquam in cordis delectacionem et dileccionem ista talia venerint, properanter occurrere dicendo:
35 "Si quidquam ex huiusmodi possessionibus in mea potestate habebo, in illa archa reponam, vbi fures vel tinea
non timentur, et auxiliante me diuina gracia per alienarum possessionum concupiscenciam Deum meum non
offendam nec a societate Christo famulancium per alienarum rerum ambicionem me quomodolibet separabo." 36
Per portas vero dicte domus intelligo omnia corporis necessaria, que quidem corpus non potest excusare, scilicet
comedere, bibere, dormire et vigilare, quandoque eciam turbari et letari. 37 Oportet igitur custodem, idest
racionem, cum sollicitudine hiis portis, idest corporis necessariis, assistere et cum diuino timore inimicis, ne ad
animam introeant, sapienter et assidue resistere. 38 Igitur sicut in sumpcione cibi et potus cauendum est, ne
inimicus per superfluitatem introeat, que corpus ad seruiendum Deo accidiosum reddit, ita eciam cauendum est,
ne per abstinencie nimietatem, que corpus ad omnia facienda defectuosum reddit, hostis ingressum habeat. 39
Animaduertat eciam custos, idest racio, ne propter mundanum honorem et hominum fauorem, siue cum solus
cum familia tua fueris, siue cum hospites aduenerint, continuetur pluralitas ferculorum, sed ex diuina caritate
vnicuique benefacies exclusis pluribus cibariis et nimium delicatis. 40 Deinde vigilanter et attente custos, idest
racio, consideret, quod sicut cibus et potus moderandi sunt, ita eciam cum timore taliter moderandus est
sompnus, vt corpus ad omnem honorem Dei peragendum leue sit et melius ordinatum, vt omnia vigiliarum
tempora in diuinis officiis et honestis laboribus vtiliter expendantur quacumque sompni grauedine procul mota.
41 Adueniente autem turbacione aliqua vel rancore custos, idest racio, concomitante se socio suo, scilicet timore
Dei, celeriter occurrat, ne per iram vel impacienciam contingat te diuina gracia carere Deumque contra te
grauiter prouocare. 42 Insuper consolacione aliqua vel leticia cor tuum implente timorem Dei custos, idest racio,
cordi arcius imprimat, qui opitulante Ihesu Christi gracia, sicut tibi magis vtile fuerit, consolacionem siue
leticiam illam moderabit. 43 Cum domina Birgitta staret in Neapoli, reuelata sunt ei secretissima cordis Elziarii,
postea cardinalis, et quedam ad ipsum mirabilia futura. Quibus auditis ille stupefactus conuersus est ad meliora.
Caput 6 Anno Domini MCCCLXXI. in mense Maii in die beati Vrbani pape et martiris, cum domina Birgitta
resideret in Roma per multos annos, postquam reuersa est de peregrinacionibus, que sunt in regno Neapolis, et
staret in oracione die et mense, quo supra, Christus apparuit ei dicens, quod pararet se ad peregrinandum in
Iherusalem et ad visitandum Sanctum Sepulchrum.
{ Cum domina Birgitta esset in Roma continue residens et quodam die orando staret in eleuacione mentali, tunc
Christus apparuit et loquebatur ei sic dicens: 2 "Parate vos iam ad peregrinandum in Iherusalem ad visitandum
sepulchrum meum et alia loca sancta, que ibi sunt, et recedetis de Roma, cum ego dixero vobis."
Caput 7 In Roma, antequam domina Birgitta iret vltra mare, quidam frater minor deuotus consuluit dictam
dominam super aliquibus dubiis sue consciencie. Cui domine oranti virgo Maria apparuit, respondens ei ad illa
dubia plenarie, et insuper dicit, quod quantumcumque papa et presbiteri sint peccatores, dum tamen non sint
heretici, quod ille habet claues Ecclesie et veram potestatem ligandi et soluendi et isti plene conficiunt et
pertractant benedictum sacramentum corporis Christi in altari, quamuis sint indigni celesti gloria.
{ Ad honorem et graciarum accionem reddendum Deo omnipotenti et beate Marie virgini, sue dignissime matri.
Michi indigne persone oracioni vacanti videbatur, quod mater Dei michi peccatrici loqueretur hec subsequencia
verba: 2 "Dic illi fratri amico meo, qui per te supplicacionem suam michi transmisit, quod vera fides est et
perfecta veritas, quod, si aliqua persona instigante dyabolo contra Deum omnia peccata commisisset, que postea
cum vera contricione et voluntate emendandi veraciter peniteret et humiliter cum ardenti caritate a Deo
misericordiam postularet, 3 nullum dubium est, quod statim ipse benignus et misericors Deus ita paratus esset ad
recipiendum illam personam in graciam suam cum magno gaudio et leticia sicut pater caritatiuus, qui videret
vnicum filium suum dilectissimum ad se redeuntem, iam liberatum de maximo scandalo et turpissima morte. 4
Et vere multo libencius ipse pius Deus quam aliquis pater carnalis omnia peccata dimittit seruitoribus suis, qui
assidue penitent et ab eo humiliter misericordiam postulant et peccata vlterius committere pertimescunt atque
Dei amiciciam super omnia toto cordis desiderio concupiscunt. 5 Igitur dic eidem fratri ex parte mea, quod
propter suam bonam voluntatem et meam oracionem ex Dei bonitate omnia sunt iam sibi indulta sua peccata,
que ipse commisit omnibus diebus vite sue. 6 Dic eciam illi, quod propter oracionem meam caritas, quam ipse
266

