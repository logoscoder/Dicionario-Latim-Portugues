vene extenderentur et rumperentur. Quo facto aptauerunt coronam de spinis capiti eius, que tam vehementer
reuerendum caput filii mei pupugit, ut ex sanguine fluente replerentur oculi eius, obstruerentur aures et barba
tota decurrente sanguine deturparetur. Cumque sic sanguinolentus et perforatus staret, condolens michi astanti et
gementi, respexit sanguinolentis oculis ad Iohannem, sororium meum, et me commendabat ei. 24 In tempore illo
audiui alios dicentes, quod filius meus latro erat, alios, quia mendax, alios, quod nullus dignior esset morte quam
filius meus. Ex quorum auditu dolor meus renouabatur. Sed, sicut dictum est, cum primus clauus infigeretur ei,
ego ad primum ictum conturbata cecidi quasi mortua, oculis obscuratis, manibus trementibus, pedibus
nutantibus. Et non respexi pre amaritudine, antequam ex toto affixus erat. 25 Surgens vero vidi filium meum
miserabiliter pendentem, et ego, mater eius mestissima, undique consternata, pre dolore vix stare potui. Filius
autem meus, videns me et amicos suos inconsolabiliter flentes, flebili voce et alta clamabat ad Patrem suum,
dicens: 'Pater, quare me dereliquisti?' quasi diceret: 'Nullus est, qui misereatur mei nisi tu, Pater.' 26 Tunc oculi
eius apparuerunt semimortui, maxille eius submerse et vultus lugubris, os eius apertum et lingua sanguinolenta,
venter dorso inherens consumpto humore, quasi non haberet viscera, omne corpus pallidum et languidum ex
fluxu et egressione sanguinis. Manus et pedes eius rigidissime extenti erant et iuxta formam crucis cruci attracti
et conformati. Barba et crines ex toto respersi sanguine. 27 Itaque cum filius meus sic laceratus et liuidus staret,
solum cor recens erat, quia optime et fortissime nature erat. De mea enim carne corpus mundissimum et optime
complexionatum sumpsit. 28 Cutis eius sic tenera et gracilis erat, quod numquam sic leuiter flagellabatur, quin
statim exiret sanguis. Ipse quoque sanguis eius tam recens erat, ut in cute munda videri posset. Et quia optime
nature erat, vita cum morte in corpore eius perforato certabat. 29 Nam quandoque dolor de membris et nerius
corporis perforatis ad cor ascendebat, quod recentissimum erat et incorruptum, et incredibili dolore et passione
vexabat ipsum. Et quandoque dolor a corde in membra lacerata descendebat et sic mortem prolongabat cum
amaritudine. 30 Cumque filius meus hiis doloribus circumseptus respexisset ad amicos suos flentes, qui
maluissent illam penam in se cum auxilio eius pertulisse vel in eternum in inferno ardere quam eum sic videre
cruciari, dolor ille ex amicorum dolore omnem amaritudinem et tribulacionem, quam vel in corpore vel in corde
sustinuit, excedebat, quia tenere diligebat eos. Tunc pre nimia corporis angustia ex parte humanitatis clamabat ad
Patrem: 'O Pater, in manus tuas commendo spiritum meum.' 31 Hanc igitur vocem cum audissem ego, eius
mestissima mater, contremuerunt omnia membra mea cum amaro cordis mei dolore. Et quociens postea hanc
vocem cogitabam, quasi in aure mea presens et recens erat. Appropinquante autem morte, cum cor pre violencia
dolorum rumperetur, tunc omnia membra contremuerunt et caput eius quasi modicum se erigens inclinabatur, os
eius apertum videbatur et lingua tota sanguinolenta. 32 Manus eius retraxerunt se modicum de loco perforacionis
et pondus corporis pedes amplius sustentabant. Digiti et brachia quodammodo extendebant se et dorsum fortiter
stringebatur ad stipitem. 33 Tunc quidam dixerunt ad me: 'Maria, filius tuus mortuus est.' Alii autem dixerunt:
'Mortuus est sed resurget.' Omnibus itaque discedentibus, unus adueniens affixit lanceam in latus eius tam
valide, ut pene per aliud latus eius transiret. Et cum extraheretur hasta, apparuit cuspis rubea sanguine. Tunc
michi videbatur, quod quasi cor meum perforaretur, cum vidissem cor filii mei carissimi perforatum. 34Deinde
depositus est de cruce. Quem ego recepi in genu meum quasi leprosum et totum liuidum. Nam oculi eius erant
mortui et sanguine pleni, os frigidum quasi nix, barba quasi restis, facies contracta. Manus quoque sic
diriguerant, quod non possent deponi nisi circa umbilicum. Sicut stetit in cruce, sic habui eum in genu quasi
hominem contractum in omnibus membris. 35 Postea posuerunt eum in linteo mundo, et ego cum linteo meo
extersi vulnera et membra eius et clausi oculos et os eius, que in morte fuerant aperta. 36 Deinde posuerunt eum
in sepulchro. O quam libenter tunc posita fuissem viua cum filio meo, si fuisset voluntas eius! 37 Hiis completis
venit ille bonus Iohannes et duxit me in domum. Ecce, filia mea, talia sustinuit filius meus pro te!"
Caput 11 Verba Christi ad sponsam, qualiter se tradidit spontanee suis inimicis crucifixoribus, et de modo
viuendi in continencia omnium membrorum ab illicitis motibus exemplo sue dulcissime passionis.
{ Filius Dei loquebatur ad sponsam dicens: "Ego sum creator celi et terre, et corpus meum verum est, quod in
altari consecratur. Dilige me toto corde, quia ego dilexi te et ego spontanee tradidi me inimicis meis, et
remanserunt amici mei et mater mea in amarissimo dolore et fletu. 2 Cumque viderem lanceam, clauos, flagella
et alia passionis genera parata, processi nichilominus letus ad passionem. Cumque caput meum esset undique
corona cruentatum et undique sanguis flueret et eciamsi adhuc inimici tetigissent cor meum, magis hoc paterer
diuidi et vulnerari, quam te carere vellem. 3 Propterea nimis ingrata es, si me pro tanta caritate non dilexeris. Si
enim caput meum punctum est et inclinatum in cruce pro te, caput tuum debet inclinari ad humilitatem. Et quia
oculi mei erant sanguinolenti et pleni lacrimis, ideo oculi tui debent abstinere a delectabili visu. Et quia aures
mee implebantur sanguine et audiebant verba detraccionis mee, idcirco aures tue auertantur a scurrilibus et
ineptis locucionibus. 4 Quia eciam os meum potatum est amarissima potacione et prohibitum a bona, ideo os
tuum obstruatur a malis et aperiatur ad bona. Et quia manus mee extense sunt cum clauis, propterea opera tua,
que figurantur in manibus, extendantur ad pauperes et ad precepta mea. 5 Pedes tui, idest affectus tui, quibus ad
me ire debes, crucifigantur a voluptatibus, ut, sicut in omnibus membris passus sum ego, sic omnia membra tua
parata sint ad obsequium meum. Quia maius seruicium exigo a te quam ab aliis, quia maiorem graciam feci tibi."
Caput 12 Qualiter angelus rogat pro sponsa et qualiter Christus querit ab angelo, quid est, quod querit pro
sponsa, et quid expedit sponse.
9

