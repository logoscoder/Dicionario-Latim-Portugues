inchoare voluerit, necesse est, vt ipse conditor et inchoator eiusdem vie alios precedat. 32 Itaque antiquo populo
data erat quedam via carnalis, scilicet circumcisio, in signum obediencie et purgacionis future, que in personis
fidelibus et legem seruantibus, antequam veniret veritas promissa, scilicet ego Dei filius, operabatur effectum
quendam future gracie et promissionis. 33 Veniente vero veritate, quia lex non erat nisi quasi vmbra, diffinitum
est in eternitate, vt antiqua via retrocederet, carens effectu suo. 34 Ergo, vt veritas appareret et vmbra
retrocederet viaque facilior ad celum ostenderetur, ideo ego Deus et homo sine peccato natus baptizari volui
propter humilitatem et aliorum exemplum et vt celum credentibus aperirem. 35 Et in huius signum, cum ego ipse
baptizatus essem, tunc apertum fuit celum, vox Patris audita est, Spiritus Sanctus apparuit in columbe specie et
ego Dei filius ostensus sum in homine vero, vt omnes fideles sciant et credant, quod Pater fidelibus baptizatis
aperit celum. 36 Spiritus Sanctus est cum baptizante, virtus mee humanitatis in elemento, quamuis Patris et mea
et Spiritus Sancti vna sit operacio et vna voluntas. 37 Sic igitur veniente veritate, idest quando veni in mundo
ego, qui veritas sum, tunc statim disparuit vmbra, confracta est testa legis et apparuit nucleus, cessit circumcisio
et confirmatus est in me ipso baptismus, quo paruulis et senibus aperitur celum et filii ire fiunt filii gracie et vite
eterne."
Caput 105 Reuelacio quinta in libro questionum, in qua Christus loquens sponse sue beate Birgitte instruit eam,
quod non sit sollicita circa curam diuiciarum terrenarum, et informat eam de paciencia habenda tempore
tribulacionis cum virtute perfecte annichilacionis et humilitatis.
{ Filius Dei loquitur sponse dicens: "Attende tibi diligenter!" At illa respondit: "Quare?" Cui Dominus ait: "Quia
mundus mittit ad te quatuor seruos te volentes decipere. 2 Primus est sollicitudo diuiciarum. Huic, cum venerit,
responde: 'Diuicie transitorie sunt, de quibus tanto maior reddenda est racio, quo plus habundant. Ideo non curo
de eis, quia non sequuntur possessorem sed relinquunt.' 3 Secundus seruus est amissio diuiciarum et dampnum
rerum concessarum. Huic responde sic: 'Qui diuicias dedit, ipse et abstulit; ipse nouit, quid michi expedit. Fiat
voluntas eius!' 4 Tercius seruus est tribulacio mundi. Huic sic dicito: 'Benedictus sis tu Deus meus, qui me
tribulari permittis. 5 Per tribulaciones enim cognosco, quod tua sum, quia ideo tribulari permittis in presenti, vt
parcas in futuro. Propterea tribue michi pacienciam et fortitudinem sustinendi.' 6 Quartus seruus est despectus et
obprobria. Hiis responde taliter: 'Deus solus bonus est et ipsi debetur omnis honor. 7 Ego autem, que feci omnia
opera vilia et mala, vnde aut cur michi honor, que magis omni obprobrio digna sum, quia tota vita mea
blasphemauit Deum? 8 Aut quid plus valet michi honor quam obprobrium, nisi quod excitat superbiam et minuit
humilitatem et obliuiscitur Deus? Ideo sit omnis laus et honor Deo.' 9 Propterea insta stabiliter contra seruos
mundi et dilige me Deum tuum toto corde."
Caput 11 Item apparuit religiosus qui supra in gradu suo dicens: "O iudex, quero a te: Cum Deus sis et homo,
cur non ostendisti deitatem tuam sicut et humanitatem, et tunc omnes credidissent tibi?" 2 "Item cur non fecisti
audiri omnia verba tua in vnico puncto, et tunc non fuisset necesse ea per interualla temporum predicari?" 3
"Item cur non fecisti omnia opera tua in vna hora?" 4 "Item cur corpus tuum crescebat per interualla temporum
et non in vno puncto?" 5 "Item appropinquante morte cur non ostendisti te in potencia deitatis tue aut cur non
ostendisti seueritatem tuam super inimicos tuos, quando dixisti: 'Consumata sunt omnia'?" 6 Respondit iudex: "O
amice, respondeo tibi et non tibi. Tibi autem respondeo, vt innotescat aliis malicia cogitatus tui, non autem
respondeo tibi, quia non ad profectum tuum ostenduntur ista sed ad futurorum et presencium vtilitatem et
cautelam. 7 Non enim mutare intendis pertinaciam tuam; ideo nec transibis a morte tua in vitam meam, quia in
vita tua odis vitam veram. 8 Verumptamen alii audita vita tua, ymmo morte tua, transibunt et volabunt ad vitam
meam, quia, sicut scriptum est, omnia sanctis cooperabuntur in bonum et nichil sine causa permittit Deus. 9
Respondeo ergo tibi non sicut qui humano more loquuntur, cum spiritualia aguntur inter nos, sed vt ea, que
cogitas et affectas, per similitudines aliis exprimantur. 10 Queris ergo, cur non ostendi deitatem meam in aperto
sicut et humanitatem. Racio est, quia deitas spiritualis est, humanitas vero corporalis. 11 Attamen deitas et
humanitas a principio coniunccionis sue inseparabiles sunt et fuerunt. Et deitas increata est et omnia, quecumque
sunt, in ipsa et per ipsam condita sunt et in ipsa est omnis perfeccio et pulchritudo. 12 Si ergo tanta pulchritudo
et perfeccio ostenderetur visibiliter lutosis oculis, quis videre sustineret? Aut quis ipsum materialem solem in
claritate sua valeret aspicere? 13 Aut quem non deterreret visus fulguris et sonitus tonitrui? Quanto magis, si
dominus fulgurum et omnium creator in claritate sua videretur! 14 Ideo duplici de causa non est in aperto ostensa
deitas mea. Primo propter humani corporis debilitatem, cuius substancia est terrea. 15 Si enim corpus alicuius
hominis videret deitatem, liquesceret sicut cera ante ignem animaque tanta exultacione gauderet, quod corpus
quasi cinis annichilaretur. 16 Secundo propter diuinam bonitatem et eius immutabilem stabilitatem. Si enim ego
corporalibus oculis ostenderem meam deitatem, que est incomparabiliter fulgencior igne et sole, facerem contra
me ipsum, qui dixi: 'Non me videbit homo et viuet'. 17 Sed nec ipsi prophete viderunt me, sicut sum in mee
deitatis natura, quia eciam illi, qui audiebant vocem mee deitatis et videbant montem fumigantem, terrebantur
dicentes: 'Loquatur nobis Moyses et audiemus eum'. 18 Ideo ego Deus misericors, vt homo melius intelligeret
me, ostendi me illi in quadam forma ei simili, que videri et sentiri posset scilicet in humanitate mea, in qua deitas
est sed tamquam velata, ne homo a forma ei dissimili terreretur. 19 Quia ego in quantum Deus cum corporalis
non sim nec corporaliter effigiatus, ideo in humanitate tollerabilius ab hominibus audiri poteram et videri." 20
"Item, cur omnia verba mea non fui locutus in vna hora, respondeo tibi: 21 Sicut materialiter contrarium est
190

