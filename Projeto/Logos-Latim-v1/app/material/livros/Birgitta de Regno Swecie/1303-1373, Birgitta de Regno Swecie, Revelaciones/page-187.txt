intelligencia, cum potuerunt." 24 "Item, cur demones non apparent visibiles, respondeo: Si eorum horribilis
deformitas videretur, vt est, anima videntis ex ipso visu extra sensum fieret corpusque totum quasi hominis
tremuli contremisceret, cor eciam totum timore exinanitum moreretur nec pedes sufficerent sustentare membra
reliqua. 25 Ideo, vt anima in suo sensu stabilis permaneat corque inuigilet in amore meo et corpus ad laborandum
in seruicio meo sufficiat, occultatur demonum deformitas, et vt restringatur demonum malicia et conatus."
Caput 103 Reuelacio tercia, in qua Christus loquens beate Birgitte sponse sue dat quandam doctrinam
similitudinariam de medico vero curatore et de falso medico interfectore et de homine extimatore dicens, quod
homo, qui recipit secum peccatores, si dat eis auxilium aut materiam peccandi et moriantur in peccato, Deus
exiget mortem animarum eorum de manu illius. Si vero recipit eos, vt cessent a peccato et instruantur ab eo in
virtutibus, et isti emendantur per eius doctrinam, habebunt ille et ipsi magnum meritum a Deo.
{ Filius Dei loquitur: "Vbi infirmus est in domo, si ad eum magistralis medicus ingreditur, cicius ex signis
exterioribus perpendit, qualem habet infirmitatem. 2 Medicus igitur sciens infirmitatem infirmi, si dat ei
medicamentum, quo mors prouenit, arguitur tamquam interfector et non est verus medicus. 3 Si vero aliquis
sciens mederi exercet medicinam propter remuneracionem mundi, mercedem non habebit a me. Si vero qui
propter honorem et amorem meum medicinam exercet, teneor ego ei mercedem reddere. 4 Si vero aliquis non est
magister in medicina sed secundum extimacionem suam credit illa et illa valere infirmo et dat ei pia intencione,
hic non est arguendus vt interfector, si moritur infirmus, sed vt fatuus et presumptuosus. 5 Si vero conualescit
infirmus ex medicina fatui, tunc ille non tenetur habere mercedem magistri sed extimatoris, quia non dedit
medicinam secundum scienciam sed secundum extimacionem. 6 Ecce, quid ista significant, dicam tibi. Homines
illi noti tibi sunt spiritualiter infirmi et inclinati ad superbiam et cupiditatem sequentes propriam voluntatem. 7 Si
igitur amicus eorum, quem ego comparo medico, tribuit eis auxilium et consilium, quo in superbia et ambicione
excedant et spiritualiter moriantur, vtique mortem eorum exigam de manu ipsius. 8 Quia licet ex propria
iniquitate eorum moriantur, tamen, quia ipse ministrator et causa mortis est eorum, nequaquam immunis a pena
erit. 9 Si vero naturali ductus amore fouet eos, exaltando eos in mundo propter consolacionem suam et honorem
mundi, nequaquam mercedem speret a me. 10 Si vero sicut bonus medicus cogitat de eis sapienter dicens secum:
'Infirmi sunt isti et egent medicina et ideo, quamuis medicamentum meum videatur eis amarum, tamen, quia
salubre est, dabo eis, ne durius moriantur. 11 Ideo et refrenando eos dabo eis cibaria, ne deficiant fame, dabo eis
vestes, vt incedant honeste secundum statum suum, tenebo eos sub regimine meo, vt non insolescant, prouidebo
eciam eis de aliis necessariis, ne eleuentur superbia et ne presumpcione dissoluantur aut ne aliis nocendi habeant
occasionem;' 12 hic talis medicus magnam habebit mercedem a me, quia talis correpcio placet. 13 Si vero
amicus eorum cogitans secum dicat sic: 'Dabo eis necessaria sed nescio, vtrum expedit eis vel non, sed tamen
non credo displicere Deo nec obesse saluti eorum,' si tunc moriuntur ex dono suo vel excesserint, amicus non
arguetur vt interfector, 14 verumptamen propter voluntatem bonam et affeccionem piam, qua plus animas eorum
diligit, licet amicus non habebit mercedem plenam, infirmi tamen habebunt leuius et crescent ad sanitatem,
quam, nisi cooperaretur caritas, difficilius optinerent. 15 Attamen necessarium est hic vnum consilium. Nam
iuxta vulgare prouerbium animal de genere nociuo, si includitur, non nocet et inclusum accipiens necessaria
conualescit et eque impinguatur sicut animal, quod est in libera potestate. 16 Ergo, quia de illo genere sunt illi,
quorum sanguis et cor querit alta, et eo plus sitit eorum voluntas, quo plus bibit, ideo amicus eorum non tribuat
eis occasionem excedendi; quia incendere cupiunt sed appetitum extinguere non valent."
Caput 9 Hiis dictis apparuit religiosus qui supra in gradu suo dicens: "Iudex, quero a te: Cur tantum videris
inequalis in donis et graciis tuis in eo, quod Mariam matrem tuam pretulisti omni creature et exaltasti eam super
angelos?" 2 "Item cur dedisti angelis spiritum sine carne et stare in celesti gaudio, homini vero dedisti vas
terrenum et spiritum et nasci cum ploratu, viuere cum labore et mori cum dolore?" 3 "Item cur dedisti homini
intellectum racionabilem et sensus, animalibus vero racionem non dedisti?" 4 "Item cur dedisti animalibus vitam
et non reliquis insensibilibus creaturis?" 5 "Item cur non est ita lux in nocte sicut in die?" 6 Respondit iudex:
"Amice, in deitate mea omnia futura et facienda sicut et facta prescita et precognita sunt ab inicio. 7 Sicut enim
prescitus est lapsus hominis ex iusticia Dei permissus, sed non ex Deo factus nec propter prescienciam Dei
faciendus, sic ab eterno prescita est liberacio hominis ex misericordia Dei facienda. 8 Queris igitur, cur Mariam
matrem meam pretuli omnibus et pre omni creatura dilexi eam. Hoc ideo est, quia in ipsa speciale insigne
virtutum inuentum est. 9 Sicut enim, vbi ignis accenditur lignis plurimis circumpositis, illud cicius inflammatur
et comburitur, quod habilius et efficacius est ad comburendum, sic et in Maria fuit. 10 Quando enim ignis amoris
diuini, qui in se incommutabilis et eternus est, accendi et apparere cepit et deitas incarnari voluit, nulla creatura
ad hunc ignem amoris percipiendum habilior et efficacior erat quam virgo Maria, quia nulla creatura tanta
caritate arsit sicut ipsa. 11 Et quamuis caritas eius in fine temporum reuelata et ostensa sit, tamen ante
principium mundi preuisa est. 12 Et sic in deitate ab eterno prefinitum est, quod, sicut nullus ei in caritate
inuentus est similis, sic et nullus ei in gracia et benediccione esset equalis." 13 "Item, cur angelo dedi spiritum
sine carne, respondeo: In principio et ante tempora et secula creaui spiritus, vt in libero arbitrio stantes secundum
voluntatem meam gauderent de bonitate et gloria mea. 14 Quorum quidam superbientes de bono fecerunt sibi
malum, voluntatem liberam mouentes inordinate. Et quia nichil malum erat in natura et creacione nisi
inordinacio voluntatis proprie, ideo ceciderunt. 15 Alii vero spirituum elegerunt sub me Deo suo in humilitate
187

