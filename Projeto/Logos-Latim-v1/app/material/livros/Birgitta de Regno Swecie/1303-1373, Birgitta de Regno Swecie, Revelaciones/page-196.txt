animalibus, tanto feruencius diligat me Dominum Deum, creatorem suum." 19 "Item, cur puer portat peccata
patris, respondeo: Omne, quod de immundo procedit, numquid poterit esse mundum? 20 Itaque primus homo,
quando illam pulchritudinem innocencie propter inobedienciam amisit, eiectus est a paradiso gaudii et inuolutus
est in immundis. Ad hanc ergo innocenciam recuperandam nullus ex se ipso inuentus est sufficiens. 21 Ideo ego
misericors Deus in carne veniens institui baptismum, quo puer liberatur a praua immundicia et a peccato. Et
propter hoc filius non portabit peccatum patris sed vnusquisque in peccato suo morietur. 22 Verumptamen
multociens contingit, quod filii imitantur peccata parentum. Ideo et quandoque puniuntur peccata patrum in filiis,
non quia peccata patrum in ipsis impunita erunt, licet pene peccatorum transferantur ad tempus, sed vnusquisque
in peccato suo morietur et punietur. 23 Quandoque eciam peccata patrum, sicut scriptum est, visitantur in
quartam generacionem, quia diuina iusticia mea est, vt, cum filii nec pro se nec pro patribus studeant mitigare
iram meam, puniantur cum patribus, quos contra me secuti sunt." 24 "Item, cur hoc, quod non preuidetur,
prouenit frequencius, respondeo: Scriptum est, quod per ea, per que peccat homo, punietur. Et quis intelligere
poterit consilium Dei? 25 Propterea, quia multi querunt me, sed non secundum scienciam sed propter mundum,
alii plus iusto timent, alii nimis presumunt, alii in consilis suis superbiunt, ideo ego Deus, qui omnium operor
salutem, facio quandoque illud prouenire, quod homo plus timet; 26 quandoque aufertur illud, quod plus iusto
diligitur, quandoque, quod sollicicius preuidetur et desideratur, elongatur, vt homo pre omnibus semper me
Deum suum timeat, diligat et agnoscat." 27 "Item, cur homo malus moritur bona morte sicut iustus, respondeo:
Mali habent quandoque quedam bona et faciunt quedam iusticie opera, pro quibus in presenti remunerandi sunt.
28Similiter et iusti aliquando faciunt quedam mala, pro quibus in presenti flagellandi sunt aut expectandi. 29
Ideo, quia in presenti omnia incerta sunt et omnia reseruantur in futurum et quia vnus est omnium introitus, ideo
et vnus exitus omnium debet esse, quia non exitus sed vita beatum facit hominem. 30 Verumptamen quod malis
aduenit exitus sicut iustis, hoc est ex diuina iusticia mea, quia illum exitum ipsi desiderabant. 31 Nam dyabolus,
preuidens suorum amicorum exitus, prenunciat eis quandoque mortis tempora ad presumpcionem eorum et
vanam gloriam et decepcionem, sicut in illis libris, qui Apocrifi intitulantur, inuenitur, vt post mortem quasi iusti
laudentur. 32 Et econtra iustis prouenit quandoque flebilis exitus ad eorum maius meritum, vt, qui semper in vita
sua in virtutibus solliciti fuerunt, per mortem contemptibilem liberi euolarent ad celum, quatenus nec ipsa
perismata mundanda inuenirentur, sicut enim scriptum est, quod leo occidit prophetam inobedientem et non
comedit ex cadauere sed custodiuit illud. 33 Quod enim leo occidit corpus, quid aliud innuitur nisi permissio
mea diuina, vt inobediencia prophete puniretur? 34 Quod vero leo non comedit de cadauere, ostensio bonorum
operum prophete fuit, vt purgatus in presenti in futuro iustus inueniretur. 35 Propterea timeat vnusquisque
discutere iudicia mea, quia sicut incomprehensibilis ego sum virtute et potencia, sic terribilis sum in consiliis et
iudiciis meis. Me etenim volentes quidam comprehendere in sapiencia sua exciderunt a spe sua."
Caput 110 Reuelacio decima in libro questionum, in qua Christus loquens sponse monet eam, quod non turbetur,
si verba sua diuina in reuelacionibus ei data inueniuntur aliquando obscura, aliquando dubia et aliquando incerta,
quia hoc fit ex certis causis hic assignatis et ex occulta iusticia diuina. Consulit tamen, quod cum paciencia et
timore et perseuerancia humilitatis semper expectentur euentus et promissiones verborum eius, ne propter
ingratitudinem reuocetur gracia promissa. Dicit eciam, quod multa corporaliter dicta sunt, que non corporaliter
sed spiritualiter perficientur.
{ Filius loquitur ad sponsam: "Noli turbari, si loquor vnum verbum obscurius, aliud expressius aut si aliquem
dico nunc seruum meum vel filium et amicum et iterum inuenitur contrarium. 2 Quia verba mea diuersimode
interpretari possunt, sicut dixi tibi de vno, quod manus eius fieret mors eius, et de alio, quod non accederet ad
mensam meam amplius. 3 Hec ideo dicuntur, quia aut dicturus sum tibi, cur ita dixi, aut videbis opere finem
veritatis, sicut patet in istis duobus. 4 Eciam quandoque dico aliqua obscure, vt et timeas et gaudeas; timeas, ne
alio modo eueniant propter pacienciam meam diuinam, qui noui mutaciones cordium, gaudeas eciam, quia
voluntas mea semper adimpletur, 5 sicut eciam in veteri lege multa dixi, que magis spiritualiter quam
corporaliter intelligi debebant, sicut de templo et Dauid et Iherusalem, vt homines carnales spiritualia addiscerent
desiderare. 6 Nam ad probandam fidei constanciam et amicorum meorum sollicitudinem, multa dixi et promisi,
que secundum diuersos spiritus mei effectus diuersimode a bonis et malis intelligi possent, et vt in diuersis
statibus singuli habeant, vnde exercitari et probari possint et a me erudiri. 7 Quod vero obscure aliqua dicta sunt,
ex iusticia mea est, vt consilium meum absconderetur et vnusquisque pacienter expectet graciam meam, ne forte,
si consilium meum semper certo tempore insinuaretur, omnes in expectando tepescerent. 8 Multa eciam promisi,
que propter hominum ingratitudinem subtracta sunt, et multa corporaliter dicta sunt, que spiritualiter perficientur,
sicut de Iherusalem et de Syon. Quia Iudei sunt, sicut scriptum est, cecus populus Domini et surdus."
Caput 15 Item ille religiosus qui supra apparuit stans in gradu suo dicens: "O iudex, quero a te: Cur multa creata
sunt, que nullius videntur vtilitatis?" 2"Item cur anime manentes in corpore vel de corpore egredientes
communiter non videntur?" 3 "Item cur amici tui rogantes non semper exaudiuntur?" 4 "Item cur multi volentes
facere mala non permittuntur?" 5 "Item cur quibusdam non merentibus mala adueniunt?" 6 "Item cur hii, qui
spiritum Dei habent, peccant?" 7 "Item cur quibusdam adheret dyabolus et semper est presens, aliis numquam?"
8 Respondit iudex: "Amice, sicut opera mea multa sunt, sic et mirabilia et incomprehensibilia, et si multa sunt,
nulla tamen sine causa. 9 Homo quippe similis est puero nutrito in carcere et tenebris, cui si diceretur, quod lux
196

