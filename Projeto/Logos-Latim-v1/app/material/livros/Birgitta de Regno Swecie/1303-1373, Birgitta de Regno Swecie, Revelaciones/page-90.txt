ecclesie mee accepit primatum, debuit et se michi amariori morte conformare. 29 Paulus vero, quia plus dilexit
continentiam, quia plus laborauit, tamquam miles egregius gladium obtinuit, quia ego dispono omnia secundum
merita et secundum mensuram. 30 Propterea in iudicio Dei non coronat vel damnat finis vel mors contemptibilis
sed intentio et voluntatis hominum et causa. Simile est de istis duobus episcopis. 31 Nam alius patiebatur
amariorem penam et despectiorem mortem; hoc fuit ei ad minorem penam, quamuis non ad gloriam, quia non
patiebatur bona voluntate. Quod vero alius obtinuit gloriosum finem, hoc fuit ex occulta iusticia mea sed non ei
ad premium eternum, quia non correxit voluntatem suam, dum viuebat."
Caput 20 Verba matris ad filiam, quomodo per talentum dona spiritussancti designantur, et qualiter sanctus
Benedictus sibi donum spiritussancti datum multiplicauit et per que spiritussanctus vel spiritus diabolicus
hominis animam ingreditur.
{ Mater loquitur: "Filia, scriptum est, quod qui quinque talenta acceperat, alia quinque lucratus est. Quid enim
est talentum nisi donum spiritussancti? Nam alij accipiunt scientiam, alij diuitias, alij apud diuites familiaritatem
et tamen omnes duplum reportare debent Domino suo lucrum, scilicet de scientia viuendo utiliter sibi et alios
instruendo, 2 de diuitijs et ceteris donis utendo rationabiliter et alijs misericorditer subueniendo. Sic ille bonus
abbas Benedictus donum gratie, quod acceperat, multiplicauit, quando omne contempsit, quod transitorium erat,
quando carnem suam seruire coegit anime, quando nichil preposuit diuine caritati. 3 Qui insuper timens, ne aures
macularentur auditu inani, oculi visione delectabilium fugit in heremum imitans illum, qui nondum natus
exultando intra viscera materna cognouit aduentum sui pijssimi redemptoris. 4 Qui quidem Benedictus eciam
sine heremo obtinuisset celum, quia mundus erat ei mortuus et cor eius totum plenum Deo. Sed placuit Deo
vocare Benedictum in montem, ut cum pluribus innotesceret, plures eius exemplo ad perfectionis vitam
incitarentur 5 Huius beati viri corpus erat quasi saccus terre, in quo claudebatur ignis spiritussancti, qui exclusit
ab eius corde dyabolicum ignem. Sicut enim ignis corporalis ex duobus accenditur, ex aere scilicet et flatu
hominis, sic spiritussanctus ingreditur animam hominis vel per inspirationem personalem aut per aliquam
operationem humanam seu locutionem diuinam mentem excitat ad Deum. 6 Similiter spiritus dyabolicus visitat
suos, sed differunt incomparabiliter. Nam spiritussanctus calefacit animam ad querendum Deum, sed non
comburit carnaliter. 7 Lucet eciam puritate modestie sed non obfuscat mentem malicia. Spiritus vero nequam
comburit mentem ad carnalia et amaricat intolerabiliter. Obfuscat quoque animam per inconsiderationem sui et
deprimit eam inconsolabiliter ad terrena. 8 Ergo, ut ignis iste bonus, qui erat in Benedicto, igniret plures, vocauit
Deus Benedictum in montem, qui conuocatis ad se pluribus scintillis fecit de eis per spiritum Dei maximum
rogum et composuit eis regulam de spiritu Dei, per quam multi perfecti facti sunt sicut Benedictus. 9 Nunc
autem multe faces proiecte de rogo sancti Benedicti iacent, ubique disperse habentes pro calore frigiditatem, pro
luce tenebras, que si in igne iacerent conglobate, darent ubique ex se flammam et calorem."
Caput 21 Verba matris ad filiam sancti Benedicti vite magnificentiam et perfectionem per exemplum
ostendentia, et quomodo anima fructificans mundo per lignum infructiferum, et superbia mentis per silicem, et
anima frigida per cristallum designatur, et de tribus scintillis valde notandis ab hijs tribus, scilicet cristallo, silice
et ligno ortis.
{Loquitur mater: "Dixi tibi prius, quod corpus beati Benedicti erat quasi saccus, qui disciplinabatur et regebatur
sed non regebat. Denique eius anima erat quasi angelus, qui dedit ex se calorem magnum et inflammationes,
sicut per exemplum ostendo tibi, quasi si essent tres ignes, quorum primus succensus in mirra dedit ex se odorem
suauitatis. 2 Secundus erat succensus in arido, qui dedit ex se carbones ardentes et splendorem fulgentem.
Tercius succendebatur in oliua, qui dedit ex se flammam, lumen et calorem. In hijs tribus ignibus intelligo tres
personas et in tribus personis tres status in mundo. 3 Primus status erat eorum, qui considerata caritate Dei
reliquerunt voluntatem propriam in manus aliorum, qui pro vanitate et superbia mundi assumpserunt
paupertatem et abiectionem pro intemperantia dilexerunt continentiam et puritatem. 4 Isti habuerunt ignem in
mirra, quia sicut mirra est amara sed tamen fugat demonia et extinguit sitim, sic abstinentia eorum amara erat
corpori sed tamen extinguebat inordinatam concupiscientiam et omnem potestatem demonum euacuabat. 5
Secundus status eorum erat, qui cogitabant secum taliter: 'Ad quid diligimus honorem mundi, cum sit aliud nisi
quasi aer verberans aures? Ad quid diligimus aurum, cum non sit nisi terra rubea? Quis vero finis carnis nisi
putredo et fauilla? 6 Ad quid vero nobis prodest concupiscere terrena, cum omnia sint vanitas, propterea ad hoc
solum viuere et laborare volumus, ut Deus honoretur in nobis et ut alij ex verbis nostris et exemplis ad Deum
igniantur.' 7 Isti tales ignem habuerunt in arido, quia amor mundi fuit eis mortuus et quilibet eorum dabat ex se
carbones ardentes iusticie et fulgorem diuine predicationis. Tercius status erat illorum, qui de amore Christi
passionis feruentes toto desiderio affectabant mori pro Christo. 8 Isti ignem suum habuerunt in oliua. Sicut enim
oliua in se habet pinguedinem et feruentiorem calorem cum incenditur, sic isti totaliter impinguati fuerunt diuina
gratia, ex qua dederunt ex se lumen diuine scientie, ardorem feruentioris caritatis, robur honestissime
conuersationis. 9 Isti tres ignes longe lateque se dilatauerunt. Quorum primus incensus fuit in heremitis et
religiosis, sicut describit Ieronimus, qui vitas eorum inspiratus spiritusancto inuenit mirabiles et merito
imitandas. 10 Secundus incensus fuit in confessoribus et doctoribus. Tercius in martiribus, qui carnem suam pro
Deo contempserunt et alij contempsissent, si auxilium a Deo obtinuissent. Ad quosdam igitur istorum trium
statuum et ignium missus fuit beatus Benedictus, qui conflauit tres ignes in unum in tantum quod qui insipientes
90

