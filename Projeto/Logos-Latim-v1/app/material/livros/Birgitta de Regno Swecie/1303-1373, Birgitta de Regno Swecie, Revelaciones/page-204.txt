punccionibus acutissimis. 8 A qua ne diuertant, statuam seruos meos a dextris eorum et sinistris, qui eos
prohibeant diuertere et compellent incedere. Inde, quemadmodum corpus mortuum cadit in terram, sic anime
eorum descendent in infernum et operientur penis inferni tam profunde, quod numquam resurgent.'"
Caput 8 Christus prebet audaciam sponse formidanti reprehendendi fiducialiter quosdam religiosos in peccatis
grauibus persistentes, apud quos ipsa hospitabatur, dicens, quod reprehensio sua non imputabitur ei ad peccatum
sed ad meritum, eciam si ipsi ex hoc scandalizentur et indurentur.
"{ Cogitasti, o sponsa, apud te multociens sic: 'Cum Deus meus sit Dominus omnium et omnia potens et
pacienter sustinuit proditorem suum, cur ego, creatura sua, non magis sustineam habitantes mecum? Ne forte ex
ammonicione vel reprehensione mea deteriores fiant?' 2 Ad quam cogitacionem respondeo tibi, quod ex parte pia
erat sed minus feruens. 3 Bonus enim miles inter malos constitutus videns offensionem domini sui, et si non
potest corrigere opere, saltem de dedecore domini sui loquitur; inde acceptis contumeliis pacienter suffert. 4 Sic
tu loquere eis nunc fiducialiter excessus eorum, quia michi nimis ex diuturnitate abhominabiles sunt. 5 Et
quocumque modo ex hoc ipsi contra me indurantur, non tibi in peccatum reputabitur, quia locuta es, sed merces
maior tibi accrescet. 6 Sicut enim apostoli multis predicabant, quamuis non omnes conuertebantur (et
nichilominus tamen merces eorum non minor erat), sic erit et tibi, quia et si non omnes audierint te, erunt tamen
aliqui, qui ex verbis tuis edificentur et sanentur. 7 Dicito ergo eis, quod, nisi se emendauerint, tam velox et
seuerus veniam eis, quod omnes, qui audierint, ingemiscent, omnes eciam, qui experientur, deficient. 8 Iudicabo
enim eos quasi fures confusione inenarrabili coram angelis et sanctis omnibus, quia religionis habitum non per
meritum bene viuendo assumpserunt. 9 In conspectu meo sunt quasi fures, possidentes bona, que sua non sunt
sed illorum, qui bene viuunt. Et quasi defraudatores iudicabo eos gladio meo, qui omnia membra eorum a capite
vsque ad pedes concidet. 10 Implebo quoque eos igne ebulliente et non deficiente, quia sicut pater pius monui
eos et non audierunt. Ostendi eis verba oris mei, sicut numquam factum prius fuit, et spreuerunt. Si enim verba
mea misissem gentilibus, forsitan recepissent et peniterent. 11 Propterea non parcam eis nec recipiam pro eis
preces dilecte matris mee et sanctorum meorum, sed quamdiu ego sum in gloria mea, que est sine fine, ipsi erunt
in pena. Verumptamen quamdiu anima in corpore includitur, tamdiu misericordia mea aperta est eis."
Caput 9 Christus reuelat hic sponse, quam abhominabilis est coram Deo presbiter celebrans in peccato mortali et
qualiter demones assistunt ei in celebracione misse et de eius futura pena, si non conuertatur.
"{ Ille presbiter, pro quo tu oras, est quasi forceps, per quam aurum virtutis mee extrahetur. Ipse est quasi ouis
degenerans, non curans audire vocem matris. 2 Cum accedit ad altare meum, astant ad latera eius demones, cuius
et animam inhabitant, quia ipsa est mortua ante me. 3 Cum imponit sibi superhumerale, demones obumbrant
animam eius, vt non cogitet nec intelligat, quam terribile est accedere ad altare meum et quam mundus esse
deberet, qui michi mundissimo astare debet. 4 Cum induit se albam, duricia cordis et indeuocione induitur, quia
cogitat peccatum suum non esse graue, supplicium eternum futurum non magnum; et quale gaudium est eternum,
numquam venit in mente eius. 5 Cum imponit sibi stolam, dyabolus graue iugum imponit collo eius, ita quod
delectat eum peccati dulcedo, et sic onerat animam eius, quod non sinit eum ingemiscere vel considerare
peccatum suum. 6 Cum imponit sibi manipulum, omnia opera ad Deum fiunt sibi grauia et onerosa et
erubescibilia, terrena autem leuia. 7 Cum autem cingit se cingulo, tunc ligatur voluntas eius cum dyabolo, ita
quod velit et proponit morari in peccato, et tunc dissoluitur caritas mea cum eo, quia voluntas eius est ad omne
illud, quod dyabolus ei inspirat in mentem, nisi refrenaretur occulto iudicio meo. 8 Cum induit se casulam, tunc
perfidia induit eum dyabolus. Quando autem legit Confiteor, demones respondent: 'Mentitus es! Nos sumus
testes, quod confessio eius est similis Iude, quia dicit aliud ore et aliud habet in corde.' 9 Cum accedit ad altare,
tunc ego auerto faciem meam ab eo. De quocumque autem legit missam, siue de matre mea siue de sanctis, sic
michi carum est, ac si meretrix menstruum suum in vase positum offerret alicui nobili ad bibendum aut si aliquis
diceret inimico suo: 'Caue tibi! Ego quero dampnum tuum.' 10 Quando vero consecrat corpus meum et dicit:
'Hoc est corpus meum', tunc fugiunt demones ab eo et corpus remanet quasi truncus, quia anima eius mortua est
ante oculos meos. 11 Cum autem corpus meum applicat ad os suum, ex presumpcione illa omnis turba demonum
reuertitur ad eum, quia caritatem nullam habet ad me. 12 Ego quippe sic misericors sum, quod, si diceret cum
contrito corde et emendacionis proposito: 'Domine, propter tuam passionem et caritatem, quam erga hominem
habes, indulge michi peccata mea!', ego susciperem eum, et non reuerterentur demones ad eum. 13 Sed ipse
stercus mundi habet in ore, in corde autem vermes sunt scaturientes et ideo non placet ei dulcedo verborum
meorum. In corde cogitaciones inutiles comedunt eum, ne cogitet aliquid de me. Propterea numquam accedet ad
altare meum. 14 Quid autem est altare meum nisi illa celestis mensa et gloria in celis, de qua angeli et sancti
letantur? 15 Hoc representat altare illud in ecclesia de lapidibus, vbi cottidie corpus meum in cruce crucifixum
immolatur, sicut olim in lege sacrificia illa representabant, que nunc aguntur in ecclesia. 16 Quid notat mensa
celestis nisi iubilacionem et gaudium? Hoc gaudium numquam experietur ipse in gloria eterna. Ante hoc altare
meum numquam stabit nec videbit faciem meam. Filii autem mei ipsi videbunt faciem meam. 17 Ego sum sicut
verus pellicanus, quia proprium sanguinem dabo eis, et reficio in presenti et in futuro vsque ad sacietatem. 18
Illum autem pascet aquila illa abhominabilis, cuius consuetudo est pullis suis post sacietatem aliquo tempore
subtrahere necessaria, ita quod macies ex fame proueniens omni tempore vite eorum apparet in eis. 19 Sic
dyabolus delectacione sua ad tempus pascet eum, vt postea famem gaudii senciat, et durabit in eo sine fine.
204

