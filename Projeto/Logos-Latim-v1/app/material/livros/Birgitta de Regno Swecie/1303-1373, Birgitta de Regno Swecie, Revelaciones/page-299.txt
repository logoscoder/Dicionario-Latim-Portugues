et apprehendere immensitatem profundi eius, quia omnia erant incomprehensibilia ad considerandum. 54 Post
hec autem in ipso pulpito vidi librum resplendentem quasi aurum fulgentissimum et habentem formam libri. 55
Qui quidem liber apertus erat et scriptura eius non erat scripta atramento sed vnumquodque verbum in libro erat
viuens et se ipsum loquebatur, quasi si aliquis diceret "fac hoc vel illud" et statim cum prolacione verbi esset
factum. 56 Scripturam quoque libri nullus legebat, sed quicquid continebat scriptura, hoc totum in pulpito et in
illis coloribus videbatur. 57 Ante istud autem pulpitum vidi quendam regem viuentem in mundo, ad sinistram
vero partem pulpiti vidi alium regem mortuum, qui erat in inferno. Ad dexteram quoque pulpiti vidi tercium
regem mortuum, qui erat in purgatorio. 58 Rex itaque supradictus viuens erat quasi in globo vitreo sedens
coronatus. Supra globum vero dependebat vnus gladius tricuspis horribilis appropinquans singulis momentis
globo sicut perpendiculum in horologio ad suum signum. 59 Ad dexteram quoque eiusdem regis viuentis stabat
angelus habens vas aureum et sinum, ad sinistram vero eius stabat dyabolus habens forcipem et malleum. 60 Qui
ambo decertabant, cuius manus vicinior fieret globo vitreo, quando a gladio tangeretur et rumperetur. 61 Tunc
autem audiui horribilem vocem illius dyaboli dicentem: Quousque, inquit, erit istud? Ecce ambo nos insequimur
predam vnam sed ignoramus, quis nostrum erit victor. 62 Et statim loquebatur michi iusticia diuina dicens: Ista,
inquit, que tibi ostenduntur, non corporalia sed spiritualia sunt. Nec angelus vel diabolus corporales sunt, sed hoc
fit, quia tu spiritualia intelligere non vales nisi per similitudines corporales. 63 Rex itaque viuens ideo tibi
apparet in globo vitreo, quia vita eius non est nisi quasi vitrum fragile et in puncto finitura. Gladius vero tricuspis
mors est, que cum venit, operatur tria. 64 Debilitat quippe corpus, immutat conscienciam, mortificat omnes vires,
diuidens sicut gladius animam a carne. Quod vero angelus et dyabolus certare videntur super globum vitreum
significat, quod vterque eorum desiderat habere animam regis, que illi adiudicabitur, cuius consiliis magis
obedierit. 65 Quod vero angelus habet vas et sinum significat, quod, sicut puer quiescit in synu matris, sic
angelus laborat, vt anima presentetur deo quasi in vase et in sinu eterne consolacionis requiescat. 66 Quod vero
diabolus forcipem habet et malleum significat, quod demon animam trahit ad se forcipe praue delectacionis
dissoluitque eam malleo, idest consensu et perpetracione delictorum. 67 Quod vero globus vitreus quandoque
nimis est ardens, quandoque satis lubricus et frigidus significat inconstanciam regis. Nam rex in temptacione
positus cogitat sic dicens intra se: 68 Licet ego sciam me deum offendere, si nunc conceptum mentis mee
adimpleo, tamen ista vice conceptum meum opere adimplebo, quia pro nunc ab hoc opere retrahere me nequeo.
Et sic scienter peccat in deum suum. Propterea scienter peccans venit in manus dyaboli. 69 Deinde rex ipse
assumens confessionem et contricionem iterum euadit manus dyaboli et venit in potestatem angeli. Et ideo, nisi
iste rex dimiserit inconstanciam suam, periculose stat, quia debile habet fundamentum. 70 Post hec autem vidi ad
sinistram partem pulpiti illum alium regem mortuum, qui damnatus fuit ad infernum vestitum vestibus regalibus
et sedentem quasi in throno. Qui erat mortuus et pallidus et nimis terribilis. 71 Ante faciem vero eius erat
quedam rota habens quatuor lineas in extremitate. Que quidem rota secundum flatum regis voluebatur, et
quelibet linea vel ibat sursum vel deorsum secundum voluntatem regis, quia motus rote erat in potestate regis. 72
Tres quoque linee illarum habebant scripturas, sed in quarta linea nichil omnino erat scriptum. Vidi eciam ad
partem dexteram istius regis quendam angelum quasi hominem pulcerrimum, cuius manus erant vacue sed ipse
ad pulpitum seruiebat. 73 Ad sinistram vero partem regis apparebat vnus dyabolus, cuius caput simile videbatur
cani, venter eius erat insaciabilis et vmbelicus apertus ebulliens veneno colorato omnibus coloribus venenosis, et
in quolibet pede habebat tres vngulas magnas, fortes et acutas. 74 Tunc autem vnus splendidissimus quasi sol et
ad intuendum pre fulgore mirabilis dixit michi: Iste rex, quem tu vides, miserabilis est. Cuius consciencia modo
aperietur tibi, qualis fuit in regno et in intencione, quando moriebatur. 75 Qualis vero consciencia eius fuit ante
regnum, non est tuum scire. Verumtamen scias, quod anima eius non est ante oculos tuos sed consciencia eius.
76 Et quia anima et dyabolus non corporales sed spirituales sunt, ideo temptaciones dyabolice et supplicia per
similitudines corporales ostenduntur tibi. 77 Et statim ille rex mortuus cepit loqui, non de ore sed quasi de
cerebro, et dixit sic: 78 O consiliarii mei, talis est intencio mea. Quidquid enim subest corone regni mei, tenere et
custodire volo. Laborare eciam volo, quod augeantur obtenta et non diminuantur. 79 Quali autem modo obtenta
sunt, que teneo, quid ad me querere? Sufficit enim michi, si adepta defendere valeo et augere. 80 Et tunc
dyabolus clamauit dicens: Ecce perforatum est! Quid faciet vncinus meus? Respondit tunc iusticia de libro, qui
erat in pulpito, dicens dyabolo: Impone foramini vncinum et attrahe tibi! Et statim prolato verbo iusticie
impositus fuit vncinus. 81 Sed ilico in ipso momento venit ante regem malleus scilicet misericordie, quo dictus
rex excutere potuisset vncinum, si veritatem inquisisset de omnibus et fructuose mutasset voluntatem. 82 Iterum
loquebatur idem rex dicens: O consiliarii mei et homines mei! Vos assumpsistis me in dominum et ego vos in
consiliarios. 83 Ideo indico vobis hominem quendam esse in regno, qui proditor est honoris mei et vite, qui
insidiator est regni et persecutor pacis et communitatis populorum regni. 84 Si ergo talis homo sustineatur et
toleretur, damnabitur respublica, inualescet discordia et intestina mala adaugentur in regno. 85 Credebant enim
michi docti et indocti, potentes et vulgus populi in predictis verbis, que ego eis loquebar, in tantum quod homo
ille, quem ego diffamaui de prodicione, obtinuit damnum maximum et pudorem, et sentencia et exilium contra
eum ferebatur. 86 Attamen bene sciebat consciencia mea, qualis erat rei veritas in isto negocio et quod multa
contra hominem illum dixi propter ambicionem regni et propter timorem amissionis eius necnon et vt honor
meus dilataretur et vt regnum michi et posteris meis firmius adhereret. 87 Cogitaui eciam mecum, licet ego
299

