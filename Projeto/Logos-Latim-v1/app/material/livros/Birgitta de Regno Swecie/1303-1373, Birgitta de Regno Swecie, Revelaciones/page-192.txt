erubescibile, sicut contingit hominibus peccantibus contra dominum suum temporalem, qui eciam de membris,
quibus peccauerunt, erubescunt. 8 Accedente itaque erubescencia preuaricacionis mox auctus est motus
inordinatus et maxime in illo membro, quod ad maiorem fructum institutum fuit. 9 Qui tamen motus, ne inanis
esset a fructu, Dei bonitate conuersus fuit in bonum et per diuini mandati institucionem concessum est opus
commixtionis carnalis, vnde natura fructificaret. 10 Verum quia gloriosius est supra mandatum se extendere,
adiciendo ex caritate qualecumque bonum quis poterit, ideo placuit Deo illud magis ad opus suum eligere, quod
ad maiorem mundiciam et caritatem tendebat; 11 et hoc est virginitas, quia virtuosius et magnificencius est in
igne tribulacionis esse et non ardere quam sine igne esse et tamen velle coronari. 12 Nunc autem quia virginitas
est quedam semita pulcherrima ad celum, coniugium vero est quasi via, ideo decuit me Deum mundissimum in
virgine mundissima quiescre. 13 Vt sicut primus homo factus est de terra, que quodammodo erat virgo, quia
nondum polluta sanguine et quia Adam et Eua peccauerunt in sanitate nature, sic et ego Deus volui recipi
mundissimo receptaculo, vt per bonitatem meam omnia reformarentur." 14 "Item, cur non ostendi apertis signis,
quod mater mea erat mater et virgo, respondeo: Omnia misteria incarnacionis mee insinuaui prophetis, vt tanto
firmius crederentur, quanto longius fuerunt predicta. 15 Quod vero mater mea vere ante partum et post erat
virgo, sufficiebat testimonium Ioseph, qui custos et testis virginitatis eius extitit. 16 Cuius pudicicia eciam si
euidenciori miraculo ostensa fuisset, nullatenus tamen diffidencium malicia destitisset a blasphemia, qui
diffidunt virginem concepisse de deitatis potencia, non attendentes, quod hoc michi Deo est facilius quam solem
penetrare vitrum. 17 Verum eciam iusticia deitatis mee fuit, vt misterium incarnacionis diuine absconderetur
dyabolo et hominibus tempore gracie reuelandum. Nunc autem dico, quod mater mea vere est mater et virgo. 18
Vt sicut in plasmacione Ade et Eue mirabilis erat potencia deitatis et in cohabitacione eorum delectabilis
honestas, sic in accessione deitatis mee ad virginem mirabilis erat bonitas, quia incomprehensibilis diuinitas mea
descendit in vas conclusum absque sui violacione. 19 Fuit quoque ibi delectabilis cohabitacio michi, quia ego
Deus includebar humanitate, qui vbique eram deitate. Admirabilis eciam fuit ibi potencia, quia ego Deus
incorporalis egrediebar de vtero corporalis salua virginitate. 20 Ergo, quia homo erat difficilis ad credendum,
mater vero est tocius humilitatis amica, ideo placuit michi ad tempus pulchritudinem et perfeccionem eius
abscondere, vt et mater haberet aliquod meritum, quo perfeccius coronaretur, et ego Deus glorificarer amplius in
tempore illo, in quo promissa implere vellem, bonis in meritum, malis autem in retribucionem." 21 "Item, cur
non ostendi hominibus natiuitatem meam, respondeo: Licet dyabolus amiserit dignitatem condicionis prime, non
tamen amisit scienciam, que ei est ad probacionem bonorum et confusionem propriam. 22 Vt ergo humanitas
mea cresceret et ad prefinitum tempus veniret, ideo abscondendum erat misterium pietatis mee dyabolo, quia
occultus venire volui ad debellandum dyabolum et despectus esse statui propter arroganciam hominum
deprimendam. 23 Ipsi quippe magistri legis, quem in libris suis legebant, despexerunt, quia veni humilis, et quia
superbi erant, noluerunt audire iusticiam veram, que ex fide redempcionis mee est; ideo confundentur, cum
venerit filius perdicionis in superbia sua. 24 Si vero venissem potentissimus et honorabilissimus, quomodo tunc
humiliatus fuisset superbus? Aut nunc superbus ingredietur celum? Nequaquam. 25 Veni ergo humilis, vt homo
addisceret humilitatem, et abscondi me a superbis, quia nec meam diuinam iusticiam nec se ipsos intelligere
voluerunt." 26 "Item, quare fugi in Egiptum, respondeo: Ante preuaricacionem mandati vnica via erat ad celum
lata et lucida, lata scilicet in virtutum habundancia, lucida in sapiencia diuina et obediencia bone voluntatis. 27
Transmutata ergo voluntate inchoate sunt due vie. Vna ducebat ad celum, alia abducebat; obediencia duxit ad
celum, inobediencia seduxit. 28 Quia ergo in hominis arbitrio erat eleccio boni et mali, scilicet obedire et non
obedire, ideo peccauit, quia aliter voluit quam ego Deus voluit eum velle. 29 Vt ergo homo saluaretur, iustum et
dignum fuit, vt aliquis talis veniret, qui et redimeret, qui et obedienciam perfectam haberet et innocentiam et in
quo, qui vellent, possent ostendere caritatem et, qui vellent, maliciam. 30 Sed ad redimendum homines non
debuit mitti angelus, quia ego Deus gloriam meam alteri non tribuo. Nec inuentus est homo, qui pro se ipso
posset placare me, et minus pro aliis. Ideo ego Deus solus iustus veni iustificare omnes. 31 Quod autem ego fugi
in Egiptum, in hoc infirmitas humanitatis mee ostensa est et prophecia completa est. Exemplum eciam dedi
futuris, quia quandoque persecucio declinanda est propter maiorem futuram gloriam Dei. 32 Quod vero non
inueniebar a persequentibus, consilium deitatis mee preualuit humano, quia pugnare contra Deum non est facile.
33 Quod vero infantes occisi sunt, signum passionis mee future erat et misterium vocandorum et caritatis diuine.
34 Quia licet ipsi infantes non perhibuerint michi testimonium voce et ore, perhibuerunt tamen morte, sicut
congruebat infancie mee, quia preuisum erat, vt eciam sanguine innocentum laus Dei perficeretur. 35 Nam licet
malicia iniustorum eos iniuste afflixerit, mea permissio tamen diuina semper iusta et benigna eos non nisi iuste
exposuit ad ostendendam maliciam hominum et deitatis mee incomprehensibile consilium et pietatem. 36 Ergo,
vbi in pueris efferbuit iniusta malicia, ibi iuste superhabundauit meritum et gracia, et vbi lingue defuit confessio
et etas, ibi sanguis effusus accumulabat perfectissimum bonum." 37 "Item, cur permitto me blasphemari,
respondeo: Scriptum est, quod, cum Dauid rex declinaret persecucionem filii, quidam in via maledixit ei. 38
Quem serui eius volentes occidere, prohibuit eos Dauid duplici de causa: primo quia spem habuit reuersionis,
secundo quia considerauit propriam infirmitatem et peccatum et fatuitatem maledicentis Deique in se pacienciam
et bonitatem. 39 Ego sum Dauid in figura. Homo quippe persequitur me tamquam seruus dominum per mala
opera sua, eiciendo me de regno meo, idest de anima, quam ego creaui, que meum regnum est. 40 Denique
192

