apparuit, propter fauorem et laudem humanam dicere? 4 Ergo quicumque laudes Dei ad placendum hominibus
loquitur, hic utique mordetur et decipitur a Dyabolo, quia verba illa, quamuis sint Dei, non procedunt de ore
caritatis Dei, et lingua, scilicet consolacio Spiritus sancti, auferetur ab eo. 5 Qui vero nichil desiderat nisi Deum,
omniaque mundialia sunt ei molesta, nec corpus affectat videre nec audire nisi que sunt Dei, 6 animaque eius in
infusione Spiritus sancti letatur, hic talis decipi non potest, quia spiritus malus cedit spiritui bono nec audet ei
appropinquare. 7 Quid vero significat mel de cauda serpentis sugere nisi consolacionem Spiritus sancti de
suggestionibus Dyaboli sperare? 8 Quod nequaquam fieri potest, quia Dyabolus se magis millies occidi
permitteret quam unicum verbum consolatorium daret anime, cuius exitus tenderet ad finem vite. 9 Ergo noli
timere. Deus enim, qui incepit bonum tecum, perficiet usque ad finem bonum. Verumptamen scito, quod
Dyabolus est quasi canis dimissus de copula, quando videt te non esse in infusione Spiritus sancti, currens ad te
cum temptacionibus et suggestionibus suis. 10 Sed si opposueris ei aliquod durum, quod dentes sui vel doleant
vel obstupescant, statim resiliet a te nec nocebit tibi. 11 Quid vero est durum opponendum Dyabolo nisi caritas
diuina et obediencia mandatorum Dei? 12 Que cum videbit Dyabolus perfecte in te, statim dentes eius, id est
conatus eius et voluntas frustrabitur, quia considerat te omnia contraria magis velle pati quam mandatis Dei
contraire."
Caput 15 Verba Christi ad sponsam, cur boni in hac vita tribulantur et mali prosperantur; et quomodo Deus
probat per exemplum, quod quandoque promittit temporalia, in quibus subintelliguntur spiritualia; et quare Deus
non predixit singula ad certas horas, cum omnes hore et momenta sint ei nota.
{ Filius Dei loquitur: "Miraris, cur amicum Dei honorandum audisti tribulari, inimicum vero Dei audisti
honoratum, quem credebas flagellandum, sicut tibi in alia diuina visione dictum fuit. 2 Respondeo tibi: verba
mea et spiritualiter et corporaliter intelligi debent. Quid enim est tribulacio mundi nisi preparacio quedam et
eleuacio ad coronam? Quid vero prosperitas mundi homini abutenti gracia nisi descensus quidam ad
perdicionem? 3 Ergo tribulari in mundo vera est exaltacio ad vitam. Prosperari vero in mundo homini iniusto
verus descensus est ad infernum. Ideo ad instruendam pacienciam tuam in verbis Dei dico tibi unum exemplum,
4 quasi mater una esset habens duos filios, quorum unus natus fuit in obscuro carcere, nichil sciens nec audiens
nisi tenebras et lac matris. Alius vero natus fuit in tugurio paruo habens cibum humanum, requiem in lecto,
seruicium ab ancilla. 5 Ei vero qui in carcere natus fuit dixit mater: 'O, fili, si volueris egredi a tenebris, habebis
cibum delicaciorem, lectum molliorem et tuciorem locum.' 6 Quod puer audiens egressus est, quia si mater
promisisset sublimiora, scilicet vel currentes equos vel domos eburneas aut latam familiam, non credidisset, 7
quia nichil nouerat nisi tenebras et lac maternum; sic et Deus quandoque parua promittit, in quibus alciora
intelligit, ut homo per temporalia addiscat celestia cogitare. 8 Alteri vero filio dixit mater: 'O, fili, quid tibi
utilitatis est morari in isto vili tugurio? Audi igitur consilium meum, et proderit tibi. Ego scio duas ciuitates: 9 in
prima est habitantibus gaudium interminabile et indicibile honorque sine fine. In secunda est exercicium
pugilum, ubi omnes qui pugnant fiunt reges, omnesque qui vincuntur vincunt.' 10 Quod puer audiens et
egrediens ad stadium, regressus dixit matri: 'Vidi,' inquit, 'mirabilem ludum in stadio: alii prosternebantur et
conculcabantur, 11 alii denudabantur et mortificabantur, attamen omnes tacebant, omnes ludebant, nullusque
contra prosternentes se leuauit caput seu manum.' 12 Respondit mater: 'Ciuitas ista quam vidisti non est nisi
suburbium ciuitatis glorie. In isto enim suburbio experiri vult Dominus illos, qui fuerint apti intrare ciuitatem
glorie; 13 et quos viderit vigilanciores ad certamina, hos in gloria sublimius coronabit. Et propterea in ipso
suburbio resident hii qui probaturi sunt illos qui in gloria sunt coronandi. 14 Quod vero vidisti prostratos
denudari, verberari et tacere, hoc ideo est, quia vestes nostre maculate sunt ex tenebris tugurii nostri; que ut
subtilius mundentur, opus est magno certamine et labore.' 15 Respondit puer: 'Graue est conculcari et tacere.
Melius enim iudico redire ad tugurium meum.' 16 Cui mater: 'Si,' inquit, 'manseris in tugurio nostro, orientur ex
tenebris nostris et fetoribus vermes et serpentes, quorum auditu horrescet auditus tuus, quorum morsu
infrigidabitur omnis virtus tua, quorum cohabitacione malles non fuisse natus.' 17 Quod puer audiens et
corporale bonum appetens, quod tamen mater intellexit spiritualiter, factus est animequior et quotidie incitabatur
ad coronam. 18 Sic facit et Deus. Nam quandoque promittit et tribuit corporalia, quandoque promittit carnalia, in
quibus subintelligit spiritualia, ut et animus per accepta munera incitetur ad feruorem Dei, et per intellectum
spiritualem humilietur, ne de se presumat. 19 Sic fecit Deus Israheli. Primo namque promisit et dedit eis
temporalia, et cum eis fecit eciam mirabilia, ut per talia erudirentur ad inuisibilia et spiritualia. 20 Deinde facta in
eorum intellectu maiori Deitatis cognicione, cum prophetis Deus loquebatur obscura verba et difficilia ad
intelligendum, intermiscens quedam consolatoria et gaudiosa, 21 quando scilicet promisit populo reditum ad
patriam, pacem perpetuam omniaque ruinosa edificanda. 22 Que omnia promissa licet populus carnalis intellexit
et habere ea voluit carnaliter, Deus tamen quedam carnaliter, quedam vero spiritualiter adimplenda presciuit et
prefiniuit. 23 Sed poteris querere: Cur Deus, cui omnes hore et momenta nota sunt, non plane et ad certas horas
predixit singula? Aut cur alia dixit, alia notauit? 24 Respondeo tibi: Israhel carnalis erat et carnalia sola
desiderabat nec inuisibilia nisi per visibilia percipere poterat. Ideo placuit Deo multis modis erudire populum
suum, 25 ut creduli promissionum Dei coronarentur sublimius propter fidem, ut proficientes in bono feruerent
amplius, ut desidiosi succenderentur ad Deum feruencius, ut transgredientes desisterent peccare liberius, 26 ut
tribulati tolerarent miserias suas paciencius, ut laborantes subsisterent delectabilius, ut expectantes per obscuram
109

