inutile iudicant, tradentes muscis, idest vermibus. 29 De debito autem eius aut de salute anime minimum curant
nec attendunt. 30 Sed quid dictum est Moysi? 'Interfice eos, qui hoc idolum fecerunt!' Ubi si aliqui sunt
interfecti, non tamen omnes. Sic nunc venient verba mea, que occident eos, alios ad corpus et animam per
eternam dampnacionem, alios ad vitam, ut conuertantur et viuant, alios ad celerem mortem, quia ipsi sacerdotes
sunt michi omnino odiosi. 31 Et cui eos similabo? Ipsi vere sunt similes fructui spine, qui exterius est pulcher et
rubicundus, intus vero est plenus immundicia et aculeis. Sic ipse accedunt ad me quasi homines rubicundi
caritate, et mundi videntur hominibus sed intus pleni sunt omni spurcicia. 32 Hic fructus si ponatur in terram,
inde iterum alie spine succrescunt. Sic ipsi in corde quasi in terra occultant peccata sua et malicias et sic
radicantur in malo, quod eciam non erubescant prodire foras et gloriari de peccato suo. 33 Unde alii non solum
sumunt occasionem peccandi sed eciam grauiter vulnerantur ad animam, cogitantes secum sic: 'Si sacerdotes hoc
faciunt, multo magis est nobis licitum.' 34 Ipsi quippe non solum fructui sed et spine similes sunt, quia
dedignantur tangi correccionibus et ammonicionibus et nullos reputant se ipsis sapienciores sed omnia posse
facere, que volunt. 35 Ideo iuro in deitate mea et humanitate angelis omnibus audientibus, quod frangam ostium,
quod clauserunt super voluntatem meam, et ipsa complebitur et eorum voluntas annichilabitur et claudetur sine
fine in pena. 36 Propterea, sicut antiquitus dictum est, incipiam iudicium meum in clero et ab altari meo."
Caput 49 Verba Christi ad sponsam, qualiter ipse Christus similatur Moysi in figura, educenti populum de
Egypto, et qualiter maledicti sacerdotes, quos loco prophetarum in maiores amicos elegit, nunc clamant:
"Discede a nobis!"
{ Filius loquebatur: "Ego similaui me prius Moysi in figura. Qui cum educeret populum, stabat aqua quasi murus
a dexteris et sinistris. 2 Ego certe sum ille Moyses in figura, qui eduxi populum Christianum, idest aperui eis
celum et ostendi eis viam. Sed nunc elegi michi alios amicos prophetis specialiores et secreciores, videlicet
sacerdotes, qui non solum verba mea audiunt et vident, cum me ipsum vident, immo eciam tractant me manibus
suis, quod nullus prophetarum vel angelorum facere poterat. 3 Isti sacerdotes, quos loco prophetarum in amicos
elegi, clamant ad me non cum tali desiderio et caritate, quali prophete, sed clamant duabus contrariis vocibus. 4
Non enim clamant sicut prophete: 'Veni, Domine, quia dulcis es!', sed clamant: 'Discede a nobis, quia verba tua
sunt amara et opera tua grauia et scandalum nobis faciunt!' 5 Ecce maledicti sacerdotes quid dicunt! Ego sto ante
eos quasi ouis mitissima, de qua sumunt lanam ad vestiendum et lac ad reficiendum et adhuc pro tanta dileccione
abhominantur me. 6 Ego sto ante eos quasi hospes, qui dicit: 'Amice, da michi necessaria vite, quia indigeo, et
recipe mercedem optimam a Deo!' 7 Sed ipsi pro ouis simplicitate repellunt me quasi lupum insidiantem ouibus
patris familias. Pro hospitalitate confundunt me quasi proditorem indignum hospicio et colligere me renuunt. 8
Sed quid facturus est hospes repulsus? Numquid debet producere arma contra domesticum repellentem se?
Nequaquam. Hoc enim non est iusticia, quia possessor sui potest dare et negare sua, cui voluerit. 9 Quid ergo
hospes facturus est? Utique tenetur dicere repellenti se: 'Amice, quia tu non vis colligere me, vadam ad alium,
qui faciet misericordiam mecum.' 10 Qui, veniens ad alium, audit ab illo: 'Bene venisti, domine mi, omnia mea
tua sunt. Tu sis nunc dominus, ego autem volo esse seruus et hospes.' 11 In tali hospicio, ubi ego talem vocem
audio, placet michi habitare. Ego quippe sum quasi hospes repulsus ab hominibus sed, licet ubique possum
ingredi per potenciam, tamen, dictante iusticia, non ingredior nisi ad eos, qui bona voluntate me tamquam verum
dominum, non quasi hospitem, suscipiunt et qui voluntatem suam in manus meas relinquunt."
Caput 50 Verba Matris et Filii benediccionis et laudis adinuicem et de gracia a Filio Matri concessa pro in
purgatorio existentibus et in isto mundo manentibus.
{ Maria loquebatur ad filium dicens: "Benedictum sit nomen tuum, fili mi, sine fine cum deitate tua, que est sine
principio et sine fine! In deitate tua sunt tria mirabilia, scilicet potencia, sapiencia et virtus. 2 Potencia tua est
quasi ignis ardentissimus, ante cuius faciem omne, quodcumque est firmum et forte, tamquam stramen
desiccatum in igne reputatur. 3 Sapiencia tua est quasi mare, quod pre magnitudine hauriri non potest, quod
eciam, cum excrescit et effluit, valles et montes operit. 4 Sic sapiencia tua comprehendi et inuestigari non potest.
Quam sapienter creasti hominem et constituisti eum super omnem creaturam tuam! Quam sapienter disposuisti
aues in aere, bestias in terra, pisces in mari, et unicuique dedisti tempus suum et ordinem! 5 Quam mirabiliter
das omnibus vitam et aufers! Quam sapienter insipientibus das sapienciam et aufers a superbis! 6 Virtus tua est
quasi lumen solis, quod lucet in celis et terram sua luce replet. Sic virtus tua supera et infera saciat et omnia
replet. Ideo sis tu benedictus, fili mi, qui es Deus meus et Dominus meus!" 7 Respondit filius: "Carissima mater
mea, verba tua dulcia sunt michi, quia de anima tua procedunt. Tu es quasi aurora procedens cum serenitate. 8
Tu radiasti super omnes celos; lux tua et serenitas tua excessit omnes angelos. Tu attraxisti ad te serenitate tua
solem verum, idest deitatem meam, in tantum, quod sol deitatis mee veniens in te fixit se in te, ex cuius calore
calefacta es super omnes caritate mea, ex cuius splendore illuminata es plus omnibus sapiencia mea. 9 Tenebre
terre fugate sunt et omnes celi illustrati sunt per te. 10 In veritate mea dico, quod puritas tua, que michi super
omnes angelos placuit, traxit deitatem meam in te, ut ex calore Spiritus inflammareris, quo Deum verum et
hominem in utero tuo conclusisti, quo homo illuminatus est et angeli letificati sunt. 11 Ideo benedicta sis tu a
benedicto filio tuo! Propterea et nulla erit peticio tua ad me, que non exaudiatur, et per te omnes, qui petunt
misericordiam cum voluntate emendandi, graciam habebunt. Quia sicut calor procedit a sole, sic per te omnis
misericordia dabitur. Tu enim es quasi fons largifluus, de quo misericordia miseris fluit." 12 Respondit mater
35

