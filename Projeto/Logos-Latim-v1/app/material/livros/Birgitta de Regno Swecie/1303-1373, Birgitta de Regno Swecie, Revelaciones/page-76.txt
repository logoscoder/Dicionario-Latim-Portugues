autoritatem et eorum mater per spiritualem educationem. 23 Si vero scit scienter aliquem suorum familiarium
peccare ad mortem anime, qui auditis amonitionibus non resipiscit, remoueat eum a se. Quem si retinuerit
propter commodum et consolationem temporalem, non erit immunis a peccato eius. 24 Pergens vero ad lectum
suum examinet diligenter facta et affectus ipsius diei iam preteriti cogitando taliter: 'O Deus, creator corporis mei
et anime, vide me misericordia tua et presta gratiam tuam, ut ex somni abundantia non tepescam in seruitio tuo.
25 Nec somni inquietudine deficiam a seruitio tuo sed modera somnum meum ad honorem tuum, quem ad
corporis alleuiationem haberi precepisti, et da michi fortitudinem, ut inimicus dyabolus non inquietet me nec
abstrahat a tua pietate.' 26 Surgens autem a lecto diluat confessione, si quas negligentias caro passa est, ne
sequentis noctis somnus cum preterite delictis oriatur."
Caput 2 Verba Virginis ad filiam de remedio oportuno ad difficultatem episcopo occurrentem in via arta, et
quomodo patientia per vestes et decem precepta per decem digitos et desiderium eternorum et fastidium
mundanorum per duos pedes designantur, et de tribus inimicis in via contra episcopum existentibus.
{ Item loquitur Dei mater: "Dic episcopo, quod, si incesserit per viam iam dictam, tunc tria difficilia occurrent ei:
Primo, quod via est arta. Secundo, quod in ea sunt spine pungitiue. Tercio, quod via est petrosa et inequalis. 2
Contra hec tria dabo tibi tria consilia: Primum est, quod induat se episcopus vestibus fortioribus et subtiliter
consutis contra viam artam. Secundum est, quod habeat decem digitos ante oculos suos, inter quos respiciat
tamquam per cancellos, ne pungatur a spinis. 3 Tercium est, quod caute ponat pedes suos et in quolibet vestigio
attemptet, si pes positus subsistit solide nec precipitanter ponat ambos pedes simul, nisi prius certificatus fuerit
de qualitate vie. 4 Quid vero significat via arta nisi maliciam hominum prauorum contra iustos, qui derident
opera iusta et deprauant vias et monita iustorum recta, et quidquid humile et pietatis est paruipendunt. 5 Contra
tales homines induat se episcopus veste patientie et constantie, quia patientia grauia facit esse suauia et illatas
contumelias gaudenter tolerare. 6 Quid vero significant spine nisi aduersitates mundi? Contra has habendi sunt
digiti decem preceptorum Dei et consiliorum eius, ut cum pupugerit spina aduersitatis et paupertatis consideretur
passio et paupertas Christi. 7 Cum vero pungi spina ire et inuidie, consideretur caritas Dei, quam nobis seruare
precepit. Caritas enim vera non querit, que sua sunt, sed se totam exponit ad honorem Dei et proximi utilitatem.
Quod vero debet esse cautus in ponendis pedibus significat, quod ubique debet rationabiliter timere. 8 Nam
bonus homo tenetur habere quasi duos pedes. Primus est desiderium eternorum. Secundus est fastidium mundi.
In desiderio vero eternorum debet esse discretio, ne desideret eterna sibi soli tanquam digno sed totum
desiderium suum et voluntatem et remunerationem ponat in manus Dei. 9 In fastidio vero mundi debet esse
cautio et timor, ne fastidium sit propter aduersitates mundi et vite impatientiam, ne sit eciam propter vite
temporalis maiorem requiem et laboris alijs proficui exonerationem, sed solummodo fiat propter peccati
abhominationem et desiderium eterne vite. 10 Hijs igitur difficultatibus vie superatis adhuc precaueo episcopum
de tribus inimicis, qui sunt in via sua. Primus quippe hostis nititur sibilare in aures episcopi, ut obstruat auditum
eius. Secundus stat ante eum, ut pungat oculos eius. 11 Tercius est ante pedes eius clamans alte et habens
laqueum, quo pedes illaqueet, quando eleuat eos a terra. Primus hostis sunt homines illi siue infusiones ille, qui
nituntur episcopum trahere a recta via dicentes: 12 'Cur tantum assumis tibi laborem et pergis per viam tam
artam? Diuerte ergo magis in viam floridam, per quam vadunt plures. Quid ad te quomodo ille vel illi viuunt?
Quid ad te offendere et obiurgare illos, a quibus honorari et amari possis? 13 Si non offendunt te et tuos, quid
tibi cure est, quomodo viuunt aut si offendunt Deum? Si vero tu ipse bonus es, quid ad te iudicare alios? Da
magis munera et accipe. Utere amicicia hominum, ut lauderis et bonus voceris in vita tua.' 14 Secundus hostis
desiderat excecare te sicut Philistim Samsonem. Hij sunt pulcritudo et possessio mundi, fluxus vestium et
diuersus apparatus rerum, honores hominum et fauores. Cum enim ista offeruntur et placent oculis, excecatur
ratio, tepescit amor mandatorum Dei, peccatum perpetratur licentius et commissum leuigatur. 15 Propterea cum
episcopus necessaria moderata habuerit, contentetur. Nam nimis multis videtur nunc dulcius esse stare ad molam
cupiditatis cum Samsone quam diligere ecclesiam secundum laudabilem dispositionem cure pastoralis. 16
Tercius hostis clamat alte habens laqueum et dicens: 'Cur', inquit, 'sic vadis caute et inclinato capite ? Cur in
tantum humilias teipsum, qui a pluribus debes et possis honorari? Esto magis sacerdos, ut sedeas cum primis!
Esto episcopus, ut honorari possis a pluribus! 17 Procede ad maiores dignitates, ut maiora obtineas seruitia et
maiori fruaris quiete! Congrega thesauros, quibus alios iuuans tecum ab alijs consolari possis et ubique esse letus
!' 18 Cumque animus talibus inclinatus fuerit affectionibus et suggestionibus, mox affectus eleuatur quasi pede
quodam praue delectationis ad terrenam cupiditatem, qua ita inuoluitur laqueo cure mundialis, quod vix
consurgit ad considerationem sue miserie et premiorum seu suppliciorum eternorum. 19Nec mirum: Scriptura
enim dicit, quod, qui episcopatum desiderat, bonum opus desiderat ad honorem Dei. Nunc autem plerique
desiderant honorem et refugiunt laborem, in quo anime est salus sempiterna. Propterea episcopus iste stet in
gradu, quem habet, nec appetat altiorem, donec Deo placuerit ei aliter prouidere."
Caput 3 Declaratio plenaria Virginis ad episcopum, qualiter ut Deus honoretur per ipsum exerceat episcopale
officium, et de duplici fructu veram dignitatem obsequente et de duplici confusione falsam dignitatem
consequente et de occursu Ihesu Christi et omnium sanctorum ad verum et rectum episcopum.
{ Loquebatur mater Dei: "Ego exponere volo episcopo, quid tenetur facere Deo et quid est honor Dei. Omnis
itaque episcopus debet habere infulam in brachijs suis bene custoditam, non vendere eam pro pecunia, non
76

