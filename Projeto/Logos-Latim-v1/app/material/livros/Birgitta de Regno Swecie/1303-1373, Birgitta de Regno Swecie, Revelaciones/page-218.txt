incaluerit, statim arescit a bono et procedit ad cupiditatem. 25 Si vero ingruerit tribulacio, angustiatur ab omni
parte sicut arbor concussa vento in nullo stabilis et ad omnia querulosus. 26 Si vero afflauerit honor, non minus
sollicitabitur, quomodo omnibus placeat, quomodo ab omnibus possit vocari bonus et ad ingruencia possit
occurrere sapienter. Ecce quanta instabilitas prouenit ex instabilitate radicis viciate! 27 Quid autem ego facturus
sum? Ego sum quasi bonus ortulanus, in cuius orto sunt multe infructuose arbores et pauce bone. Si abscidantur
penitus ille bone arbores, quis tunc intrabit ortum? 28 Si vero omnes infructuose arbores radicitus euellantur,
nimis deformis apparet ortus ex fossis et suffossione pulueris. 29 Sic ego; si omnes bonos ad me de carne
educerem, quis tunc ingrederetur sanctam Ecclesiam? Si vero omnes malos in vno puncto auferrem, tunc nimis
deforme fosse apparerent in orto et tunc omnes seruirent michi ex timore pene et non ex amore. 30 Ideo ego
facio sicut bonus insertor, qui surculum arido trunco inserit; quo crescente et firmiter radicato illud, quod aridum
est, proicit in ignem. 31 Sic ego faciam. Plantabo quippe michi plantacionem dulcedinis et surculos virtutum:
quibus succrescentibus abscidam, quod aridum est, et proiciam in ignem. 32 Et purgabo ortum meum, ne aliquid
infructuosum remaneat, quod ramos nouellos et fructificantes possit impedire." 33 De priore quodam compuncto
de verbis Christi, qui postea factus est deuotus. Hic idem prior vidit Christum extendentem manus ad eum et
dicentem: 34 "Per istud", inquit, "solidum os intrauerunt claui." Item isto priore mortuo dixit Christus: "Frater
ille, amicus tuus, non est mortuus sed viuit, quia operibus impleuit nomen fratris. Sed potes querere: quis est
verus frater? 35 Respondeo tibi: ille est verus frater, qui secundum commune prouerbium omnia sua portat in
dorso, qui nichil desiderat nisi Deum et nouit de necessariis contentari, qui me Deum factum carne fratrem suum
agnoscit et diligit vt fratrem." 36 Item de eodem fratre. Cum idem frater difficilis esset ad credendum gracie
domine Birgitte date, vidit in extasi dominam et ignem de celo descendentem in eam. Cumque miraretur et
putaret illusionem expergefactus, iterum obdormiuit et audiuit vocem aperte bis dicentem: 37 "Nullus prohibere
potest ignem istum, vt non egrediatur. Ego enim ipsa potencia emittam hunc ignem ad orientem et occidentem,
ad aquilonem et ad austrum, et inflammabit multos." 38 Post hec idem frater factus est credulus reuelacionum et
defensor earum. 39 Item in eodem capitulo. Frater quidam infirmabatur tribus annis ita, quod pes eius computruit
et medulla inde fluebat. Qui tante paciencie fuit, quod semper Ihesum habebat in corde et ore dicendo: 40 "Ihesu,
dignissime Deus, miserere mei!" Qui appropinquans morti clamabat: "Desidero, desidero, desidero. O
desiderium meum, veni!" 41 Qui cum interrogaretur, quid desideraret, respondit: "Vidi", inquit, "Deum, et ex
desiderio eius et visione gaudeo et exulto in tantum, quod, si centum annis viuere possem in ista infirmitate,
libenter contentus essem." 42 Post hec idem frater circa mediam noctem exultans mortuus est in manibus
fratrum. Sequenti vero dominica die domina rapta in spiritu audiuit: 43 "O filia, quia domini et magistri nolunt
venire ad me humiles, ideo colligo pauperes et ydiotas in regnum celorum. Nam iste pauper et ydiota hodie
inuenit sapienciam supra Salomonem, diuicias, que non veterascunt, et coronam, que semper augetur et
numquam finietur. 44 Dic eciam illi fratri, qui ei pro penitencia sua seruiuit in infirmitate, quod propter
seruicium eius liberabitur a temptacionibus et habebit fortitudinem ad spiritualia, finem quoque gaudiosum, et
vigilabit in requie Lazari."
Caput 31 Videbatur a sponsa in iudicio diuino vnus demon et vna anima consimilis forme horribilis animalis. Et
dampnabatur illa anima, quia semper perseuerauerat in malo nec in fine penituit. Et qualiter Christus est
caritatiuus et pius bonis et districtus malis et qualiter anima alia ascendebat vt stella clarissima.
{ Videbatur a sponsa in diuino iudicio stare quasi duos demones consimiles in omnibus membris. Quorum ora
erant aperta quasi luporum, oculi quasi vitrum intus ardens flammantes, aures dependentes quasi canum, venter
tumidus et nimium protensus, manus quasi grifi, crura sine iuncturis; pedes erant quasi mutilati et quasi ad
medium abscisi. 2 Tunc vnus eorum ait ad iudicem: "Iudex, iudica hanc animam michi consimilem istius militis
michi in coniugem ad meam coniunccionem!" Respondit iudex: "Dic, qualem iusticiam et racionem habeas ad
eam!" 3 Respondit demon: "Ego quero a te primo, quia iustus es: nonne, vbi aliquod animal simile inuenitur alii,
solet dici hoc animal leonini generis vel lupini vel aliquid huiusmodi? Nunc ego quero, cuius generis sit anima
ista aut cui similis, angelis vel demonibus." 4 Cui ait iudex: "Non est similis angelis sed tibi et tuis consimilibus,
sicut satis patet." Tunc quasi deridendo ait demon: "Cum hec anima de ardore vnccionis, idest caritatis tue,
creata fuit, similis erat tibi. 5 Nunc autem contempta tua dulcedine facta est mea triplici iure: primo quia similis
est michi in disposicione, secundo quia similem gustum habemus, tercio quia vnam habemus ambo voluntatem."
6 Respondit iudex: "Licet ego omnia scio, tamen propter istam sponsam meam, que astat, dic quomodo similis
est tibi dicta anima in disposicione!" Et demon ait: 7 "Sicut conformia habemus membra, sic eciam conformes
habemus actus. Nos enim habemus apertos oculos; nichil tamen boni videmus. Ego quippe nichil volo videre,
quod ad te et tuam dileccionem pertineat. 8 Sic nec ipsa videre voluit, cum potuit, quod ad te et salutem anime
pertineret, sed sola temporalia et delectabilia attendebat. Nos eciam habemus aures sed non audimus ad
profectum nostrum. 9 Sic et ista nichil, quod ad honorem tuum pertinuit, audire voluit et michi similiter omnia
tua amara sunt. Ideo vox dulcedinis et bonitatis tue numquam intrabit in aures nostras ad consolacionem nostram
et profectum. 10 Nos habemus ora aperta, quia sicut ipsa os suum apertum habuit ad omnia mundi suauia sed
clausum ad te et ad honorem tuum, sic et ego habeo os meum apertum ad offensionem tuam et turbacionem; et
numquam continerem eum a malo tuo, si possibile esset te turbari vel a gloria immutari. 11 Manus istius quasi
grifi, quia quidquid de temporalibus optinere potuit, vsque ad mortem tenuit et tenuisset diucius, si permisisses
218

