voluntas, scit horam illam iudicii, non angeli nec aliqua creatura." 15 "Item, si Spiritus Sanctus locutus est in
euangelistis, cur tanta est dissonancia inter eos, respondeo: Scriptum est, quod Spiritus Sanctus multiplex est in
operacionibus suis, quia multis modis distribuit dona sua electis suis. 16 Ipse quippe Spiritus Sanctus est sicut
homo habens stateram in manu, concordans et coaptans extremitates eius multis modis, donec ad stabilitatem
ipsum momentum statere peruenerit. 17 Quam quidem stateram alio modo disponit assuetus et dissuetus, alio
modo fortis et infirmus. Sic eciam Spiritus Sanctus nunc more statere ascendit in cordibus hominum, nunc
iterum descendit. 18 Ascendit autem quando mentem eleuat per subtilitatem intellectus et per deuocionem animi
et per inflammacionem desiderii spiritualis; descendit vero, quando mentem permittit inuolui difficultatibus,
anxiari superuacuis et tribulacionibus perturbari. 19 Ergo, sicut statera nichil habet certum, nisi moderentur
imposita et adhibeatur eciam manus regentis eam, sic in Spiritus Sancti operacione moderacio necessaria est et
vita bona simplicitasque intencionis et discrecio operum atque virtutum. 20 Igitur ego filius Dei visibilis in carne
cum diuersis locis diuersa predicarem, diuersos habui imitatores et auditores. 21 Nam alii sequebantur me ex
caritate, alii ad inueniendam occasionem et propter curiositatem, quidam eciam de sequentibus me erant
subtilioris ingenii, quidam simplicioris. 22 Ideo ego locutus sum simplicia, vnde simplices erudiebantur; locutus
sum eciam alciora, vnde sapientes admirabantur. 23 Quandoque eciam loquebar in parabolis et obscure, de
quibus aliqui recipiebant occasionem loquendi; quandoque repetebam prius dicta et quandoque augebam et
minuebam. 24 Ideo non mirum, si hii, qui narracionem euangeliorum ordinauerunt, quod posuerunt diuersa sed
tamen vera, quia quidam eorum posuerunt verbum ad verbum, quidam sensum verborum, non verba. 25 Quidam
scripserunt audita, non visa, alii priora posterius, alii plura de deitate mea et vnusquisque, prout Spiritus Sanctus
dabat loqui illis. 26 Verumptamen scire te volo, quod illi euangeliste solummodo recipiendi sunt, quos ecclesia
mea recipit. Quia plures conati sunt scribere, qui habuerunt zelum, sed non secundum scienciam meam. 27 Ecce
enim ego dixi, sicut lectum est hodie: 'Soluite templum hoc et ego reedificabo illud'. 28 Isti, qui hec audita
testificabantur, veri fuerunt secundum verbum auditum, sed falsi testes fuerunt, quia non attendebant ad sensum
verborum meorum, quia illud verbum intelligendum dixi de corpore meo. 29 Similiter et quando dixi: 'Nisi
manducaueritis carnem meam, non habebitis vitam', multi retrocesserunt, quia non attendebant clausulam, quam
dixi: 30 'Verba mea vita et spiritus sunt', idest spiritualem habent intellectum et virtutem. Nec mirum, quod
errabant, quia non sequebantur me ex caritate. 31 Itaque Spiritus Sanctus more statere ascendit in cordibus
hominum, nunc loquendo corporaliter, nunc spiritualiter. Descendit vero, quando cor hominis induratur ad Deum
aut heresibus et mundialibus inuoluitur et obscuratur." 32 Tunc in eodem momento dixit iudex religioso querenti,
qui sedebat in gradu scale: "Tu amice, tociens quesisti a me subtilia et ego iam propter sponsam meam, que astat,
interrogo te: 33 Cur anima tua, que habet discrecionem et intellectum bonorum et malorum, magis diligit caduca
quam celestia nec secundum ea, que intelligit, viuit?" 34 Respondit ille religiosus qui supra: "Quia contra
racionem ago et facio sensus carnis preualere racioni." Et Christus dixit: "Ideo consciencia tua erit iudex tuus."
35 Deinde dixit Christus ad sponsam: "Ecce filia, quantum preualet in homine non solum malicia dyaboli sed
consciencia deprauata! Et hoc prouenit ex eo, quod homo non reluctatur, sicut deberet, temptacioni sue. 36 Sed
non fecit ita magister tibi notus. Cum ipso quippe descendit Spiritus temptans eum in tantum, quod quasi omnes
hereses essent ante eum stantes et quasi loquerentur vno ore: 'Nos sumus veritas'. 37 Sed ipse non credidit
sensibus suis nec sensit supra se. Ideo liberatus est et factus est sciens ab 'In principio' vsque ad 'alpha et o', sicut
sibi promissum fuit." 38 "Item, cur tanto tempore distuli incarnari, respondeo: Vere necessaria fuit incarnacio
mea, per quam soluta est malediccio et omnia pacificata sunt in celis et in terris. 39 Sed tamen necessarium fuit,
vt homo prius erudiretur lege naturali, deinde lege scripta. 40 Nam per legem naturalem apparuit, quanta et
qualis fuit dileccio hominis. Per legem scriptam intellexit infirmitatem suam et miseriam et tunc cepit requirere
medicinam. 41 Ergo iustum fuit, vt tunc veniret medicus, quando aggrauata fuit infirmitas, vt, vbi habundauit
morbus, superhabundaret medicina. 42 Verumptamen et in lege naturali et in lege scripta multi fuerunt iusti et
multi habebant Spiritum Sanctum et predixerunt multa et erudiebant alios ad omnia honesta et expectabant me
saluatorem. Isti appropinquabant misericordie mee, non supplicio sempiterno." 43 "Item, cum anima hominis
melior sit mundo, cur non mittuntur predicatores vbique et semper, respondeo: Vere anima dignior et nobilior est
toto mundo et omnibus stabilior. 44 Nam ideo dignior est, quia spiritualis et equalis angelis et ad eternum
gaudium creata est. Nobilior vero est, quia ad ymaginem deitatis mee facta est et immortalis et eternalis. 45
Ergo, quia homo dignior et nobilior est omnibus creaturis, ideo pre omnibus nobilius viuere debet, quia racione
pre aliis ditatus est. 46 Si vero homo abutitur racione et diuinis donis meis, quid mirum, si ego hoc punio
tempore iusticie, quod tempore misericordie est omissum? 47 Ideo ergo non mittuntur vbique et semper
predicatores, quia ego Deus preuidens duriciam cordium multorum parco laboribus electorum meorum, ne in
vacuum tribulentur. 48 Et quia multi ex industria et certa sciencia peccantes deliberant magis perseuerare in
peccatis quam conuerti, ideo non sunt digni audire nuncios salutis. 49 Sed o amice, iam finiam tecum
responsionem cogitacionum tuarum et tu finies vitam. Iam experieris, quid tibi profuerunt eloquencia tua verbosa
et fauor humanus. O quam felix fores, si attendisses professionem tuam et votum tuum!" 50 Item dixit Spiritus
ad sponsam: "Filia, iste, qui tanta et talia quesisse videbatur, adhuc viuit corpore sed non ad diem vnum
mansurus est viuus. 51 Cuius affecciones et cogitaciones cordis ostense sunt tibi per similitudines, non sibi in
199

