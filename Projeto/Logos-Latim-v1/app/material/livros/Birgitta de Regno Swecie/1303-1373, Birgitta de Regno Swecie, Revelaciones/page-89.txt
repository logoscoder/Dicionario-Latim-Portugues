"Hec est vera iusticia. 2 Sicut enim prius delectabaris in affectionibus mundi contra velle meum, sic nunc
permittitur tibi cogitationes varie contra velle tuum. Verumtamen time cum discretione et confide fortiter in me,
Deo tuo, sciens pro certissimo, quod, quando mens non delectatur in cogitationibus peccati sed reluctatur eis
detestando eas purgatio sunt anime et corona. 3 Si vero modicum peccatum, quod intelligis esse peccatum,
delectat te facere, et facis ex confidentia abstinentie et presumptione gratie, nec assumis penitentiam nec aliam
facis emendam, scito illud posse fieri mortale. Propterea, si in mentem venerit aliqua peccati delectatio,
qualiscumque fuerit, considera statim ad quid tendit et penitere. Nam postquam natura hominis debilitata est ex
infirmitate eius, pluries procedit peccatum. 4 Non enim est homo, qui non peccat saltem venialiter, sed Deus
misericors dedit homini remedium dolere, scilicet de omni peccato, necnon et emendata timere, ne forte non
bene emendata sint. 5 Nam nichil ita odit Deus, sicut scire peccatum, nec curare aut ex meritis aliquibus
presumere quasi Deus ideo toleraret aliquod peccatum tuum quasi sine te non posset honorari aut ideo licite
permitteret tibi facere unum malum, quia fecisti plura bona cum magis eciam, si centies fecisses bene pro
unoquoque malo adhuc non sufficeres rependere Deo pro caritate et bonitate sua. 6 Propterea time rationabiliter
et, si cogitationes prohibere non poteris, saltem fer patienter et conare contra eas voluntate. Non enim
damnaberis pro eis, si ingrediuntur, quia non est tuum prohibere nisi in eis delectaberis. 7Time eciam quamuis
cogitationibus non consentis, ne forte propter superbiam cadas. Omnis enim qui stat solius Dei virtute stat. Ideo
timor introductorium quoddam est in celum. 8 Nam multi ideo lapsi sunt in precipitium et mortem propriam,
quia timorem diuinum abiecerunt a se et ibi erubuerunt confiteri coram hominibus, ubi non erubescant peccare
coram Deo. Ideo, qui pro modico peccato non curat petere veniam, huic et ego dedignabor relaxare peccatum. 9
Et sic exercitatione auctis peccatis illud, quod ex contritione remissibile et veniale erat ex negligentia et
contemptu fiet valde graue, sicut in hac anima iam iudicata perpendere poteris. 10 Postquam enim veniale et
remissibile commisit, auxit per consuetudinem confidens de bonis suis aliquibus operibus quasi minora non
attendendo, quod iudicarem. 11 Et sic irretita anima per consuetudinem delectationis inordinate non correxit, nec
conpescuit voluptatem peccati, donec iudicium erat in foribus et ultimus punctus appropinquabat. 12 Ideo
appropinquante fine inuoluebatur subito conscientia eius miserabiliter et doluit, quod cito moreretur timens
separari ab illo modico temporali, quod diligebat. Nam Deus ad ultimum punctum suffert hominem et expectat,
si forte homo peccator voluntatem suam omnem, quam habet liberam, mouere voluerit ab affectu peccati, 13 sed
quia voluntas non corrigitur, ideo anima sine infinito constringitur, quia dyabolus sciens, quod unusquisque
secundum conscientiam et voluntatem iudicabitur, laborat maxime in fine, ut anima ludificetur et euertatur ab
intentionis rectitudine, quod et fieri permittit Deus, quia anima cum deberet, renuit vigilare. 14 Noli insuper
confidere et presumere nimium, si quem dico amicum et seruum, sicut vocaui istum prius, quia eciam Iudas
vocatus est amicus et Nabugodonosor seruus. 15 Nam sicut dixi personaliter: 'Vos amici mei estis, si feceritis,
que precipio vobis', sic dico nunc: 'Amici sunt, cum me imitantur, inimici sunt cum me et mandata mea
contemnendo persequuntur.' 16 Numquid non Dauid postquam dictum est, quod inueni hominem secundum cor
meum, excessit per homicidium? Salomon, cui tam mirifica data et promissa sunt, excessit a bonitate et non est
completa in eo promissio propter ingratitudinem eius sed in me filio Dei. 17 Propterea, sicut in dictamine tuo
ponitur clausula cum finali, sic ego in locutione mea clausulam istam pono et finalem. 18 Si quis fecerit
voluntatem meam et dimiserit suam hereditatem, accipiet vitam eternam. Qui vero audierit nec faciendo
perseuerauerit, erit sicut seruus inutilis et ingratus. 19 Sed nec debes diffidere, si quem dico inimicum, quia
statim ut inimicus mutauerit voluntatem ad bonum, erit amicus Dei. Numquid non Iudas erat cum duodecim
unus, quando dixi: 'Vos amici mei estis, qui secuti estis me et sedebitis super sedes duodecim.' 20 Tunc quidem
temporis sequebatur me Iudas, nec tamen sedebit cum duodecim. Quomodo ergo completi sunt sermones Dei?
Respondeo tibi: Deus, qui videt corda et voluntates hominum, secundum illa iudicat et remunerat, que videt. 21
Homo vero secundum, quod videt in facie, iudicat. Ideo, ne bonus superbiret vel malus diffideret, vocauit Deus
ad apostolatum, ita bonos sicut et malos sicut et quotidie vocat ad dignitates bonos et malos, ut omnis qui
officium tenet cum vita glorietur in eterna vita. 22 Qui vero honorem habet absque onere glorietur ad tempus in
eternum periturus. Ergo, quia Iudas non sequebatur me corde perfecto, non pertinuit ad eum, qui secuti estis me,
quia non perseuerauit usque ad remunerationem sed ad eos, qui perseueraturi erant tam presentes tunc temporis
quam futuri, 23 quia dominus in cuius conspectu sunt omnia, quandoque loquitur in presenti, que ad futura
pertinent et de faciendis tamquam iam sint facta. Quandoque eciam preteritum futurumque permiscet et preterito
utitur pro futuro, ut nullus presumat discutere consilium impermutabile trinitatis. 24 Audi adhuc unum verbum:
'Multi sunt vocati, pauci vero electi'. Sic iste vocatus est ad episcopatum sed non electus, quia ingratus gratie
Dei. Ideo nomine episcopus sed merito degenerans cum hijs, qui descenduntur et non ascendunt computabitur."
25 Filius Dei loquitur dicens: "Miraris, filia, quare alius episcopus habuit pulcerrimum finem, alius ita
horrendum. Nam paries cadens confregit eum totum et modicum superuixit et hoc modicum cum ingenti dolore.
26 Respondeo tibi: Scriptura dicit, imo egoipse dixi, quod iustus qualicumque morte moritur iustus est apud
Deum, sed homines mundi hunc iustum reputant, qui pulcrum exitum habebit sine dolore et pudore. 27 Deus
vero hunc discernit iustum, qui a diutina abstinentia probatus est vel qui pro iusticia tribulatur, quia amici Dei
quasi tribulantur in hoc mundo aut ad minus supplicium in futuro aut ad maiorem coronam in celo. 28 Nam
Petrus et Paulus pro iusticia mortui sunt sed Petrus amarius Paulo, quia plus dilexit carnem Paulo et, quia
89

