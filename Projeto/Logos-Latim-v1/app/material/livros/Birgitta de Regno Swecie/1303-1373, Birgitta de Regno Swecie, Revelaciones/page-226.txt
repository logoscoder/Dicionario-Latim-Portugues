Caput 38 Christus dicit sponse, quod duo sunt spiritus, scilicet bonus et malus. Signa autem boni spiritus sunt
dulcedo mentis et gloria, et signa mali spiritus sunt anxietas et inquietudo mentis procedens ex cupiditate vel ira
etc.
{ Filius loquitur sponse dicens: "Spiritus bonus est in corde hominis. Quid est spiritus bonus nisi Deus? Quid est
Deus nisi gloria et dulcedo sanctorum? 2 Ipse Deus est in eis et ipsi in eo et tunc omne bonum habent, cum
habent Deum, sine quo nichil est bonum. Ideo, qui habent spiritum Dei, habent et Deum et omnem miliciam celi
et omne bonum. 3 Similiter, qui habent spiritum malum in se, habent omne malum in se. Quid enim est spiritus
malus nisi dyabolus? Quid vero dyabolus nisi pena et omne malum? Ergo, qui habet dyabolum, habet in se
penam et omne malum. 4 Sicut autem homo bonus non sentit, vnde vel quomodo dulcedo Spiritus Sancti ingerit
se menti eius, nec perfecte eam in presenti gustare potest, licet gustat partem, 5 sic homo malus cum angustiatur
cupiditate, cum anhelat ad ambicionem, cum mordetur ira aut inquinatur luxuria et ceteris aliis viciis, pena
dyaboli est et indicium eterne inquietudinis, licet in presenti, vt est, perpendi non possit. 6 Ve hiis, qui huic
spiritui adherent!"
Caput 39 Videbat sponsa demonem producentem in diuino iudicio septem libros contra quandam animam vnius
militis defuncti, sed angelus bonus produxit pro ea vnum librum. Que anima non dampnabatur eternaliter, quia
demone ignorante penituit in fine in cogitatu intrinsecus. Condempnatur tamen propter peccata ad nouem penas
sustinendas in purgatorio vsque ad diem iudicii, quia tam diu desiderauerat in corpore viuere. Sed reuelantur a
Christo tria remedia, per que possit ante liberari, et remittuntur ei a Domino statim tres de predictis penis
precibus Virginis et sanctorum. Supplicacio vero angeli boni pro ea non statim exauditur sed differendo ad
tempus ponit eam Christus in deliberacione.
{ Demon quidam apparuit in diuino iudicio, qui tenebat quandam animam cuiusdam defuncti tremulam in
modum cordis tremuli. Qui demon tunc dixit ad iudicem: 2 "Ecce preda! Angelus enim tuus et ego sequebamur
animam istam a principio suo vsque in finem, sed ipse ad custodiendum, ego autem ad nocendum, et ambo
venabamur eam quasi venatores. Sed tamen ipsa in fine incidit in manus meas. 3 Ad quam lucrandam michi ego
ita sum cupidus et impetuosus quemadmodum torrens cadens deorsum, cui nichil resistit nisi quoddam
retentaculum, hoc est iusticia tua. 4 Que quia nondum probata est contra animam istam, ideo adhuc nondum
secure possideo eam. 5 Ego eciam desidero eam tam feruenter quemadmodum animal consumptum inedia, quod
pre fame comedit eciam membra sua. Ergo, quia tu iustus iudex es, iudica super eam iustum iudicium!" 6
Respondit iudex: "Quare magis incidit in manus tuas et cur tu propinquior ei fuisti quam angelus meus?"
Respondit demon: "Quia peccata sua plura fuerunt quam opera bona." 7 Respondit iudex: "Ostende, qualia!"
Respondit demon: "Ego habeo vnum librum plenum peccatis suis." Et iudex: "Quale est nomen libri huius?" 8
Respondit demon: "Huius nomen est inobediencia. In quo libro sunt septem libri et quilibet habet III columpnas.
Quelibet autem columpna habet plus quam mille verba sed nulla minus quam mille, quedam vero multo plura." 9
Respondit iudex: "Dic nomina istorum librorum, quia licet ego omnia scio, tamen, vt aliis innotescat voluntas tua
et bonitas mea, volo, vt loquaris." 10 Respondit demon: "Nomen primi libri est superbia et in hoc sunt tres
columpne. Prima est superbia spiritualis in consciencia sua, quia superbiebat de bona vita, quam credebat se
habere aliis meliorem. 11 Superbiebat eciam de intelligencia sua et consciencia sapienciori aliis. Secunda
columpna erat, quod superbiebat de bonis sibi datis et de famulis et vestibus et aliis rebus. 12 Tercia erat, quod
superbiebat in pulchritudine membrorum et de propagine nobili et in operibus suis. Et in hiis tribus columpnis
erant infinita verba, prout tibi melius cognitum est. 13 Secundus liber erat cupiditas sua. Hec autem habebat tres
columpnas. Prima erat spiritualis, quia cogitauit peccata sua non esse ita grauia, sicut dicebatur, et indigne
desiderauit celeste regnum, quod non debetur alicui nisi perfecte mundo. 14 Secunda, quia plus desiderauit in
mundo, quam necesse erat, et voluntas sua fuit ad hoc solum, vt extolleret nomen suum et progeniem ad hoc, vt
heredes suos non ad honorem tuum sed ad honorem mundi nutriret et magnificaret eos. 15 Tercia columpna fuit,
quod cupiebat honorem mundi et super alios esse. Et in hiis, prout tibi melius cognitum est, innumerabilia sunt
verba, quibus requirebat fauorem et beniuolenciam, quibus eciam temporalia sibi acquirebat. 16 Tercius liber est
inuidia. Hic habet tres columpnas. Prima fuit in mente, qua inuidebat eis occulte, qui plus habebant et magis
prosperabantur quam ipse. 17Secunda, quod recepit ex inuidia res eorum, qui minus habebant quam ipse et
magis indigebant. 18 Tercia, quod ex inuidia nocuit proximo occulte per sua consilia et eciam publice, tam verbo
quam facto, tam per se quam per suos, et eciam alios incitauit ad similia. 19 Quartus liber erat auaricia, in qua
erant eciam tres columpne. Prime erat auaricia in mente, quia noluit aliis dicere de hiis, que sciebat, vnde alii
recepissent consolacionem et profectum, cogitans sic secum: 20 'Que inde michi vtilitas, si tali vel tali dedero
hoc consilium? Que michi remuneracio, si ei in illo consilio vel verbo profuero?' 21 Et sic indigens afflictus
recedebat ab eo non edificatus vel instructus, cum bene potuisset ab eo, si voluntas affuisset, edificari. 22
Secunda columpna erat, quod, cum pacificare poterat discordantes, noluit hoc facere, cum eciam consolari
poterat turbatos, non curauit. 23 Tercia columpna erat auaricia in bonis suis, eo quod, si vnum denarium dare
debebat pro nomine tuo, anxiebatur et grauabatur, et pro honore mundi libenter daret centum. 24 In hiis autem
columpnis sunt infinita verba, prout tibi melius constat. Omnia enim scis et nichil a te occultari potest, sed ideo
me loqui compellis ex tua potencia, quia aliis prodesse vis. 25 Quintus liber est accidia et iste habet tres
columpnas. Primo, quod in opere accidiosus erat ad operandum bona opera ad honorem tuum, idest ad mandata
226

