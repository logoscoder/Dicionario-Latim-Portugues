tollerando obprobria temporalia fugiam sempiterna.' 70 Si vero Maria prouocetur ad iram ex improbitate
proximorum, caueat diligenter, ne soluat linguam responsionibus indiscretis, quia iram sepe superbia comitatur.
71 Ideo consilium est, vt adueniente ira et superbia comprimantur labia tanto tempore, quousque voluntas petere
possit auxilium a Deo paciendi et deliberare, quid vel qualiter respondendum sit, vt vincere possit se ipsum; quia
ira tunc mitigatur in corde et homo valet sapienter insipientibus respondere. 72 Scito eciam, quod dyabolus
multum inuidet Marie. Qui si eam impedire non potest per transgressionem mandatorum Dei, tunc excitat eam ad
facilitatem magne ire aut ad dissolucionem vane leticie aut ad verba dissoluta et iocosa. 73 Ideo Maria semper
petat auxilium a Deo, vt omnis eius locucio et operacio ab eo regantur et ad eum dirigantur. 74 Item Maria
habeat humilitatem in opere, vt nichil faciat causa terrene laudis, nichil attemptet noui, nichil humilitatis
erubescat in opere, fugiat singularitatem, omnibus deferat, in omnibus reputet se indignam. 75 Item Maria eligat
magis sedere cum pauperibus quam sedere cum diuitibus, magis obedire quam preesse, magis silere quam loqui,
magis esse solitaria quam cum potentibus et parentibus conuersari. 76 Maria quoque odiat propriam voluntatem,
mortem suam semper meditetur, non sit curiosa, non murmuratrix nec obliuiosa iusticiarum Dei et affeccionum
suarum. 77 Maria quoque frequens sit ad confessiones, sollicita in temptacionibus suis, desiderans ad nichil aliud
viuere, nisi vt honor Dei et salus animarum augeatur. 78 Igitur Maria, que taliter, sicut iam est dictum, affecta
est, si eligatur in Martham et obediens ex caritate Dei suscipit regere animas multorum, dabitur ei duplex corona,
sicut per similitudinem ostendo tibi. 79 Dominus quidam erat potens habens nauem oneratam mercimoniis
preciosis. Qui dixit famulis suis: 'Ite ad portum talem, et ibi erit michi lucrum magnum et fructus graciosus. Si
insurgunt venti, laborate viriliter et non attediamini, quia merces vestra erit magna.' 80 Igitur famulis
nauigantibus preualuit ventus, intumuerunt procelle et nauis quassata est grauiter. Tunc autem gubernator nauis
tepuit et omnes desperabant de vita et condixerunt venire ad vnum portum, quo flauit eos ventus, et non ad illum
portum, quem eis dominus designauerat. 81 Quod audiens vnus famulorum fidelior et ingemiscens ex zelo
amoris domini feruens arripuit violenter gubernaculum nauis et viribus perduxit nauem ad portum, quem
dominus volebat. 82 Igitur homo iste, qui sic viriliter nauem perduxit ad portum, maiori mercede pre aliis est
remunerandus. Simile ergo est de prelato bono, qui propter amorem Dei et pro salute animarum suscipit onus
regiminis non curans de honore, quia duplicem mercedem habebit. 83 Primo, quod particeps erit omnium
bonorum eorum, quotquot perduxit ad portum; secundo, quod gloria eius augebitur sine fine. Sic erit econtra de
illis, qui ambiunt honores et prelaciones: erunt quippe participes omnium penarum et peccatorum eorum, quos
susceperunt regere. 84 Secundo /quod/ confusio eorum erit sine fine. Nam prelati, qui ambiunt honores,
similiores sunt meretricibus quam prelatis, quia decipiunt animas malis exemplis suis et verbis. Et indigni sunt
vocari Maria vel Martha, nisi se penitencia emendent. 85 Quinto Maria debet dare medicinam hospitibus suis,
idest eos letificare verbis bonis, quia ad omnia, que euenire possent, siue sint leta siue tristia, sic dicere debet:
'Ego', inquiens, 'volo, quidquid me Deus velit velle, et eius voluntati parata sum obedire, eciam si irem in
infernum.' 86 Nam talis voluntas est medicina contra adueniencia cordi, et hec voluntas est delectacio in
tribulacione et temperamentum bonum in prosperitate. Sed quia Maria multos habet inimicos, ideo continue
faciat confessionem. 87 Nam quamdiu scienter moratur in peccato habens copiam confitendi et negligit vel non
attendit, tunc magis apostata dicenda est coram Deo quam Maria." 88 Item de actibus vite Marthe. "Scito eciam,
quod, licet pars Marie optima sit, non tamen ideo pars Marthe mala est, ymmo laudabilis et beneplacens Deo.
Ideo dicam tibi nunc, quomodo Martha institui debet. 89 Ipsa quippe debet habere sicut et Maria eciam quinque
bona. Primo fidem rectam Ecclesie Dei. Secundo scire precepta deitatis et consilia euangelice veritatis, et illa
debet perficere corde et operacione. 90 Tercio cohibere linguam ab omni verbo malo, quod est contra Deum et
proximum, et manum ab omni illicita et inhonesta operacione, et animum debet continere a nimia cupiditate et
delectacione, scire quoque contentari de concessis et superflua non desiderare. 91 Quarto perficere opera
misericordie racionabiliter et humiliter, vt propter confidenciam illorum operum in nullo offendat Deum. Quinto
diligere Deum super omnia et plus quam se ipsum. Sic fecit Martha. 92 Nam ipsa gaudenter dedit se ipsam michi
sequendo verba et opera mea, et postea dedit omnia bona sua pro amore meo. Et ideo fastidiuit temporalia et
querebat celestia, ideo pacienter omnia sustinuit et de aliis sicut de se ipsa curabat, 93 ideo semper cogitabat
caritatem meam et passionem meam et letabatur in tribulacionibus, et sicut mater diligebat vniuersos. 94 Ipsa
eciam Martha sequebatur me cottidie, nichil desiderans nisi audire verba vite. Ipsa quoque compaciebatur
dolentibus, consolabatur infirmos, neminem maledicens sed dissimulans improbitates proximi et pro omnibus
orans. 95 Omnis ergo, qui caritatem desiderat in vita actiua, sequi debet Martham diligendo proximum, vt
optineat celum, sed non fouendo vicia eius, fugiendo laudem propriam et omnem superbiam et duplicitatem.
Iram eciam et inuidiam non debet seruare. 96 Sed nota, quod Martha rogans pro fratre suo Lazaro mortuo prior
venit ad me, sed non resuscitabatur frater eius statim. Sed venit postea Maria vocata, et tunc propter ambas
sorores frater resuscitatur. 97 Sic eciam est in spirituali vita. Nam qui perfecte desiderat esse Maria, debet prius
esse Martha laborando in honore meo corporaliter, et scire debet prius resistere desideriis carnis et
temptacionibus dyaboli obuiare. 98 Et postea potest cum deliberacione ascendere ad gradum Marie. Qui enim
non est probatus et temptatus et qui non vicerit motus carnis sue, quomodo potest iugiter celestibus inherere? 99
Quis vero est frater mortuus Marthe et Marie nisi operacio imperfecta? Nam multociens operacio bona fit
indiscreta intencione et indeliberato animo et ideo remisse et tepide procedit. 100 Sed vt operacio bona sit michi
246

