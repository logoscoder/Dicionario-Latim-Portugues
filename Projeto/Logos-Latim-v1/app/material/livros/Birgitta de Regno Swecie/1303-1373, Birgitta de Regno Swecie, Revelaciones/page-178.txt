et nunquam dimittet. Ideo ve eis, quod unquam sacerdotes et membra mea facti sunt. 10 Ille sacerdos, qui nunc
moriebatur, habuit tria. Primo superbiam, quia vestiuit se sicut episcopus, secundo laudatus de sapiencia, tercio
ad quodcumque voluit et corpori placuit flexit voluntatem suam. 11 Abstinuit pro salute corporis, et quidquid ei
placuit fecit, non ad voluntatem meam. Sed quid nunc profuit ei? Ideo pro superbia est ante me quasi homo ad
medietatem corruptus et fetidus et plenus ulceribus et corrupta carne. 12 Pro laude est neglectus ante me et
negligetur ab hominibus. Pro voluntate propria corpus receperunt vermes, animam demones sine fine cruciantes.
13 Ecce miseri, quid diligunt et quid faciunt! Vbi nunc amici eius, ubi bona, ubi honor et gloria? Pro hiis
omnibus nunc habebit perpetuam confusionem. 14 Ipsi emunt paruum, id est temporalem honorem, et dimittunt
magnum, id est eternum gaudium. Ve talibus, quod unquam nati fuerunt! Ipsi enim profundius cadunt in
infernum quam aliquis alius."
Caput 136 Reuelaciones infrascriptas habuit in visione spirituali diuinitus deuota ancilla Christi sancte memorie
domina Birgitta stando in oracione, que diriguntur ad summos pontifices Clementem V, Innocencium VI,
Vrbanum V, Gregorium XI, que tractant de reducendo sedem apostolicam et Romanam curiam ad Romam et de
reformacione Ecclesie ex precepto Dei omnipotentis. Christus per duos annos ante iubileum dat sponse verba hic
contenta et precipit illa mittere pape Clementi quinto, scilicet quod faceret pacem inter reges Francie et Anglie et
quod veniret in Ytaliam et annunciaret annum iubileum. Et hanc reuelacionem portauit dominus Hemmingus,
episcopus Aboensis, et frater Petrus, prior monasterii Aluastra Cysterciensis ordinis de regno Swecie.
{ Filius Dei loquitur ad sponsam dicens: "Scribe ex parte mea pape Clementi verba hec: Ego exaltaui te et
ascendere te feci per omnes gradus honoris. Surge igitur ad faciendum pacem inter reges Francie et Anglie, qui
sunt periculose bestie, animarum proditores. 2 Veni deinde ad Ytaliam et predica ibi verbum et annum salutis et
dileccionis diuine! Et vide plateas stratas sanctorum meorum sanguine, et dabo tibi mercedem illam que non
finietur. 3 Attende eciam tempora priora, in quibus audacter ad iram prouocasti me, et silui, in quibus fecisti que
voluisti et non debuisti, et ego quasi non audiens paciens fui. 4 Quia tempus meum nunc appropinquat et
exquiram a te negligenciam et audaciam temporis tui. Et sicut per omnes gradus ascendere te feci, sic descendes
spiritualiter per alios gradus, quos experieris veraciter in anima et corpore, nisi obedieris verbis meis. 5 Et silebit
lingua tua magniloqua, et nomen tuum, quod vocasti in terris, in obliuione et opprobrio erit in conspectu meo et
sanctorum meorum. Exquiram eciam a te, quam indigne (permissione tamen mea) ad omnes gradus ascendisti,
quod ego Deus melius scio, quam tua negligens consciencia recordatur. 6 Queram quoque a te, quantum in
reformacione pacis regum tepuisti et quantum in aliam partem declinasti. Insuper non erit in obliuione, qualiter
cupiditas et ambicio in Ecclesia floruit tempore tuo et aucta est, et quod multa reformare et emendare potuisti sed
tu, amator carnis, noluisti. 7 Surge igitur, antequam nouissima hora tua appropinquans veniat, et negligencias
priorum temporum penultimo tempore zelando extingue! Si autem dubitas, cuius spiritus verba ista sint, ecce
regnum et persona nota sunt, in quibus stupor et mirabilia facta sunt. 8 Iusticia enim et misericordia, de quibus
loquor, appropinquant ubique terrarum. Consciencia enim tua racionabile dicit esse illud, quod moneo, et
caritatiuum esse, quod suadeo. 9 Et nisi paciencia mea seruasset te, iam profundius ultra alios predecessores tuos
descendisses. Ergo inquire in libro consciencie tue et vide, si veritatem loquor!" 10 Verba Christi ad sponsam
mencionem faciencia de Papa Innocencio VI, qui fuit post Clementem. 11 Filius loquitur ad sponsam dicens:
"Iste Papa Innocencius est de ere meliori quam antecessor eius et materia apta ad recipiendum colores optimos,
sed malicia hominum exigit, ut cicius tollatur de medio. 12 Cui voluntas sua bona reputabitur in coronam et
glorie augmentacionem. Verumptamen, si verba mea librorum tibi data audiret, fieret melior, et qui deferrent ad
eum verba sublimius coronarentur."
Caput 137 Reuelacio tangens papam Vrbanum, quam habuit sponsa Christi in Roma super confirmacione regule
sancti Saluatoris et super indulgenciis sancti Petri ad vincula a Christo concessis monasterio beate Virginis in
Wasteno.
{ Filius Dei loquitur ad sponsam: "Qui habet glomeracionem filorum, in qua est intus aurum optimum, non
desinit filare, donec inuenerit aurum. Quo inuento utitur eo possessor ad honorem et commodum suum. 2 Sic iste
papa Vrbanus aurum est ductile ad bona sed sollicitudinibus mundi vallatus est. 3 Ideo vade et dic ei ex parte
mea: 'Tempus tuum breue est. Surge et attende, quomodo anime tibi commisse saluentur! Ego obtuli tibi regulam
religionis, que fundari et incipi debet in loco Watstenom in Swecia, que de ore meo processit. 4 Nunc autem
volo, ut non solum auctoritate tua confirmetur sed et benediccione tua, qui vicarius meus in terris es, roboretur. 5
Ego dictaui eam et dotaui spirituali dote, scilicet concedendo indulgencias, que sunt in ecclesia sancti Petri ad
vincula in Roma. Tu ergo approba coram hominibus quod coram exercitu meo celesti est sanctitum.' 6 Si autem
queris signum, quod hec ego loquor, hoc iam ostendi tibi, quia quando primum audisti verba mea, anima tua in
aduentu nuncii mei spiritualiter fuit consolata. Si autem queris ulterius signum, dabitur tibi sed non sicut Ione
prophete. 7 Tu autem sponsa mea, cui dictam graciam feci, si non poteris habere litteram et graciam pape et
sigillum super concessione indulgencie dicte nisi precedente pecunia, sufficit tibi benediccio mea. 8 Ego enim
approbabo et confirmabo verbum meum et omnes sancti erunt tibi testes, Mater mea sit tibi sigillum, Pater meus
confirmator et Spiritus sanctus adueniencium ad monasterium tuum consolator."
Caput 138 Hec est revelacio, quam habuit sponsa Christi in Roma de eodem papa Vrbano antequam rediret
Awinionem anno Domini MCCCLXX, quam ipsa presentauit ei in monte Flasconis.
178

