velum dicens: 136 Oracio 'Dominus noster Ihesus Christus stabiliat signum suum in te, quod capiti tuo impono,
et dirigat voluntatem tuam in omnibus, que nunc vouisti, vt firma sis et constans, et faciat te coronari corona
leticie iuxta benignam voluntatem suam, vt ei, qui in tribus personis est vnus Deus, vniatur inseparabiliter anima
tua. In nomine Patris et Filii et Spiritus Sancti. Amen.' 137 Deinde mittat acum in coronam dicens: 138 Oracio
'Ihesus Christus configat dileccione sua cor tuum et animam, vt nullius temptacionis stimulos expauescat. In
nomine Patris et Filii et Spiritus Sancti. Amen.' 139 Hiis finitis reuertatur famula Dei ad locum priorem vsque ad
finem misse. Qua finita vnus clericorum vocet eam ad altare dicens: 'Procede, sponsa Christi, ad altare Christi!'
140 Ipsa igitur procedens humiliet se ad veniam super faciem suam et episcopus flexis genibus cum clericis suis
legat letaniam orando omnes sanctos pro famula Dei. 141 Finitis autem letaniis episcopus surgens ad famulam
Dei accedat prostratam et legat super eam absolucionem peccatorum. Et sic absolucione percepta illa surgens
sumat corpus meum. 142 Quo sumpto quatuor sorores aperta ianua, qua famula Dei intratura est, exeant celerius
et feretrum, quod terra superiecta ante inchoacionem misse statuendum est, inferant in monasterium. 143 Deinde
episcopus accedens ad eandem ianuam subsequente famula Dei cum duabus faculis et clericis hymnum 'Veni
creator Spiritus' decantantibus assignabit eam abbatisse expectanti ad ianuam cum conuentu dicente episcopo
abbatisse hec verba: 144 'Ecce coram Deo et sanctis omnibus et in facie sancte ecclesie commendo animam
sponse Dei in manus custodie tue. Que si per negligenciam tuam lapsa fuerit, sponsus suus Ihesus Christus
requiret eam a te. 145 Conserua igitur et custodi depositum Dei, vt, cum raciocinacio queritur, eam sancciorem
reddas, quam sanctam suscepisti!' Cui respondeat abbatissa: 'Grandis thesaurus est iste, pater carissime, et labor
difficilis nec ad ista vires mee suppetunt. 146 Verumtamen precibus tuis adiuta et de adiutorio Dei confidens
faciam, quod iubes.' Et sic famula Dei protinus introducta claudatur ianua et ipsa statim ducatur ad capitulum.
147 Et deinde per octo dies nulla artabitur disciplina sed inferius stabit in choro. Completis autem diebus octo
astringatur sicut cetere ad obseruanciam ordinis et iuxta vltimam in choro et in mensa statuatur."
148 Christus determinat hic numerum monialium et sacerdotum et dyaconorum ac eciam conuersorum
seruiencium dicto conuentui et ordinat habitacionem eorum et chorum, vbi sedere et stare debeant tam mares
quam femine. 149 Caput XII.
150 "Sorores erunt sexaginta et non plures. Que clericos habebunt, qui cottidie de tempore missam et officium,
quod habetur in ecclesiis cathedralibus illarum terrarum, in quibus huiusmodi monasteria sunt, decantabunt. 151
Ipsi quidem a monasterio sororum sint omnino exclusi vnam per se habentes curiam, in qua habitabunt, et de
curia introitum in ecclesiam et chorum inferiorem habebunt. Chorus vero sororum erit superius sub tecto, ita
tamen quod sacramenta videre et officium audire valeant. 152 Ipsi quidem sacerdotes debent esse tredecim iuxta
numerum tredecim apostolorum, quorum Paulus, tercius decimus, non minimum laborem sustinuit; deinde
quatuor dyaconi, qui eciam sacerdotes possunt esse, si volunt, et ipsi figuram habent quatuor precipuorum
doctorum, Ambrosii, Augustini, Gregorii et Ieronimi; 153 deinde octo laici, qui laboribus suis clericis necessaria
ministrabunt. Computatis igitur sexaginta sororibus, tredecim sacerdotibus, quatuor dyaconis et octo eorum
seruitoribus tantus omnium personarum erit numerus, quantus erat tredecim apostolorum et septuaginta duorum
discipulorum."
154 Christus determinat hic numerum sacerdotum, dyaconorum et conuersorum seruiencium dicto monasterio
monialium et habitum, quem debent portare, modum quoque, quo debeant benedici et consecrari. 155 Caput
XIII.
156 "Sacerdotes omnes et fratres duo subtunicalia alba de burello et vnam tunicam de griseo burello habere
possunt et cucullam de burello griseo, cui assutum sit capucium, et super cucullam mantellum de griseo burello.
Pellicium quoque et forratura sub mantello de pellibus agninis vel ouinis, dum necesse fuerit, habeantur. 157 Ipsi
quidem sacerdotes tredecim ob reuerenciam mee passionis portabunt in mantellis suis ad sinistram partem
crucem rubeam de panno assutam et in medio crucis modicum albi panni propter misterium mei corporis, quod
cottidie immolant. 158 Dyaconi autem quatuor portabunt in mantellis suis circulum album propter
incomprehensibilem sapienciam quatuor doctorum, quorum figuram gerunt. 159 In quo circulo quatuor particule
rubee in modum linguarum assuantur, quia Spiritus Sanctus inflammauit eos de excellencia deitatis, de misterio
incarnacionis mee, de vanitate et contemptu mundi, de premiis iustorum et de penis malorum. 160 Fratres autem
laici in mantellis suis crucem albam portabunt propter innocenciam, in qua cruce sint quasi quinque particule
rubee ob reuerenciam quinque vulnerum meorum. 161 Sacerdotes vero et fratres calceos habeant vsque ad talos
et caligas in estate, in hyeme sotulares sufforatos burello et caligas. Et est sciendum, quod isti fratres numquam
possunt esse plures in monasterio quam viginti quinque. 162 Qui eodem modo et eisdem locis et benediccionibus
per episcopum recipiendi sunt et consecrandi, quibus sorores, excepto quod pro annulo recipiet episcopus manus
fratrum cum benediccione, qua imponitur sororibus annulus. 163 Et pro velo imponat episcopus manus suas
super capita eorum eisdem verbis, quibus imponitur sororibus velum. Pro corona vero fiat crux cum
benediccione, qua imponitur corona. 164 Tonsuram eciam habeant fratres sicut in aliis monasteriis. Post missam
autem locabit eos episcopus in curia fratrum, de qua numquam egredientur nisi in ecclesiam."
165 Christus ordinat hic, qualiter debeat eligi abbatissa et qualiter postea ipsa cum conuentu eligat de illis
fratribus sacerdotibus vnum in confessorem, qui sit generalis confessor tam monialium quam fratrum dicti
monasterii. 166 Caput XIV.
348

