similatur. Nam ille idem, qui in rubo tam diu moratus est, quod Moysen in hiis, que sibi rettulit, credulum et
obedientem effecit, sibique suum nomen sciscitanti ait: 14 "Ego sum, qui sum", idest: "Hoc nomen est michi in
eternum", ipse idem in virgine tanto morabatur tempore, sicut aliis infantulis ante suum partum in maternis
visceribus morari necesse est. 15 Quemadmodum eciam per totum virginis corpus, quando idem Dei Filius
concipiebatur, cum sua diuinitate introiuit, 16 sic et, quando nascebatur cum humanitate et deitate, veluti ex rosa
integra odoris suauitas ita et ipse per totum ipsius corpus virginis fusus est, virginali gloria in matre integra
permanente. 17 Vnde quia Deus et angeli ac deinde primus homo et post eum patriarche et prophete vna cum
aliis innumerabilibus Dei amicis ex hoc letabantur, 18 quod rubus ille, idest Marie corpus, ita caritate ardens fieri
debebat, quod Dei Filius in ipsum tam humiliter ingredi et in eo tam diu morari atque de ipso tam honeste egredi
dignaretur, 19 ideo dignum est, quod homines eciam nunc viuentes toto animo colletentur, quia, sicut Dei Filius,
cum Patre et Spiritu Sancto verus et immortalis Deus, hunc rubum ingressus est assumendo in eo pro eis carnem
mortalem, 20 ita et ipsi cum festinacione ad virginem confugere debent, vt ipsa interpellante eis, qui mortales
sunt, vita restituatur eterna, qui eciam per sua facinora interitum meruerunt sempiternum. 21 Et sicut Deus in
virgine moratus est, ne corpus suum in etate vel membris magis quam aliorum infancium vllum haberet
defectum, vt Dyabolum potenter deuinceret, qui omnes sue seueritatis dominio fraudulenter subiugauerat, 22 ita
et homines ipsam humiliter deprecentur, vt in sua defensione morari eos faciat, ne in Dyaboli laqueos ruere eos
contingat. 23 Quemadmodum eciam Deus ab ipsa virgine in mundum est egressus, vt hominibus portam celestis
patrie patefaceret, 24 ita et ipsi eam suppliciter flagitent, quod eis in egressu suo ab hoc nequam seculo adiutorio
presens esse dignetur, procurando ipsis introitum in sui benedicti Filii regnum eternum.
Caput 16 Feria sexta. In istis tribus leccionibus subsequentibus tractat angelus de gloriose Virginis amarissimis
tribulacionibus pro sui benedicti Filii dolorosa morte et de constancia mentis, quam habuit Virgo in omnibus
doloribus suis. Christo, qui nos redemit, reconciliet virgo, que eum genuit. Amen.
{ Gloriosa Virgo Maria in affatu angeli legitur expauisse; que siquidem nullum metum propter sui corporis
periculum tunc habuit sed inimici humani generis fraudulenciam ad anime sue nocumentum adesse formidauit. 2
Vnde vere intelligendum est, quod, quando ipsa ad tantam etatem peruenit, quod sensus et intellectus eius Dei
sueque voluntatis agnicionem comprehendere valuit, confestim, sicut Deum cepit racionabiliter diligere, ita
eciam cepit ipsum racionabiliter metuere. 3 Congrue itaque hec virgo nuncupari potest florens rosa; nam sicut
rosa crescere solet inter spinas, ita hec venerabilis virgo in hoc mundo creuit inter tribulaciones. 4 Et
quemadmodum, quanto rosa in crescendo se plus dilatat, tanto forcior et acucior spina efficitur, ita et hec
electissima rosa Maria, quanto plus etate crescebat, tanto forciorum tribulacionum spinis acucius pungebatur. 5
Transcursa denique iuuenili etate timor Domini extitit ei prima tribulacio, quia non solum maximo timore
tribulabatur in disponendo se ad fugiendum peccata verum eciam tremore non modico vrgebatur in
considerando, quomodo racionabiliter perficeret opera bona. 6 Et quamuis omni vigilancia cogitaciones, verba et
opera ad Dei honorem ordinabat, timebat tamen defectum aliquem in eis existere. 7 Considerent igitur ipsi
peccatores miseri, qui diuersarum iniquitatum illecebras audacter et voluntarie incessanter committunt, quantos
cruciatus quantasque miserias animabus suis coaceruant, quando vident, quod hec gloriosa virgo, ab omni
peccato immunis, opera sua super omnia Deo placencia perfecit cum timore. 8 Deinde ex prophetarum scripturis
Deum incarnari velle intelligens et quod tam diuersis penis in carne assumpta deberet cruciari, tribulacionem
protinus non modicam propter feruentem caritatem, quam ad Deum habebat, in corde suo sustinuit, quamquam
nondum sibi innotesceret, quod ipsa eius mater fieri debebat. 9 Cum autem ad illam etatem ipsa peruenit, quod
Filius Dei factus fuit filius suus et sensit eum in vtero suo a se corpus illud accepisse, quod prophetarum
scripturas per se ipsum adimplere deberet, 10 tunc lenissima illa rosa in sua pulchritudine magis dilatari et
crescere videbatur ac tribulacionem spine ipsam acriter stimulantes forciores et acuciores cottidie efficiebantur.
11 Nam sicut ei magnum et ineffabile gaudium in Filii Dei concepcione oriebatur, ita eciam in recordacione
crudelissime future passionis eius mentem suam multiformis pulsabat tribulacio. 12 Gaudebat namque virgo,
quia suus Filius vera humilitate amicos suos reducturus erat ad regni celestis gloriam, quibus primus homo per
suam superbiam gehennalem penam meruerat. 13 Dolebat vero, quia, sicut homo omnibus suis membris per
malam concupiscenciam peccauerat in Paradiso, ita et suum Filium pro ipsius hominis transgressione per proprii
corporis amarissimam mortem satisfacturum presciebat in mundo. 14 Exultabat virgo, quia Filium suum absque
peccato et carnis delectacione conceperat, quem eciam sine dolore pepererat; 15 tristabatur quoque, quia tam
predulcem Filium ad turpissimam mortem nasciturum ac se ipsam in maxima cordis anxietate ipsius passiones
perspecturam prenouerat. 16 Gaudebat eciam virgo, quia ipsum a morte resurrecturum presciebat et pro sua
passione in summo honore eternaliter sublimandum; 17 dolebat tamen, quia, contumeliosis obprobriis et diris
cruciatibus honorem illum precedentibus, presciebat eum immaniter cruciandum. 18 Vere indubitanter
credendum est, quod, sicut rosa constanter in suo loco stare cernitur, quamuis spine circumstantes forciores et
acuciores effecte fuerint, ita hec benedicta rosa Maria tam constantem gerebat animum, 19 quod,
quantumcumque tribulacionum spine cor ipsius stimulabant, voluntatem tamen suam nequaquam variabant sed
ad sufferendum ac faciendum, quidquid Deo placeret, se promptissimam exhibebat. 20 Florenti ergo rose
dignissime comparatur et reuera rose in Iherico; nam sicut rosa illius loci pulchritudine sua ceteris floribus
legitur prepollere, ita Maria vniuersos in hoc mundo viuentes solo excepto suo benedicto Filio honestatis et
364

