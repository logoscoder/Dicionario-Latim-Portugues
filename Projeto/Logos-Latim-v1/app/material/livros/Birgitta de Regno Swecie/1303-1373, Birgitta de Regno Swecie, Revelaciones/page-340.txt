circumstantes aspiciebant et admirabantur. Et de ore eius exibat quasi ros et rose albe et rubee, quarum odore
homines intuentes delectabantur. 5 Euigilans igitur sequenti nocte consimilia vidit et audiuit vocem dicentem sic:
"Mulier, quam vides, est domina tua Birgitta, que stans Rome afferet vinum de longinquis partibus cum rosis
mixtum et dabit sicientibus peregrinis."
Caput 101 Domine cuiusdam peregrinacio, mors et saluacio, quam dyabolus purgauerat viuentem.
{ Domina quedam de Suecia, sequens beatam Birgittam ad Romam timensque inconstanciam mariti sui, rogauit
beatam Birgittam, quod Deum pro marito suo oraret. 2 Cui oranti Christus apparens dixit ei: "Ite, ne moueamini
ab itinere et proposito sancto. Ego enim abbreuiabo isti mulieri iter, ego preparabo corpus, vt, cum saccus
exhaustus fuerit, anima impleatur dulcedine, maritus vero habebit desiderium suum." 3 Igitur cum venissent
Mediolanum, domina ista infirmata obiit in pace. Qua sepulta domina Birgitta orando rapta fuit in spiritu et
audiuit dyabolum conquerentem super anima illius, quia non adiudicabatur sibi. 4 Cui Christus tunc dixit: "Vade.
Si tu purgasti eam affligendo saccum, iam ego animam, que intus iacebat, possidebo et honorabo."
Caput 102 Qualiter episcopus quidam, diligens mundum et a dyabolo deceptus, mortuus est sine fructu.
{ Cum quidam episcopus Vrbeuetanensis, tunc pro domino Clemente papa in alma vrbe vicarius existens, aliquas
reuelaciones beate Birgitte diuinitus reuelatas haberet nec multum ad illas attenderet, tunc beate Birgitte oranti
Christus apparuit his verbis dicens: 2 "Audi, Birgitta, quia voluntas mea est futura hominum aliqua tibi esse
reuelata, ideo scias, quod iste episcopus numquam habebit illud, quod temporaliter totis viribus et affectibus sui
cordis desiderat, ymmo illa, que congregauit, derelinquentur ab ipso, et morietur in loco non suo. 3 Et accidet ei
sicut cani, quem cum homo vult decipere, primo vngit ferrum carne pingui, quod canis deuorare volens
strangulatur a ferro. Sic daybolus ostendit isti episcopo delectabilia mundi esse suauia in corde et omnia, que
habet, decere statum suum. 4 Ideo nichil relinquere proposuit pro anima sua de iocalibus suis, donec morte
artatus relinquet omnia sine fructu. Expecta igitur, et videbis omnia ista, que tibi dixi." 5 Post paucos dies
episcopus iuit Auinionem, vbi vitam finiuit et thesauros reliquit inuitus.
Caput 103 Christus consolando sponsam, turbatam de solucione suorum debitorum, predixit sibi nuncium
venturum cum pecunia.
{ Contigit ante festum omnium sanctorum, quod, beata Birgitta existens Rome ob defectum pecunie a diuersis
mutuum accepisset nec in tribus annis de patria sua pecuniam accepisset, vnde erat in magna angustia propter
creditores suos, qui cotidie instabant, vt eis redderet pecunias mutuatas, tunc dixit ei Christus: 2 "Accipe
pecunias mutuatas audacter et consolare et promitte creditoribus tuis reddere omnia dominica prima post octauas
epiphanie Domine, quando monstratur sudarium, quia tunc omnia persoluentur eis." 3 Quod et ita fecit. Circa
vesperas enim dicte dominice venit nuncius de patria apportans pecunias, et eadem die creditoribus est
satisfactum.
Caput 104 Christus reuelabat sancte Birgitte cogitaciones cuiusdam episcopi, ipsam comedentem iudicantis, qui
tamen erat amicus virginis Marie etc.
{ Quadam vice sponsa Christi, sedens in conuiuio cum quodam episcopo Aboensi, scilicet domino Hemmingo,
in mensa de cibis delicatis sibi appositis comedebat in honorem Dei, propter quod episcopus dicebat in corde
suo: "Cur ista domina habens donum spiritus a delicatis cibis non abstinet?" 2 Tunc ipsa, nichil sciens de talibus
cogitacionibus eius, circa vesperas, cum esset in oracione, audiuit in spiritu vocem dicentem: "Ego sum, qui
impleui pastorem spiritu prophecie; numquid propter ieiunia sua? Ego sum, qui feci coniugatos; quid meruerunt
illi? Ego iussi prophete, vt adulteram reciperet in coniugem; numquid non obediuit ipse? 3 Ego sum, qui
loquebar cum Iob ita bene in deliciis suis, sicut quando sedebat in sterquilinio. Ideo, quia ego sum mirabilis,
facio sine precedentibus meritis omnia, que michi placent." 4 Quam quidem reuelacionem ipsa statim illi
episcopo exhibuit. Episcopus autem hoc audiens recognouit se et fatebatur, quod illas cogitaciones in mensa
habuerat, propter quod humiliatus animo, petendo veniam ab ea, rogauit eam pro se orare. 5 Tunc tercio die
apparens eidem domine Birgitte oranti beatissima virgo Maria dixit: "Die eidem episcopo, quod, quia omnes
predicaciones suas inchoare solet a laude mea et quia per iudicium suum te iudicabat in mensa, eciam quia illud
iudicium caritatis et non inuidie erat, ideo caritas meretur consolari. 6 Dic ergo ei, quod ego volo ei esse in
matrem et eius animam presentare Deo. Et ego nunc exponam ei, quod ipse est animal septimum de animalibus
prioribus tibi ostensis, et quod ipse verba Dei coram regibus et pontificibus portabit."
Caput 105 Verba Christi, que retulit sancta Birgitta abbati de Farfa, vt se corrigeret.
{ Christus loquitur: "Tu, domine abbas, deberes esse speculum religiosorum, sed tu es caput meretricum; hoc
patet in filiis, pro quibus es infamatus. 2 Tu deberes esse exemplum pauperum et distributor indigencium, sed
ostendis te esse de elemosina magnum dominum; hoc patet, quia magis inhabitas castra quam claustrum. 3 Tu
deberes esse doctor et mater fratrum tuorum, et factus es vitricus et nouerca. Tu ludis in deliciis et in pompa, illi
autem afflicti murmurant tota die. 4 Ideo, nisi te correxeris, te deponam de castris, et cum minimis fratribus non
habebis consorcium nec ad patriam tuam, vt credis, redibis nec patriam meam introibis." Sic postea omnia
euenerunt.
Caput 106a Quomodo sponsa Christi optinuit particulam vere crucis Christi, que iam contempta terribilis
apparebit.
340

