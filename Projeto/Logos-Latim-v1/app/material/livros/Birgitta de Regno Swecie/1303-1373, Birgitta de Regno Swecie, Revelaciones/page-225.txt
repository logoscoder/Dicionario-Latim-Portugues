" {E go, qui loquor tecum, sum ille, qui tali die sicut hodie misi in apostolos et discipulos meos Spiritum
Sanctum. Qui venit ad eos tripliciter: primo quasi torrens, secundo quasi ignis, tercio in specie linguarum. 2
Venit autem ad eos ianuis clausis, quia soli erant et quia tria bona habebant. Primo enim habebant omnem
voluntatem tenendi castitatem et continenter in omnibus viuere; secundo habebant humilitatem precipuam, tercio
totum desiderium ad Deum, quia nichil nisi ipsum desiderabant. 3 Isti erant quasi tria vasa munda sed vacua;
propterea venit Spiritus Sanctus et repleuit eos. Venit autem quasi torrens, quia omnes artus et omnia membra
eorum delectacione diuina et consolacione repleuit. 4 Venit quasi ignis, quia feruore diuini amoris sic incendit
corda eorum, vt nichil diligerent nisi Deum, nichil timerent nisi Deum. 5 Tercio venit in specie linguarum, quia
sicut lingua intus est in ore nec tamen nocet ori sed magis ad loquendum proficit, sic Spiritus Sanctus intus in
anima eorum erat, qui eos nichil desiderare faciebat nisi me, qui eciam eos sapiencia diuina loquaces fecit. Cuius
virtute tamquam officio lingue omnem veritatem loquebantur. 6 Ergo, quia ista vasa vacua erant propter
desiderium, dignum fuit, vt veniret ad eos Spiritus Sanctus. Non enim ingredi potest ad eos, qui impleti sunt et
pleni. Qui autem impleti sunt nisi illi, qui omni peccato et spurcicia pleni sunt? 7 Ipsi enim sunt quasi tria vasa
pessima. Primum est plenum quasi fetidissimo stercore hominum, quod propter pessimum fetorem nullus potest
odorare. Secundum plenum est quasi vilissimo spermate, quod nullus potest propter amaritudinem gustare. 8
Tercium est plenum quasi corruptissimo sanguine et sanie, que nullus potest videre propter abhominacionem. 9
Sic mali pleni sunt mundi ambicione et cupiditate, que fetent in conspectu meo et sanctorum meorum deterius
quam stercus hominum. Quid sunt omnia temporalia nisi stercus? Hoc pessimo stercore cito perituro miseri
delectantur. 10 In secundo vase est nimia luxuria et incontinencia in omnibus operibus. Hec autem amara est
michi ad gustandum quasi sperma; non enim potero sustinere tales et minus per graciam meam ingredi ad eos. 11
Quomodo ego enim vera mundicia ad tam immundos ingrediar? Quomodo ego ignis ipse vere dileccionis
inflammarem eos, quos tam prauus ignis luxurie inflammat? 12 Tercium est superbia et arrogancia eorum. Ipsa
quippe est quasi sanguis corruptus et sanies. 13 Ipsa est, que hominem in bonis corrumpit intus et exterius, aufert
graciam datam a Deo et reddit hominem abhominabilem Deo et proximo. Qui autem sic impletus fuerit, gracia
Spiritus Sancti impleri non poterit. 14 Ego autem sum quasi homo habens vinum venale. Qui cum propinare
voluerit, dat primo amicis suis et familiaribus ad gustandum. Deinde preconis voce mittit suos clamantes:
'Gustauimus vinum, quia bonum est. Omnes ergo, qui volunt, accedant!' 15 Sic ego habeo vinum optimum, idest
dulcedinem illam, que ineffabilis est. Hanc ego quibusdam familiaribus meis propinaui auditis verbis, que de ore
meo procedunt. 16 Inter istos proclamatores, qui vinum gustabant, erit iste, qui venit ad me hodie habens quasi
tria receptacula implenda. Venit enim habens voluntatem continendi se ab omni vanitate, voluntatem ad omnem
humilitatem, desiderium ad omne, quod michi placitum est. 17 Propterea impleui vasa sua hodie. Primo namque
fiet sapiencia spiritualium lucidior ad intelligendum et apcior ad ruminandum quam prius. Secundo impleui eum
caritate mea, qua feruencior fiet quam prius ad omne bonum. 18 Tercio dedi ei timorem discreciorem, vt scilicet
nichil timeat nisi me et que michi placita sunt. 19 Ergo, vt eciam aliis clamare sciat dulcedinem vini mei, audiet
verba mea, que locutus sum et que scripta sunt, vt audita caritate mea et iusticia tanto fiat in clamando sollicicior,
quo diligencius vini dulcedinem gustat." 20 Hic frater dominam Birgittam ad Sanctum Iacobum sequebatur. Qui
in spiritu vidit dominam quasi septem coronis coronatam viditque solem totum denigratum. 21 Qui miratus
audiuit vocem clare dicentem: "Sol iste obscuratus significat principem terre vestre, qui sicut sol fulserat; erit
despectissimus, obprobrium hominum. 22 Mulierque ista, quam cernis, habebit spicam septiformis gracie Dei,
quam significant septem corone, quas vidisti. Et hoc erit tibi signum, quod tu sanaberis ab infirmitate ista et
reuerteris ad tuos et eleuaberis ad alciorem gradum." 23 Qui rediens factus est abbas proficiens de virtute in
virtutem.
Caput 37 Verba Virginis ad sponsam, quomodo ipsa Virgo a quadruplici genere hominum salutatur, scilicet a
veris amicis suis ex caritate et ab aliis ex timore pene et a reliquis, vt ditentur et honorentur, ab aliis vero
ypocritis ex presumpcione venie. Prima duo genera remunerantur spiritualiter, tercium temporaliter; quartum est
abhominabile.
{ Maria loquitur: "Quatuor genera hominum sunt, qui me salutant. Primi sunt, qui omnem voluntatem suam et
conscienciam suam relinquunt in manus meas et, quidquid faciunt, totum faciunt pro honore meo. Horum
salutacio est michi quasi potus suauissimus et delectabilis. 2 Secundi sunt, qui timent penam et ex timore se
abstinent a peccato. Hiis ego do, si in laude mea perseuerauerint, diminucionem praui timoris et
augmentacionem vere caritatis et scienciam, qua discant racionabiliter et sapienter Deum diligere. 3 Tercii sunt,
qui satis in sublimi eleuant laudem meam sed nulla alia intencione et affectu, nisi vt honor temporalis et vtilitas
transitoria eis accrescat. 4 Et ideo sicut dominus, cui aliquid donum mittitur et ipse remittit donanti equipollens
aliquid, sic ego, quia ipsi temporalia petunt nec aliquid carius desiderant, propterea do eis, quod volunt, et
remunero eis in presenti. 5 Quarti sunt, qui simulant se esse bonos et tamen peccatum habent in delectacione.
Peccant enim occulte, cum possunt, ne videantur ab hominibus, cogitantes sic secum: 'Ipsa virgo Maria pia est et,
mox vt inuocata fuerit, impetrat veniam'. 6 Horum clamor sic placet michi sicut vas, quod exterius est
deargentatum et intus plenum fetidissimo stercore, quod nullus potest odorare. Tales sunt quidam per pessimam
voluntatem peccati."
225

