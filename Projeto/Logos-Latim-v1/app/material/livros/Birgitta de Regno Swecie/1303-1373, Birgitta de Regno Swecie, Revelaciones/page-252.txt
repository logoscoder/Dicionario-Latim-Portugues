responsa, audita est vox dicens: "Ecce, hic amplius non habeo locum", et sic recessit confusus, nec postea ibi vox
et tribulacio dyaboli est audita.
Caput 79 Quidam mortuus fuit per iusticiam, quia ad sacerdocium non ordinatus celebrabat. De quo Christus
dicit, quod propter illam penam et contricionem, quam habuit, non dampnatur in anima. Misse tamen et alia
sacramenta, que contulit, profuerunt fidelibus recipientibus propter fidem, quam habuerunt.
{ Quidam non ordinatus ad sacerdocium celebrabat missas. Qui presentatus iudici adiudicatus est igni. Pro quo
oranti sponse Christus loquebatur dicens: 2 "Vide misericordiam meam! Hic homo, si dimissus fuisset
impunitus, numquam optinuisset gloriam. Nunc autem optinuit contricionem, et ideo propter supplicium, quod
patitur, et contricionem appropinquat gracie et requiei. 3 Nunc autem potes querere, si populus, qui audiebat
missas et recipiebat sacramenta non ordinati, sit dampnatus aut mortaliter peccabat. 4 Respondeo tibi, quod
nequaquam dampnatus est, sed fides audiencium saluauit eos, quia credebant eum ab episcopo ordinatum et me
esse in manibus eius in altari. 5 Sic et fides parentum profecit baptizatis ab eo, quia fides ex caritate operum, que
credit digna de Deo, non erit sine remuneracione nec fraudabitur a desiderio suo."
Caput 80 Christus loquitur sponse de quadam femina, que a demone iucubo luxuriose horribiliter vexabatur,
dicens, quod per confessionem puram et sumpcionem eucharistie et per oraciones seruorum Dei liberabitur.
{ Quedam femina vexata a demonio sic venter eius intumuit, vt quasi paritura esset subito, et iterum paulatim
detumuit, vt quasi nichil in vtero habuisset. 2 Cumque diu sic vexaretur ab immundo spiritu et continue
intumesceret more parientis, domina illius consuluit sponsam Christi super hoc. Cui oranti dixit Christus: 3
"Sicut in spiritibus bonis vnus est altero subtilior et superior, sic et in spiritibus malis vnus est nequior altero.
Nam in isto regno sunt specialiter tria genera demonum. 4 Vnum est igneum et flammeum, quod dominatur in
gulosis et ebriosis. Secundum est dyabolicum, quod possidet corpus et animam hominis. Tercium est
abhominabilius ceteris, quod incitat hominem contra ipsam naturam ad luxuriam. 5 Ergo, quia in hac muliere
dominatur demon propter infidelitatem et incontinenciam suam et quia ex rubore non confessa accessit ad
sacramentum altaris, ideo confiteatur peccatum diu celatum, et amici Dei orent pro ea. 6 Et postea sumat corpus
meum de manu sacerdotis, quia placet michi, vt oracionibus et lacrimis pro ea fusis ab aliquibus amicis meis
sanetur." Quibus sic factis mulier sanata est.
Caput 81 Dantur hic remedia a Christo, per que vnus puer trium annorum, qui vexabatur a dyabolo, sanatus est.
Mater eciam eius, que illudebatur a demonio incubo, per virtutem Christi et verborum hic contentorum ab eo
liberata est.
{ Puer trium annorum quietari non poterat, nisi quando aspergebatur frigida aqua. Quod videns sponsa mirata
est. Cui dixit Christus: 2 "Vide iusticiam et permissionem Dei! Mater huius pueri a demone incubo diu vexata
est. Nam dyabolus, quia spiritus est, assumit sibi corpus de aere. 3 In quo lasciuiens ostendit se visibilem,
exercendo cum illa femina quasi luxuriose maliciam et nequiciam suam. 4 Et licet puer de seminibus patris et
matris natus est, maximam tamen dyabolus in eo potestatem habet, quia baptismate vero renatus non est sed eo
modo baptizatus, quo mulieres ignorantes verba Trinitatis baptizare solent. 5 Ideo puer baptizetur in nomine
Patris et Filii et Spiritus Sancti, et sanabitur. Mater vero confiteatur peccatum suum et dicat, quando dyabolus
accedit ad eam: 6 'Ihesu Christe, fili Dei, qui natus es de virgine Maria pro salute hominum et crucifixus es et
nunc regnas in celo et in terra, miserere mei!'" Quod mulier faciens liberata est.
Caput 82 Christus grauiter reprehendit hic credentes spiritui phitonis predicenti futura, quia hoc operatur
dyabolus ex subtilitate nature permissione Dei propter infidelitatem et cupiditatem hominum.
{ Miles quidam consuluit phitonem, vtrum homines regni deberent rebellare contra regem Suecie vel non. Et sic
euenit, sicut phitonissa dixerat. 2 Quod factum milite narrante regi presente sponsa Christi statim ipsa, cum
diuertisset a rege, audiuit in spiritu vocem Christi dicentem sibi: 3 "Audisti, quomodo miles consuluit phitonem
et quomodo predixit futuram pacem. Ideo dic regi, quod hec fiunt ex permissione mea propter malam fidem
populi. 4 Nam dyabolus ex subtilitate nature sue multa futura cognoscere potest, que, vt decipiat credentes sibi et
infideles michi, innotescat consulentibus. 5 Propterea dic regi, vt tales homines extirpentur a consorcio fidelium,
quia tales deceptores sunt animarum. Quia propter lucrum temporale dant et homagiant se dyabolo, vt plures
decipiantur. 6 Nec mirum. Quia quando homo plus desiderat scire, quam Deus vult eum scire, et ditari affectat
contra velle Dei, ideo tunc demon temptans mentem eius et videns inclinatam infusionibus suis mittit adiutores
suos, scilicet phitones et alios aduersarios fidei, quibus decipiatur. 7 Et cum modicum temporale consequitur,
quod desiderat, perdit, quod est eternum."
Caput 83 Christus predicit, quod deuocio gentilium in futurum plus quam christianorum permaxime
augmentabitur et cantabunt omnes 'Gloria Patri et Filio et Spiritui Sancto.'
{ Filius loquitur ad sponsam dicens: "Scias, quod adhuc tanta erit deuocio in gentilibus, quod christiani erunt
spiritualiter quasi eorum serui. 2 Et complebuntur Scripture, quod populus non intelligens glorificabit me et
edificabuntur deserta, et cantabunt omnes 'Gloria Patri et Filio et Spiritui Sancto et honor omnibus sanctis eius.'"
Caput 84 Christus reprehendit onerantes se multis vestibus propter frigus et superbientes de pulchris vestibus
sicut pauo de pennis dicens, quod, si plene confiderent in eo, ipse daret eis pulchritudinem et calorem in corpore
et anima.
252

