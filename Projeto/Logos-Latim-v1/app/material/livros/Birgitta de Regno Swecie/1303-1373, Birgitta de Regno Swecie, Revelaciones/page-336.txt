Deinde loquebatur filius ad exercitum suum circumstantem dicens: "Amici mei, verba mea sunt eterna, et omnia
scitis et videtis in me. Propter istam tamen, que astat hic, que sine similitudine percipere non potest, loquor et
conqueror coram vobis. 3 Ego habui tres amicos in mundo. Primus dilexit me, quia sensit. Cogitabat enim apud
se: 'Deus dat michi fructum de terra et arboribus et pisces de mari. Dat insuper corpus et animam et cum hoc
sanitatem et omnia necessaria.' Ideo dilexit me fide et caritatis operibus, elemosina et ieiuniis. Et hic erant omnes
boni layci. 4 Secundus dilexit me, quia sensit et vidit. Sensit quippe, quod terra dedit fructum, celum pluuiam.
Vidit quoque in scriptura, quomodo viueret, qualis via et institucio mea et sanctorum meorum, et cogitauit
secum: 'Homines quasi ceci sunt et quasi mortui; ideo, quia Deus dedit michi scienciam, instruam eos.' Et hic
erant boni litterati et clerici, qui laudabant et glorificabant me opere, bonam vitam habendo, quia senserunt et
dilexerunt me, ore alios incitando secum et docendo. 5 Tercius dilexit me, quia sensit et vidit et perfecte
intelligendo considerauit. Sensit quippe cum amico primo, quam vtilitatem attulit ei terra et celum, quo
illuminabatur. Vidit cum secundo in scripturis, que fugienda erant et que facienda. Tercio eciam intime
considerauit, quantam caritatem ei ostendissem. 6 Ideo propter tria, que considerauit, tripliciter se ex caritate
afflixit. Considerauit enim nuditatem meam et paupertatem; propterea relinquens mundum quesiuit solitudinem.
Considerauit secundo tribulacionis mee pacienciam; ideo assumpsit sibi abstinenciam. Considerauit obedienciam
meam vsque ad mortem crucis; ideo reliquit voluntatem suam in manus aliorum. Iste erant boni claustrales. 7 Hii
tres amici mei cotidie clamauerunt in aures meas, et vox eorum erat suauis michi quasi potus bonus et
delectabilis sicienti. Sed nunc hii amici mei auerterunt se a me, et vox eorum abhominabilis facta est michi quasi
vox ranarum. 8 Primus enim dicit, idest communitas: 'Laborabo terram, quia dat michi fructum. Viuam de
laboribus meis, sicut michi placet, quia laboris mei est, quod habeo aliquid. Industrie mee est, quod aliquid
possideo. Nisi enim laborarem, nichil haberem.' 9 Non regraciantur michi, quia vitam tribuo et sanitatem. Non
attendunt, quia tempora eis dispono commoda et aerem de celo opportunum. Non eciam considerant, quare
creaueram eos, et quod michi reddituri sunt de operibus suis racionem. Ideo tribuunt sibiipsis laudem et
secundum voluptatem suam viuunt. Insuper et spoliant me iure meo, quia decimas non soluunt michi. 10
Secundus autem dicit: 'Hoc, quod habeo, ex industria mea est et iure quodam habeo, et ideo viuere volo
secundum voluntatem meam. Acquiram michi sapienciam hominum, quia sapiencia diuina fatuitas est, mandata
eius onerosa et exemplum eius difficile ad imitandum. Ad honorem vero vocatus sum; propterea laborabo,
quomodo ab homine honorari possim. Hoc enim est leticia, esse magnum in mundo.' 11 Tercius dicit: 'Intrabo
monasterium, vt maiorem ceteris optineam honorem; cum primis, vbi venero, sedeam.' Pro paupertate dicit:
'Nulla michi deesse volo.' Pro abstinencia dicit: 'In propria voluntate volo esse.' Pro obediencia dicit: 'Obediam
hominibus pro vtilitate mea, non curo obediens esse Deo. Si placere possim hominibus, sufficit michi.' 12 Talis
est nunc maledictus clamor eorum in auribus meis, et sic stant coram me."
Caput 84 Christus loco malorum Christianorum eligere vult paganos, sicut lutifigulus vna ymagine defedata facit
sibi aliam.
"{ Ego sum quasi fictor, qui de luto facit pulchram ymaginem ad hoc, vt eam nobiliter deauret. Euoluto autem
aliquo tempore inspiciens fictor videt ymaginem humidam et quasi ex humore deformatam; 2 os quippe retortum
a pulchritudine sua et factum est quasi os canis, aures dependentes, oculi euersi, frons et gene immerse. Tunc
dicit magister: 'Non es digna, vt vestiaris auro meo.' Et arripiens eam comminuit et facit aliam auro suo dignam.
3 Ego sum ille fictor, qui hominem feci de terra ad hoc, vt auro deitatis mee eum mecum insignirem. Nunc autem
amor voluptatis eius et cupiditatis sic eum defedauerat, vt indignus sit auro meo. 4 Nam os, quod ad laudem
meam creatum est, nichil loquitur nisi sibi placencia et proximo nociua. Aures nichil audiunt nisi terrena. Oculi
nichil vident nisi voluptuosa. Frons humilitatis deciderat, et erecta est superbia. 5 Ideo eligam michi pauperes,
idest paganos despectos, et dicam eis: 'Ingredimini et requiescite in brachio caritatis mee.' 6 Vos autem, qui mei
esse deberetis et spreuistis, viuite secundum voluptatem vestram tempore vestro, et in tempore meo, scilicet
iudicii, dicam vobis: 'Ecce, dabitur vobis tantum de tormentis, quantum dilexistis voluptatem vestram plus quam
Deum vestrum.' 7 Iste vero venit ad me quasi catulus, ponens caput et collum ad laqueum, exhibens se reum.
Ideo dimissum est ei peccatum."
Caput 85 Quod tria debent esse in corpore hominis et tria in anima, sicut tria sunt in exercitu celesti. Et de
quodam episcopo, amico Christi et virginis Marie, qualiter se haberet in refeccione corporis sui, qui et portaturus
erat ista verba Christi ad malos Christianos.
{ Marie loquebatur: "In exercitu regis angelorum tria sunt. Primum, quod habundat et non minuitur. Secundum,
quod stabile est et non euertitur. Tercium, quod fulgidum est et non offuscatur. Sic eciam tria debent esse in
corpore, tria in anima. 2 Primum, quod habundat in anima et non minuitur, hoc est donum spiritus sancti, quod
datur anime. Licet enim in se et virtute sua habundat, tamen propter peccatum minuitur. 3 Secundum debet esse
stabile boni operis, vt non euertatur voluntate praua. Tercium debet esse fulgidum pulchritudine et profectu
bonorum operum, vt non offuscetur colore praue affeccionis seu concupiscencie. 4 In corpore tria esse debent.
Primo refeccio. Secundo labor. Tercio voluptatis et consensus carnalis cohibicio. Primo sacietas sompni,
vigiliarum et refeccionis cum temperamento, vt nec minus nec plus sit, sed sicut corpus sufficit stare in seruicio
Dei. 5 Secundo continuacio in labore cum omni discrecione. Tercio voluntas hilaris in seruicio Dei et cohibicio
praue voluptatis, ex qua anima illuminatur. 6 Ergo quia amicus meus per votum suum manus suas ligat, ne
336

