miseria ingemiscent, que incipiet eis in presenti et in perpetuum durabit. 35 Ergo amici mei, quia iam tempus est
vigilandi, non dormitent, non attedientur, nam merces gloriosa sequitur laborem eorum."
Caput 6 Verba Filii, presente sponsa, de quodam rege existente in campo cum amicis ad dexteram et inimicis ad
sinistram et qualiter per talem regem Christus, habens Christianos ad dexteram et paganos ad sinistram,
designatur et qualiter reiectis Christianis suos mittit predicatores ad paganos.
{ Filius loquebatur: "Ego sum quasi rex, qui stabat in campo, ad cuius dexteram stabant amici et ad sinistram
inimici. Quibus stantibus vox una cuiusdam clamantis venit ad dexteram, ubi omnes bene armati stabant. 2
Galeas habebant ligatas et facies conuersas ad dominum. Clamabat autem vox sic: 'Vertite vos ad me et credite
michi! Ego habeo aurum dare vobis.' 3 Qui audientes verterunt se ad eum. Quibus versis dixit vox secundo: 'Si
volueritis videre aurum, soluite galeas vestras, et si possidere desideratis, ego iterum ligabo galeas vestras ad
voluntatem meam.' 4 Quibus fauentibus ei, ligauit galeas eorum ex transuerso ita, quod anteriora foramina, per
que videre debebant, erant in occipite, et posteriora galee obumbrabant oculos, ne viderent. Et sic ille clamans
cecos duxit eos post se. 5 Quibus gestis nunciauerunt amici quidam regis domino suo, quod homines sui ab
inimicis suis essent supplantati. Qui ait ad amicos suos: 6 'Exite inter illos et clamate sic: Soluite galeas vestras et
videte, quia decepti estis! Conuertimini ad me, et ego recipiam vos in pace!' 7 Qui noluerunt audire sed
habuerunt pro derisu. 8 Quod serui audientes, nunciauerunt hoc domino suo, qui ait: 'Ergo quia ipsi
contempserunt me, cito procedite ad sinistram et dicite eis, qui ad sinistram stant, hec tria: Via, que ducit vos ad
vitam, parata est vobis. Porta aperta est. Et dominus personaliter cum pace vult occurrere vobis. 9 Ergo credite
firmiter viam esse paratam! Sperate stabiliter portam esse apertam et verba eius esse vera! Occurrite cum caritate
domino, et ipse cum caritate et pace suscipiet vos et ducet in perpetuam pacem!' 10 Qui audientes verba
nunciorum crediderunt et suscepti sunt in pace. 11 Ego sum ille rex, qui Christianos habui ad dexteram, quia eis
eternum bonum preparaui. Quorum galee tunc ligate et facies ad me verse erant, quando voluntatem perfectam
habuerunt facere voluntatem meam, obedire mandatis meis et desiderium totum erat ad celum. 12 Tandem vox
diaboli, idest superbia, sonuit in mundo, que ostendit mundi diuicias et carnalem voluptatem. Ad quam tunc se
verterunt, cum affectum et consensum superbie dederunt. 13 Pro qua et tunc galeas deposuerunt, cum affectum
opere compleuerunt et temporalia spiritualibus preposuerunt. 14 Depositis ergo galeis diuine voluntatis et armis
virtutum, tantum nunc superbia preualuit in eis et tantum eos sibi obligauit, quod libenter usque in finem volunt
peccare, et libenter in eternum vellent viuere, ut in eternum possent peccare. 15 Que eciam sic obumbrauit eos,
quod foramina galearum, per que videre deberent, stant in occipite et in fronte tenebre sunt. 16 Que enim sunt
foramina galearum nisi consideracio futurorum et prouida circumspeccio presencium? 17 Per primum foramen
deberent considerare premia eterna, quam delectabilia sunt, et futura supplicia, quam horribilia sunt, ac Dei
iudicia quam terribilia. 18 Per secundum foramen deberent considerare, que essent precepta a Deo et que
prohibita, quantum excederent a mandatis Dei et quomodo emendarent. 19 Sed hec foramina stent in occipite,
ubi nichil videtur, quia consideracio celestium tradita est obliuioni. Amor Dei refriguit, amor autem mundi tam
suauiter consideratur et amplectitur, quod eos ducit tamquam rotam bene unctam ad quodcumque velit. 20
Verumptamen amici mei, videntes dehonestatem meam, animarum casum et diaboli dominium, cotidie pro eis ad
me precibus suis clamant. 21 Quorum preces penetrauerunt celum et intrauerunt aures meas, et flexus precibus
eorum misi eis cotidie predicatores meos, ostendi signa et multiplicaui eis graciam meam. Sed omnia spernentes,
peccata peccatis addiderunt. 22 Propterea dicam nunc seruis meis et in veritate complebo: Procedite, serui mei,
ad sinistram, idest ad paganos, qui tamquam ad sinistram in contemptu usque huc fuerunt! Procedite, inquam, et
dicite sic: 23 'Dominus celi et creator omnium facit vobis dici: Via celi aperta est vobis. Habete voluntatem
intrandi cum firma fide! Porta celi stat vobis aperta. Sperate firmiter, et intrabitis in eam! 24 Rex celi et dominus
angelorum vult personaliter occurrere vobis et dare pacem et perpetuam benediccionem. Occurrite ei et suscipite
eum cum fide eius, quam vobis ostendit, qua via celi preparatur! 25 Suscipite eum cum spe, qua speratis, cum
ipse habet iam velle dare vobis celum! Diligite eum toto corde et opere complete, et ingredimini portas Dei, a
quibus Christiani, qui eas ingredi nolunt et se indignos per opera sua faciunt, repellentur!' 26 In veritate mea dico
vobis, quod complebo verba mea et non dimittam. Suscipiam vos in filios et ero vobis in patrem, quem
Christiani contemptibiliter contempserunt. 27 Vos ergo, amici mei, qui estis in mundo, procedite securi et
clamate, annunciate eis voluntatem meam et iuuate, ut possint complere! Ego ero in corde et in ore vestro. Ego
ero dux vester in vita et conseruator in morte. 28 Non relinquam vos. Procedite audacter, quia ex labore crescit
gloria! Omnia enim possem in uno puncto et verbo, sed volo, ut ex certamine crescat vobis merces et ex virilitate
vestra crescat honor meus. 29 Nec miremini, quod loquor! Nam si sapientissimus in mundo posset considerare,
quot anime descendunt cotidie in infernum, plures essent quam arena maris dinumerata et lapilli riparum. 30 Hec
enim est iusticia, quia se a Deo et Domino suo separauerunt. Propterea ut minuatur numerus diaboli, sciatur
periculum et impleatur exercitus meus, loquor, si forte audierint et resipiscant."
Caput 7 Verba Iesu Christi ad sponsam, qualiter eius deitas corone comparatur et quomodo status clericorum et
laicorum per Petrum et Paulum designatur, et de modis contra inimicos tenendis et de condicionibus penes
milites seculares habendis.
{ Filius loquebatur ad sponsam dicens: "Ego sum rex corone. Numquid scis tu, quare dixerim 'rex corone'? 2
Certe deitas mea sine principio erat et sine fine erit et est. Hec deitas mea corone assimilatur, quia sine inicio et
50

