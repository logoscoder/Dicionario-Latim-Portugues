9

LIBRI IX - IN REUELACIONES CELESTES

{ Incipit prologus in reuelaciones celestes, que communiter extrauagantes appellantur.
{ Postquam dominus Alphonsus, quondam episcopus Giennensis et postea heremita probatissimus, ex precepto
Christi reuelaciones celestes factas sancte Birgitte de regno Suecie in libros distinxisset, dominus Petrus, prior
Aluastri, ipsarum reuelacionum conscriptor, aliquas alias reuelaciones extra libros originales pretermissas redegit
seorsum in scedulas et sexternos. 2 Quas in presencia reuerendi patris beate memorie domini Nicolai, tunc
temporis episcopi Lincopensis, aliorumque plurimorum dominorum secularium et ecclesiasticorum tradidit
fratribus primitiuis monasterii Watzstenensis, affirmans in verbo veritatis reuelaciones illas et plures alias, quas
in suo monasterio Aluastri repositas habebat, beate Birgitte diuinitus reuelatas et per se ab ore eius translatas
fideliter et conscriptas. 3 Quarum reuelacionum alique propter conuenienciam, quam habent ad reuelaciones in
libris originalibus contentas, tamquam declaraciones earundem et addiciones, diligenti prehabita discussione,
ipsis originalibus libris hinc inde pio conamine sunt inserte. Relique vero studiose in vnum recollecte volumen
patebunt, numero et ordine infrascriptis. 4 Et quamuis reuelaciones iste ab aliquibus extrauagantes nuncupentur,
eo quod ipsis libris originalibus reuelacionum celestium a principio non iunguntur, pie tamen ab eodem fonte
sapiencie Dei quo et alie, vnde accipimus omnes, creduntur veraciter emanasse. 5 Verum quia dictarum
reuelacionum extrauagancium quam plures concernunt regulam Sancti Saluatoris, vel in toto vel in aliqua sui
parte, idcirco in presenti tractaculo, tamquam ipsi regule viciniores, ceteris preferuntur. 6 Cetere autem, diuersis
hominum statibus abusiones et vicia dissuadentes, morum quoque ac virtutum exempla prebentes, vsque ad
finem libri propensius subsequuntur. 7 Harum autem reuelacionum veritas, quod diuinitus reuelate sint, in
attestacionibus domini prioris Petri et beate Katherine, sancte Birgitte filie, pro canonizacione sepedicte sancte
Birgitte factis, pro maiori parte euidenter patebit cuilibet ipsas attestaciones fideliter intuenti.
{P rologus in librum celestium reuelacionum extrauagancium.
{ Incipiunt reuelaciones celestes, gloriose domine Birgitte de regno Suecie diuinitus reuelate, que extrauagantes
sunt intitulate. Cuius intitulacionis racio inferius patebit. 2 Huius rei gracia in primis est sciendum, quod, prout
in reuelacione tercia infra posita clare continetur, venerabilis domina Birgitta, Romam profecta multarumque
reuelacionum celestium reuelatrix iam effecta, imperio Christi iussa fuit omnes reuelaciones sibi factas - per
priorem Petrum, virum religiosum et probatum, sancte memorie, de monasterio Aluastri Cisterciensis ordinis
regni Suecie Lincopensis diocesis, per successus temporum et annorum curricula plurimorum fideliter
conscriptas - venerabili patri domino Alphonso, episcopo quondam Giennensi, Yspano heremite, in Sacra pagina
doctori elegantissimo et viro deuotissimo, ad certos libros redigendas et per distincta librorum capitula
distinguendas assignare, vt dicte reuelaciones in pluribus linguis exponende et per vniuersalem ecclesiam
catholicam disseminande ac inueniende ad multarum profectum animarum fierent apciores, quod et in effectum
prosecutum est. 3 Nam memoratus magister Alphonsus secundum imperium Christi et infusionem spiritus sancti
reuelaciones, ad manus sibi presentatas, ad octo libros satis magnos redegit et certis capitulis discreuit et rubricas
singulis librorum capitulis succincte edidit et preposuit, sicut nunc stant egregie et per multas per orbem
ecclesias sunt transcripte, dilatate et transmisse. 4 Et quia prefatus frater Petrus prior, reuelacionum conscriptor,
quamplures reuelaciones, ante egressum versus Romam beate Birgitte in regno Suecie celitus ostensas, in
monasterio suo Aluastro deposuerat, quas nec secum versus Romam apportare decreuerat, que quidem sic relicte
ad manus magistri Alphonsi ad libros cum aliis inserende minime peruenerunt, 5 beatissima igitur domina
Birgitta viam vniuerse carnis feliciter Rome iam ingressa, sepefatus prior Petrus ad monasterium suum
Aluastrum, vnde exiuerat, rediens et thesaurum sanctarum reuelacionum tam preciosum depositum ad manus
accipiens, ne sub modio tegeretur et periret, diuinitus inspiratus pie decreuit et dignum duxit ipsum ad manus
fratrum in monasterio Watzsteno primitiuorum assignare. 6 Vnde finaliter pium et sanctum propositum effectui
commendans in venerabilis patris et domini Nicolai sancte memorie, Lincopensis episcopi, presencia et aliorum
plurimorum prelatorum regni ecclesiasticorum assistencia reuelaciones predictas, sic vt pretactum est relictas,
memoratis primitiuis fratribus in Watzsteno cum veneracione debita assignauit, affirmans in verbo veritatis se
plures adhuc reuelaciones rehabere, quas eciam repromisit tempore suo integraliter ipsis mancipando
commendare, quod tamen minime mora interueniente et morte succedente opere adimpleuit. 7 Tandem multorum
decursibus annorum elapsis fratres, pro tempore in Watzsteno degentes, pro diuini cultus ampliacione et
animarum salute dignum duxerunt omnes reuelaciones per Petrum priorem, vt premissum est, oblatas ac alias per
alios in veritate et fidei sinceritate fundatas in vnum /de/ per se opusculum siue librum redigere et ad modum et
formam reuelacionum octo librorum magistri Alphonsi exemplariter per capitula rubricis premissis distinguere
atque in morem manipuli seu florum fasciculi in presens collectum simul comportare. 8 Easque reuelacionum
extrauagantes, quasi extra situacionem et annumeracionem voluminis octo librorum vagantes seu vacantes et
locum non habentes, titulo appellacionis decreuerunt nominari. Quarum series et ordo sequitur et est talis.
Caput 1 Circa secundum capitulum regule Sancti Saluatoris. Christus precipit scriptori regule exponere gradus
vere humilitatis, vt discant filie matris sue etc.
311

