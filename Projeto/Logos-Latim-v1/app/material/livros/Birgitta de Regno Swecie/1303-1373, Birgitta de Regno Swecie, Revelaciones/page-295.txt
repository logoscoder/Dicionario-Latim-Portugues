peccarent. 4 Tantum enim bonum est caritas, quod nec minima cogitacio erit sine remuneracione. Quanto magis
opus bonum!
Caput 41 Collocucio inter deum et sponsam de rege et iure hereditario regis in regno, et vtrum rex possit aliqua
alienare pertinencia ad coronam; et que et qualiter possit alienata repetere et rehabare.
{ Loquebatur sponsa ad christum orando pro regno swecie inter alia dicens: Domine, inquit, ne indigneris, si
quero: Audiui ex scripturis, quod nichil acquirendum est cum iniusticia nec tenendum est aliquid acquisitum
contra iusticiam etc. Require istud capitulum in quarto libro capitulo III .
Caput 42 Christus per exemplum conqueritur grauiter de christianis, et ideo conuertens se ad infideles et paganos
precipit amicis et seruis suis, quod vadant ad conuertendum eos cum caritate beniuola et verbis dulcibus hic
contentis.
{ Christus loquebatur sponse dicens: Ego sum similis regi, qui stabat in campo. Ad cuius dexteram stabant amici
et ad sinistram inimici etc. Istud capitulum require in secundo libro capitulo sexto .
Caput 43 Christus instruit reges, quod, quando vadunt contra paganos, habeant duo vexilla, scilicet passionis et
iusticie dei, et quod deferant secum clericos et religiosos diuersorum ordinum, litteratos et virtuosos et deuotos.
{ Filius dei loquitur sponse dicens: Rex qui lucra animarum querit et ad paganos egredi voluerit, habeat duo
vexilla. In primo vexillo depicta sit passio mea, que notat misericordiam, in secundo gladius iusticie mee. 2
Veniens igitur rex ad paganos erigat primo primum vexillum misericordie offerendo pacem eis. Qui si recipere
noluerint, erigat postea vexillum iusticie. 3 Et confidens de bonitate mea non timeat multitudinem inimicorum,
nec retrocedat ex pusillanimitate nec audiat vocem dicencium: Reuertamur! Quid ultra est laborandum? 4 Si
enim rex stabiliter timuerit procedere, non attemptet nec incipiat bonum, quia melius est non assumere ardua
quam inchoata non prosequi cum caritate. 5 Assumat eciam rex secum clericos probate vite et religiosos
diuersorum ordinum, qui veraciter mundum contemnunt. Quia multi sunt in paganismo et inter gentiles, qui
preferunt sectas suas, quibus sapienter est respondendum. 6 Clerici eciam instruant populum et ammoneant, ne
propter cupiditatem incurrant anathema, ne propter murmuracionem et vitam incontinentem moriantur.
Caput 44 Christus reprehendit quendam regem, quia cum immoderata multitudine gencium ibat contra infideles,
non habita prius matura prouidencia futurorum eueniencium. Et post reprehendit illos, qui victorias preliorum
attribuunt sibi et non deo.
{ Loquebatur christus ad sponsam de quodam rege Swecie dicens: Dixi tibi prius, quod puer est iste rex etc. Hoc
capitulum habetur in sexto libro capitulo XLI .
Caput 45 Mater dei consulit regi eunti contra paganos, quod habeat numerum gencium prefinitum et quod non
confidat de promissionibus diuinitus sibi factis, si ipse non seruauerit que promiserat deo.
{ Mater dei loquebatur sponse dicens: Si rex exierit contra paganos, habeat numerum populi prefinitum, quia ego
scio egressum et regressum eius et quod multi vadunt, qui non minus rebelles erunt deo quam illi, qui cum
moyse egressi sunt. 2 Sed sicut moyses non introduxit populum in terram promissam propter eorum
ingratitudinem, sic illi qui nondum nati sunt perficient velle dei. 3 Nec confidat rex, quia dixi eum filium meum
et quod numquam separare me vellem ab eo. Quia si ipse seruauerit promissum suum michi, seruabo et ego
promissum meum sibi, sed si ipse contempserit me, timeat, ne contemnatur.
Caput 46 Virgo maria precipit per sponsam cuidam episcopo eunti cum rege ad guerram contra infideles, quod
quando aliqua patria infidelium acquisita fuerit, instituat statim ecclesiam cathedralem, vbi christiani spiritualiter
consolentur.
{ Regina celi loquebatur sponse dicens: Sanctus Sigfridus archiepiscopus exiuit de anglia et fecit voluntatem dei
in regno Swecie. 2 Sic iste episcopus, pro quo tu oras, qui vadit cum rege contra infideles, cum venerit ad
paganos et fuerint alique terre ipsorum acquisite per christianos, construat primo ecclesiam cathedralem in aliquo
loco honesto et congruo, vt tanquam ad matrem possint christiani pro necessitatibus anime ad eam habere
refugium et inde catholice refici et spiritualiter consolari. 3 Et si non potest episcopus nisi vnum vel duos
clericos ibi instituere et sustentare secum, contentus sit, quia filius meus potens est augere dona sua et
episcopatum dilatare. 4 Si vero ipse vel alii amici mei moriantur, antequam perficiantur verba ista, tunc voluntas
bona reputabitur eis pro opere et mercedem habebunt inde. 5 Et ideo nullus confidat de longa vita, sed
vnusquisque expectet velle dei pacienter.
Caput 47 Mater dei narrat quomodo ipsa est vas repletum et replens gracia et reprehendit quendam ingratum
regem Swecie, qui nolens in guerra sua obedire consiliis dei et spiritualium virorum contra dei voluntatem
retrocessit de guerra infidelium consilio mundanorum hominum cum confusione sua et regni dispendio.
{ Regina celi apparuit sponse dicens ei: Audi tu, que spiritualia vides, et veni mecum in spiritus sancti
collocucionem. Ego sum vas repletum et repletiuum. 2 Sicut enim vas stans subtus torrentem repletur aqua et
sicut aqua effluit, tamen vas semper est repletum de torrentis decursu, sic anima mea, quando creata fuit et
coniuncta corpori, replebatur ex decursu torrentis, scilicet spiritus sancti, quo numquam postea euacuata est 3
Propterea quicumque venerit ad me cum humilitate et mundo corde, habebit auxilium de spiritu sancto. Itaque
bene possum vocari vas repletum. 4 Quia cum essem in mundo in decursu torrentis eius, filius dei venit in corpus
meum et sumpta de me carne et sanguine moratus est in me, donec natus est de me ea natiuitate, qua nasci decuit
filium dei. 5 Natus ergo et veniens in manus meas angeli gauisi sunt et nunciauerunt pacem in terris. Post hec
295

