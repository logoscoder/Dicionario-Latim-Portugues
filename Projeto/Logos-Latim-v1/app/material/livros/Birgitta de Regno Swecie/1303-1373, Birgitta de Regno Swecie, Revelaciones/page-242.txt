anxiabatur nesciens, quid ageret. Cui angelus in sompnis dixit: 9 'Non recedas a virgine commendata tibi, quia
sicut audisti ab ea, sic verissimum est. Concepit enim de Spiritu Dei et pariet filium saluatorem mundi. Ergo
serui ei fideliter et esto pudicicie eius custos et testis!' 10 Deinde ab illo die Ioseph seruiuit michi quasi domine
sue et ego eciam ad opera sua minima me humiliabam. Post hec ego continue eram in oracione, raro videri et
videre volens et egrediens rarissime nisi ad festa precipua. 11 Vigiliis quoque et leccionibus, que a sacerdotibus
nostris legebantur, intenta fui, habens certa tempora ad labores manuum, et discreta fui ad ieiunia, prout natura
mea ferre poterat in seruicio Dei. 12 Illa vero, que superfuerunt nobis super victualia, dedimus pauperibus
contenti de hiis, que habebamus. Ioseph vero sic seruiuit michi, quod numquam audiebatur in ore eius verbum
scurrile, numquam murmuriosum, numquam iracundum. 13 Nam ipse pacientissimus erat in paupertate,
sollicitus in labore, vbi necesse fuit, mansuetissimus ad obiurgantes, obedientissimus in obsequio meo,
promptissimus defensor contra derogantes virginitati mee, fidelissimus testis mirabilium Dei. 14 Ipse eciam sic
mortuus erat mundo et carni, vt nichil desideraret nisi celestia, sicque erat credulus promissionum Dei, vt
continue diceret: 'Vtinam viuam et videam adimpletam voluntatem Dei!' 15 Nam rarissime venit ad
congregaciones hominum et eorum consilia, quia totum desiderium suum fuit obedire voluntati Dei. Ideo nunc
gloria sua est magna."
Caput 60 Mater Dei dicit sponse, quod Ieronimus non dubitauit de assumpcione sui corporis in celum, sed quia
Deus non reuelauit aperte veritatem, ideo maluit pie credere quam diffinire non ostensa; et ideo scripsit in
epistola sua se nescire. Et addit hic Virgo aliqua de laude Ieronimi.
{ Mater loquitur ad sponsam: "Quid tibi dixit magister ille ventilator verborum? Quod epistola Ieronimi mei, que
loquitur de assumpcione mea, non esset legenda in Ecclesia Dei, quia videtur sibi in legenda illa, quod Ieronimus
dubitauit de assumpcione mea, eo quod dicit se nescire, vtrum sim assumpta in corpore vel non vel a quibus
personis asportata? 2 Ideo ego mater Dei respondeo magistro, quod Ieronimus non dubitauit de assumpcione
mea, sed quia Deus non reuelauit aperte huiusmodi veritatem, ideo Ieronimus maluit pie credere quam diffinire
non ostensa a Deo. 3 Sed recordare, filia, quod dixi tibi prius, quod Ieronimus erat amator viduarum, imitator
monachorum perfectorum et assertor et defensor veritatis. Qui et promeruit tibi oracionem illam, qua me
salutabas. 4 Ideo nunc addo, quod Ieronimus fuit tuba ductilis, per quam loquebatur Spiritus Sanctus, necnon et
flamma inflammata de illo igne, qui venit super me et super apostolos in die pentecostes. Ideo felices sunt, qui
hanc tubam audiunt et sequuntur."
Caput 61 Mater Dei dicit sponse, quod post ascensionem Filii longeue ipsa vixit in mundo cum multo dolore
visitando loca, vbi ipse passus fuerat et mirabilia ostenderat. Et hoc permisit Deus, vt exemplo vite et virtutum
eius multi conuerterentur, apostoli roborarentur et corona eius augeretur. Et ostendit causam, quare assumpcio
eius tunc non multis cognita fuit.
{ Mater loquitur: "Recordare, filia, quod olim elapsis aliquibus annis excusaui Ieronimum de assumpcione mea.
Nunc autem veritatem huius assumpcionis indicabo tibi. 2 Ego quippe post ascensionem filii mei longo tempore
vixi in mundo, et hoc voluit Deus, vt visa paciencia mea et moribus meis plures anime conuerterentur ad eum
apostolique Dei et alii electi roborarentur. 3 Et eciam naturalis disposicio corporis mei hoc exigebat, quod
diucius viuerem, vt corona mea augeretur. Nam omni tempore, quo post ascensionem filii mei vixi, visitaui loca,
in quibus ipse passus est et mirabilia sua ostendit. 4 Sic quoque passio sua in corde meo fixa erat, quod, siue
comedebam siue laborabam, quasi recens erat in memoria mea. Sic eciam sensus mei abstracti erant a
mundialibus, quod iugiter quasi nouis desideriis inflammabar vicissimque doloribus excitabar. 5 Verumptamen
sic temperabam dolorem et gaudium meum, quod nichil omittebam de hiis, que erant Dei. Sic quoque inter
homines conuersabar, quod nichil preter victum tenuem de hiis, que delectabilia hominum erant, attendebam,
ymmo nec sumebam. 6 Quod vero assumpcio mea non multis cognita fuit nec predicata a pluribus, hoc voluit
Deus, qui est filius meus, vt prius infigeretur cordibus hominum credulitas ascensionis sue. 7 Quia corda
hominum difficilia et dura erant ad credendum ascensionem eius; quanto magis, si predicata fuisset statim in
inicio fidei assumpcio mea?"
Caput 62 Regina celi narrat sponse, qualiter angelus annunciauit ei tempus, quo ipsa debebat migrare de hoc
seculo et corporaliter ascendere in celum. Dicit eciam Virgo modum migracionis sue et meditacionem, in qua
eius anima cogitabat tempore obitus sui, et aliqua magnalia, que contingebant tunc et quando assumpta fuit
corporaliter ad celestia.
{ Mater loquitur: "Cum quadam die elapsis aliquibus annis post ascensionem filii mei multum anxiarer ex
desiderio perueniendi ad eundem filium meum, vidi angelum fulgentem, sicut antea videram, qui dixit michi: 2
'Filius tuus, qui est Deus et Dominus noster, misit me nunciare tibi, quod tempus iam est, quo corporaliter venias
ad eum ad recipiendum coronam tibi preparatam.' 3 Cui ego respondi: 'Numquid nosti diem et horam, qua
migratura sum ex hoc mundo?' Et respondit angelus: 'Venient', inquit, 'amici filii tui, qui sepelient corpus tuum.'
Quo dicto disparuit angelus et ego paraui me ad exitum circuiens omnia loca more meo, in quibus filius meus
passus fuerat. 4 Cumque quadam die animus meus suspensus esset in admiracione diuine caritatis, tunc anima
mea in ipsa contemplacione repleta fuit tanta exultacione, quod vix se capere poterat, et in ipsa consideracione
anima mea a corpore fuit soluta. 5 Sed que et quam magnifica tunc vidit anima mea et quali honore eam
honorauit Pater et Filius et Spiritus Sanctus et a quali multitudine angelorum eleuata fuit, nec tu capere posses
242

