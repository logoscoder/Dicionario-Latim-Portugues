{ Filius loquitur: "Ego sum creator celi et terre, unus cum patre et spiritusancto, verus Deus, quia Deus est pater,
Deus filius, Deus spiritussanctus, non tres Dij sed tres persone et unus Deus. 2 Nunc autem querere poteris, si
tres persone, quare non tres Dij? Respondeo tibi, quod non est aliud Deus nisi ipsa potentia, ipsa sapientia, ipsa
bonitas, a qua est omnis potestas infra celum et supra omnis sapientia et omnis pietas, que poterit cogitari. 3
Itaque Deus trinus est et unus, trinus in personis, unus in natura. Nam potentia et sapientia est pater, a quo sunt
omnia, et qui est ante omnia, potens non aliunde sed a seipso et eternaliter. 4 Potentia et sapientia eciam filius
equalis patri non a seipso potens sed a patre potenter et ineffabiliter genitus, principium de principio, et a patre
numquam separatum. 5 Potentia et sapientia eciam spiritussanctus a patre et filio procedens, eternus cum patre et
filio, et equalis in maiestate et potestate. Unus ergo Deus et tres persone, quia una natura trium, una operatio et
voluntas, una gloria et potestas, qui ita est unum in essentia, qui eciam sunt distincti proprietate personarum. 6
Nam totus pater est in filio et spiritu et filius in patre et spiritu et spiritus in utroque in una deitatis natura, non
sicut prius et posterius sed ineffabiliter. Ubi nichil est prius aut posterius nichil alio maius aut minus vel alterius
sed totum ineffabile et equale. Propterea bene scriptum est, quod Deus est mirabilis et multum laudabilis. 7 Nunc
autem conqueri possum, quod laudabilis sum parum et multis ignotus, quia omnes querunt propriam voluntatem
sed pauci meam. 8 Tu vero esto stabilis et humilis nec te extollas in cogitatu, cum aliorum ostendo tibi pericula,
nec eorum prodas nomina nisi tibi precipiatur. Non enim ad confusionem eorum ostenduntur tibi eorum pericula,
sed ut conuertantur et cognoscant iusticiam et misericordiam Dei. 9 Sed nec eos fugere debes tamquam
iudicatos, quia eciam si dixero hodie, quod aliquis pessimus est, si inuocauerit me cum contritione cras et cum
voluntate emandandi, paratus sum indulgere ei. 10 Et quem heri dixi pessimum, hunc hodie dico amicum
carissimum propter contritionem, in tantum quod si contritio fuerit stabilis, dimitto ei non solum peccatum sed et
penam peccati, sicut per exemplum cognoscere poteris, quasi si essent duo frusta argenti viui et ambo
concurrerent festinando inuicem. 11 Si in eorum coniunctione non esset residuum nisi quasi unus athomus,
adhuc potens esset Deus facere, ne conuenirent. Sic si aliquis peccator esset ita radicatus in diabolicis operibus,
quod staret in ipso puncto perditionis, adhuc obtineret veniam et misericordiam, si Deus inuocaretur cum
contritione et voluntate emendandi. 12 Nunc autem cum ita sim misericors querere poteris, cur non misereor
gentilibus et Iudeis, quorum aliqui si erudirentur fide recta libenter pro Deo morerentur? Respondeo tibi, quod
omnibus facio misericordiam tam gentilibus quam Iudeis, nec relinquitur aliqua creatura sine misericordia mea.
13 Nam quicumque audiunt, quod fides eorum non est vera et desiderant feruenter veram aut quicumque credunt
hoc esse optimum quod tenent, quia non est eis aliud umquam predicatum faciuntque toto conamine, que
possunt, horum iudicium erit in leuiori misericordia. 14 Nam duplex est, iudicium damnandorum scilicet et
saluandorum. Christianorum enim damnandorum erit sine misericordia, quorum pena erit eterna et tenebre et
voluntas firmata contra Deum. 15 Saluandorum vero erit visio Dei et gloriatio in Deo et velle Deo bonum. Ab
hijs exclusi sunt gentiles et Iudei et mali et falsi Christiani. Qui quamuis non habuerunt fidem rectam, habuerunt
tamen iudicem conscientiam suam credentes eundem esse Deum, quem coluerunt et offenderunt. 16 Isti autem
quorum voluntas et actio erat et est secundum iusticiam et contra peccatum, habebunt cum minus malis
Christianis iudicium misericordie in supplicijs propter dilectionem iusticie et odium peccati, sed non habebunt
consolationem in seruitione glorie et visionis Dei, 17 quem non videbunt propter baptismi carentiam, quia
aliquod temporale aut occultum iudicium Dei retraxit eos, ne salutem fructuose quererent et obtinerent. 18 Si
vero nichil retraxit eos in querendo Deum verum et baptizando non timor aut labor non dispendium bonorum vel
honorum sed impedimentum solum humanam fragilitatem superans, istos, ego qui Cornelium et Centurionem
nondum baptizatos vidi, altius et perfectius remunerare scio, sicut eorum exigit fides. 19 Quia est alia ignorantia
malicie, alia pietatis et difficultatis, similiter et alius est baptismus aque, alius sanguinis, alius perfecte voluntatis.
Que omnia nouit pensare Deus, qui omnium nouit corda. Propterea ego, qui sine principio natus sum eternaliter
de principio, qui et iterum in fine temporum natus sum temporaliter ab initio noui singulorum remunerare merita
et do unicuique iuxta merita sua. 20 Nec minimum bonum, quod fit ad honorem Dei, transiet sine remuneratione.
Ideo teneris tu multum regratiari Deo, quia de Christianis nata es et in tempore salutis, quia multi desiderabant
hoc obtinere et videre, quod offertur Christianis et non obtinuerunt."
Caput 27 Deprecatio sponse ad dominam pro Roma et de multitudine innumerabili sanctorum martirum Rome
quiescentium, et de tribus gradibus perfectionis Christianorum et de quadam visione ipsius sponse, et qualiter
Christus ei apparens predictam visionem sibi exposuit et declarauit.
" {O Maria, licet immitis fueram, tamen te inuoco in adiutorium meum. Et rogo te, ut rogare digneris pro
excellentissima et sanctissima illa urbe Roma. Video enim corporaliter, quod quedam ecclesie in quibus ossa
sanctorum quiescunt desolate sunt. Quedam vero habitantur sed corda et mores rectorum earum longe sunt a
Deo. 2 Impetra ergo eis caritatem, quia audiui ex scripturis, quod Rome quelibet dies in anno septem milia
continet martirum. Et ideo quamuis anime non minorem honorem obtinent in celo, licet ossa eorum
contemnuntur in terris, tamen rogo te, ut sanctis tuis et sanctorum tuorum reliquiis amplior honor exhibeatur in
terris et sic deuotio populi excitetur." 3 Respondit mater: "Si mensurares terram centum pedum in longitudine et
totidem in latitudine et seminares eam plenam puris granis tritici, ita compresse, quod non esset distantia inter
granum et granum nisi quasi articulus digiti unius, 4 quodlibet vero granum daret fructum centuplum, adhuc
essent plures martires et confessores Rome a tempore illo, quo Petrus venit Romam cum humilitate, usquequo
93

