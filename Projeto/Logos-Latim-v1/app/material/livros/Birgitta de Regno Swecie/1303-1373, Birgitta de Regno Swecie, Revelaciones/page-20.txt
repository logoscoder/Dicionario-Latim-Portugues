similiter aperiebatur et videbatur lingua eius sanguinolenta. Digiti et brachia, que erant quodammodo contracta,
extendebantur. Tradito autem spiritu caput inclinabatur ad pectus. Manus de loco vulnerum modicum
submiserunt se. Pedes sustentabant maius pondus. 8 Tunc aruerunt manus mee. Oculi obtenebrati sunt et facies
palluit quasi mortui. Aures nichil audierunt. Os meum nichil potuit loqui. Pedes eciam mei nutauerunt, et tunc
corpus meum cecidit ad terram. Surgens autem de terra cum viderem filium meum leproso despecciorem, posui
voluntatem meam totam ad ipsum, sciens, quod secundum voluntatem eius omnia facta fuissent et non potuissent
fieri nisi ipso permittente et regraciabar ei pro omnibus. 9 Leticiaque quedam mixta erat mesticie, quia videbam
eum, qui numquam peccauit, ex tanta caritate voluisse talia pati pro peccatoribus. Ergo quicumque est in mundo,
consideret, qualis ego eram in morte filii mei, et semper habeat pre oculis!"
Caput 28 Verba Domini ad sponsam, indicancia, qualiter quidam ante eius tribunal venerat iudicandus, et de
terribili et horribili sentencia illata a Deo et ab omnibus sanctis contra eum.
{ Videbat sponsa Deum quasi iratum, qui dicebat: "Ego sum sine principio et sine fine. Nulla immutacio est apud
me nec anni et dies. Sed omne tempus huius mundi est apud me, quasi esset una hora vel momentum. 2 Omnis,
qui videt me, omne, quod est in me, videt quasi ad punctum et intelligit. Sed quia tu, sponsa mea, corporalis es,
ideo non sic potes percipere et cognoscere sicut spiritus. Ideo indicabo propter te, quod actum est. 3 Ego sedi
quasi in iudicio, quia omne iudicium datum est michi, et venit quidam iudicandus ante tribunal. Cui vox Patris
sonuit, dicens ei: 'Ve tibi, quia umquam natus fuisti', non quia penituit Deum fecisse eum, sed sicut aliquis dolere
solet pro alio compaciendo ei. 4 Deinde respondit vox Filii: 'Ego fudi sanguinem meum pro te et suscepi
amarissimam penam pro te; ab hac enim tu omnino alienatus es nec habet aliquid tecum.' Vox Spiritus ait: 5
'Quesiui omnes angulos cordis eius, si forte inuenirem aliquam molliciem in corde eius et caritatem, sed
frigidissimus est quasi gelu, durissimus sicut lapis; non est aliquid michi cum eo.' 6 Hee tres voces non ideo
audite sunt, quasi sint tres dii, sed propter te, sponsa mea, facte sunt, quia tu non poteras hoc misterium aliter
intelligere. Deinde iste tres voces predicte, scilicet Patris et Filii et Spiritus sancti, conuerse sunt statim in unam
vocem tantum. Que vox sic intonuit, dicens: 'Nullatenus tibi debetur regnum celi.' 7 Mater misericordie siluit nec
aperuit misericordiam suam, quia iste iudicandus indignus ea erat. Et omnes sancti una voce clamabant, dicentes:
'Hec est diuina iusticia, ut perpetuo exul sit a regno et gaudio tuo.' 8 Et tunc omnes illi, qui erant in purgatorio,
dixerunt: 'Nulla pena est tam amara nobiscum, que sufficiat ad puniendum peccata tua. Maiora enim tormenta
teneris portare; ideo a nobis sequestraberis.' Tunc autem et ipse iudicandus clamabat voce horrenda dicens: 'Ve,
ve seminibus, que conuenerunt in ventre matris mee, de quibus formatus sum ego.' 9 Secundo eciam clamabat:
'Maledicta', inquit, 'sit hora, in qua anima mea cum corpore coniuncta fuit, et maledictus sit, qui dedit corpus et
animam!' Tercio clamabat: 'Maledicta sit hora illa, in qua viuus de matris utero processi!' 10 Tunc contra eum
venerunt tres horribiles voces de inferno dicentes: 'Veni ad nos, maledicta anima, quasi es fluens ad mortem
perpetuam et vitam interminabilem!' Secundo clamabant: 'Veni, maledicta anima, vacua ad nostram maliciam!
Nullus enim erit ex nobis, qui te malicia sua et pena non impleat.' 11 Tercio clamabant: 'Veni, maledicta anima,
ponderosa quasi lapis, qui semper mergitur et numquam attingit fundum, in quo quiescat! Sic tu in profundum
profundius nobis descendes, ut non possis subsistere, antequam veneris in yma abyssi.' 12 Et tunc ait Dominus:
'Ergo sicut homo, habens plures uxores et videns casum unius, auertit se ab illa et vertit se ad alias, que stant, et
gratulatur cum eis, sic ego auerti faciem meam ab illo et misericordiam, et verto me ad famulos et seruos meos et
gaudeo cum illis. 13 Propterea cum tu audisti casum illius et miseriam, ideo serui michi eo sincerius, quo
maiorem misericordiam tecum feci! Fuge mundum et concupiscenciam eius! Numquid ego passionem tam
amaram assumpsi propter gloriam mundi, vel quia celerius et leuius non potui consumare eam? Poteram utique.
14 Sed sic exigebat iusticia, ut, sicut homo in membris omnibus deliquerat, sic in omnibus satisfaciendum erat.
Propter quod deitas, homini compaciens, tanta caritate exarsit ad unam virginem, ut de illa humanitatem
susciperet, in qua humanitate sustineret Deus omnem penam, quam homo teneretur habere. 15 Ideo si ex caritate
penam tuam suscepi in me, sta, sicut stant famuli mei, in vera humilitate, ut nichil erubescas, nichil timeas nisi
me! Custodi os tuum, ut, si esset voluntas mea, tu numquam velles loqui. Non contristeris de temporalibus, quia
caduca sunt, et ego ditare, quos voluero, et depauperare possum. Ideo, sponsa mea, pone spem tuam totaliter in
me!" 16 Hic homo fuit nobilis et canonicus et subdyaconus, qui, optenta falsa dispensacione, desponsauit
virginem diuitem. Sed preuentus morte subita non optinuit, quod concupiuit.
Caput 29 Verba Virginis ad filiam de duabus dominabus, quarum una nominabatur Superbia et altera Humilitas,
per quam Virgo dulcissima designatur, et de occursu Virginis ad suos dilectos mortis sue tempore.
{ Mater Dei loquitur ad sponsam filii dicens: "Due sunt domine. Una est, que non habet nomen speciale, quia
indigna est nomine; alia est Humilitas, que vocatur Maria. Super primam est dominus ipse diabolus, quia sibi
dominatur. 2 Huic domine dicebat miles suus: 'O domina, quidquid possum, facere pro te paratus sum, tantum ut
fruar semel concubitu tuo. Nam ego sum fortis viribus, magnanimus corde, nichil timeo, et paratus sum ire in
mortem pro te.' Cui illa respondit: 'Serue meus, magna est caritas tua. Sed ego sedeo in sublimi sede nec habeo
nisi unam sedem, et inter nos sunt tres porte. 3 Prima porta est sic arta, ut, quidquid homo habuerit in corpore, si
ingreditur per eam, omnia dirumpuntur et abstrahuntur. Secunda est sic acuta, quod pungit usque ad neruos.
Tercia porta est sic ardens, quod nulla est requies ardoris, sed qui ingreditur per eam, statim liquescet sicut es. 4
Ego autem sedeo sublimiter et qui sedere vult mecum, cum non habeam nisi unam sedem, cadet ad chaos
20

