matris Dei, datas michi per reginam Sanciam, quas nunc tibi dabo, quia michi inspiratum est diuinitus, vt tibi eas
committam. 2 Et hoc tibi signum erit, quod vera loquor, quia cito moriar et veniam ad Dominum meum, quem
super omnia diligit anima mea." Hiis autem dictis paucis diebus superuixit, et perceptis sacramentis ecclesie
emisit spiritum. 3 Igitur cum beata Birgitta dubitaret, vtrum capilli illi essent de capillis virginis Marie vel non,
tunc in oracione apparuit ei eadem mater Dei dicens: "Sicut verum est et creditur, quod ego de Anna et Ioachim
nata sum, sic verum est, quod isti capilli creuerunt in capite meo."
Caput 95 Visio de olla super ignem posita et puero sufflante et amore superfluo ad filios.
{ Contigit semel in monasterio Aluastri, quod animus beate Birgitte, cum itura esset Romam, accendebatur ad
amorem filiorum suorum, compaciens relinquere eos quasi orbatos consolacione materna, timens eciam, quod
post eius recessum audacius offenderent Deum in aliquo, quia iuuenes erant, diuites et potentes. 2 Et tunc vidit in
visione vnam ollam positam super ignem et quendam puerum sufflantem prunas, vt olla accenderetur. Cui dixit
beata Birgitta: "Cur tantum inflare conaris, vt succendatur olla?" Respondit puer: "Vt amor filiorum tuorum
magis accendatur et inflammetur in te." 3 Beata Birgitta respondit: "Quis", inquit, "tu es?" Cui ille: "Ego", inquit,
"sum negociator." Tunc ipsa, intelligens amorem aliquem inordinatum in corde suo existere ad filios, statim
correxit se, vt nichil preponeret amori Christi.
Caput 96 Quod obediencia prefertur omni castitati.
{ Quadam die, cum beata Birgitta faceret legi pro se in libro, qui vocatur Speculum virginum, rapta fuit in
spiritu. Reuersa autem ad se dixit: "Audiui nunc in spiritu vocem dicentem michi, quod virginitas meretur
coronam, viduitas appropinquat Deo, coniugium non excluditur a celo, sed obediencia omnes introducit ad
gloriam."
Caput 97 Christus, vocans tugurium cameram salutis, precipit sancte Birgitte ibi stare.
{ Christus precipit sponse sue ire a Roma ad Castrum Nouum abbacie Farfa dicens: "Vade, quia camera pro te
parata est." 2 Cumque venisset ibi cum domino Petro, confessore suo, et familia sua, tunc a fratribus illius
monasterii cum maxima difficultate optinuit ad inhabitandum vnum vile tugurium allegantibus non esse
consuetudinis eis cum mulieribus cohabitare. 3 Tunc Christus apparens ei dixit: "Hec est camera salutis, in qua
promereri poteris et addiscere sublimia, vt, sicut prius inhabitabas domos altas et pulchras, sic nunc experiri
poteris, qualia sancti mei in speluncis habitantes paciebantur." 4 Que adimpleuit precepta Christi ac eis obediuit.
Caput 98 Constancia sancte Birgitte de morte filie sue. Et que est vera mater et que nouerca, et qualiter educande
sunt filie.
{ Audiens sponsa Christi filiam suam dominam Ingeburgem, sanctimonialem in monasterio Risabergh, esse
mortuam exultans dixit: "O Domine Ihesu Christe, o amator meus, benedictus sis tu, quia vocasti eam, antequam
mundus irretiret eam." 2 Et statim ingrediens oratorium suum tantas lacrimas emisit et suspiria, quod a
circumstantibus audiri potuit, dicentibus illis, qui aderant: "Ecce filiam suam plorat." 3 Tunc autem Christus
apparens ei dixit: "Mulier, quid ploras? Licet enim omnia sciam, tamen te loquente cognoscere volo." 4
Respondit illa: "O Domine, non ploro, quod filia mea mortua est, ymmo gaudeo, quia, si diucius vixisset,
maiorem coram te habuisset reddere racionem. Sed ex hoc ploro, quia non instruxi eam secundum mandata tua,
et quia exempla superbie ei prebui et remissius correxi eam delinquentem." 5 Cui Christus respondit: "Omnis
mater, que plorat eo, quod filia sua offendit Deum, et instruit eam secundum meliorem conscienciam suam, illa
est vera mater vere caritatis et mater lacrimarum. Et filia eius est filia Dei propter matrem. 6 Illa vero mater, que
gaudet ex eo, quod filia eius se scit gerere secundum mundum, non curans de moribus eius, dummodo exaltari
possit et honorari a mundo, illa non est mater sed nouerca. 7 Ideo propter caritatem et bonam voluntatem tuam
filia tua per compendium transiet ad coronam glorie."
Caput 99 Christus relaxat sponse sue votum ieiunii in aduentu Domini.
{ Cum beata Birgitta iret de Roma ad sepulcrum sancti Andree apostoli in regno Secilie, propter infirmitates
varias transire non poterat nisi in ciuitatem Baro. 2 Cumque esset tempus aduentus Domini, quo ipsa solita erat
ieiunare, et in societate eius erant plures infirmi et in via illa non inueniebantur pisces, rogauit Deum, vt eis
compateretur, ne Deum offenderent aut scandalizarent proximum in comedendo aut infirmi deficerent ieiunando.
3 Tunc Christus apparens dixit: "Pisces sunt multum frigidi et tempus non est multum calidum, via difficilis et
petrosa et vos infirmi. Ideo, que inueniuntur, comedite, ego enim super omnia vota sum. Et que sunt ad honorem
Dei et moderatam sustentacionem carnis, non imputabuntur ad peccatum."
Caput 100 Qualiter ymago crucifixi predixit cuidam domine finem suum, que vidit beatam Birgittam quasi stare
supra vnam columpnam.
{Quedam domina de regno Suecie, existens prope Sanctum Iacobum de Galicia, in quadam ecclesia vidit vnum
crucifixum in pariete depictum. Quem diligenter intuens cum deuocione et compassione, audiuit tunc vnam
vocem dicentem sibi sic: "Vbicumque istam ymaginem videris et loquentem audieris, ibi manebis et morieris." 2
Que rediens ad patriam et iterum iter aggrediens ad Romam, cum venisset ad ciuitatem Montisflascone, vidit in
domo cuiusdam domine similem ymaginem, quam in Yspania viderat. 3 Et tunc ymago dixit ei: "Hic ingredieris
et permanebis. Ego vero inclinabo animum domine istius domus, vt tradat tibi hic mansionem." Igitur reclusa illa
perseuerauit ibidem et in lacrimis, ieiuniis et oracionibus vitam duxit exemplarem et miraculosam. 4 Hec autem
vidit semel vnam columpnam, super quam stabat quedam domina mediocris stature, quam multe turbe
339

