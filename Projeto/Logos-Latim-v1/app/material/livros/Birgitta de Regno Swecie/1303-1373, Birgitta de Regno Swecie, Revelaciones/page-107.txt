fueram in me ipso. 10 In hac siquidem via homo profundam michi fodit foueam, sic dicens in corde suo:
'Quidquid michi libet, hoc michi sua caritate carius est; 11 sufficit enim michi de hiis, que in hac vita me
delectant, cogitare.' Et sic diuina caritas una cum operibus meis quasi in profunda fouea ab eo suffocatur. 12
Vere habitatores Rome hec omnia michi faciunt et certissime verbis et operibus hec ostendunt, verba et opera
mea pro nichilo reputantes michique et matri mee ac sanctis meis in ioco et serie, in leticia et ira maledicentes et
contumelias pro graciarum accionibus offerentes. 13 Illi quidem non viuunt iuxta consuetudinem Christianorum,
sicut sancta ecclesia precipit, quia maiorem caritatem non habent ad me quam demones, 14 qui magis miserias
suas sustinere volunt eternaliter suamque maliciam retinere quam me videre michique in perhenni gloria
adherere. 15 Sic utique sunt illi qui corpus meum nolunt accipere, quod de pane in altari, sicut ego ipse constitui,
consecratur; cuius percepcio iuuat maxime contra dyabolica temptamenta. 16 O, quam miseri sunt, qui tale
iuuamen, dum sani sunt, magis quam venenum respuunt et abhorrent, quia nolunt se a peccatis refrenare! 17
Nunc igitur per unam viam eis incognitam veniam cum potencia deitatis mee, vindictam mee humanitatis
contemptoribus inferendo. 18 Et sicut ipsi michi tria obstacula in viis suis, ne ad ipsos ingrediar, parauerunt, ita
et ego alia tria ipsis parabo, quorum amaritudinem viui et mortui sencient et gustabunt. 19 Lapis itaque meus
mors est subitanea et improuisa, que sic eos conteret, quod omnia que habent ad iocunditatem suam hic
remanebunt et sola anima ad iudicium meum venire compelletur. 20 Lancea vero mea est iusticia mea, que ita
eos a me remouebit, quod nunquam gustabunt bonitatem meam, qui eos redemi, et nunquam videbunt
pulchritudinem meam, qui eos creaui. 21 Fouea autem mea est inferni tenebrosa obscuritas, in quam ipsi cadent,
viuendo ibi in miseria sempiterna. Omnes angeli mei in celo et omnes sancti condempnabunt eos, omnes quoque
demones omnesque anime in inferno maledicent eis. 22 Sed illos noto et de illis hec dico, qui ita dispositi sunt,
sicut est dictum superius, siue fuerint religiosi siue seculares clerici siue laici siue mulieres siue ipsorum filii et
filie, qui ad tantam deuenerunt etatem, 23 quod intelligunt Deum omnia peccata vetuisse, et nichilominus tamen
peccatis se implicant voluntarie, amore Dei excluso eiusque timore paruipenso. 24 Verumptamen talis est michi
adhuc voluntas, qualis fuit michi pendenti in cruce. Idem enim sum modo qui tunc fui, quando latroni
misericordiam petenti peccata omnia dimisi et celi portas aperui, 25 alteri quoque latroni me contempnenti
inferni claustra patefeci, ubi pro peccatis suis eternaliter cruciatur."
Caput 11 Verba sancte Agnetis ad virginem gloriosam ipsam laudancia et benedicencia; et qualiter rogat
virginem pro filia; et de responsione Domini et virginis dulci et consolatoria ad sponsam; et qualiter iste mundus
per ollam designatur.
{ Agnes loquitur: "O, Maria, mater et virgo virginum. Tu merito vocari poteris aurora, quam sol verus Ihesus
Christus illuminauit. Sed numquid voco te auroram propter progeniem regalem aut propter diuicias et honores? 2
Nequaquam. Sed merito dicenda es aurora propter humilitatem, propter fidei illuminacionem, propter singulare
votum castitatis. Tu enim es veri solis nuncia et perductiua, tu iustorum leticia, tu demonum expulsio, tu
consolacio peccatorum. 3 Ergo rogo te propter nupcias istas, quas Deus fecit tecum hora ista, ut filia tua stare
possit in honore et amore filii tui." 4 Respondit mater Dei: "Quomodo intelligis nupcias istas? Edicito propter
istam que hec audit!" Respondit Agnes: "Tu vere utrumque mater et virgo et uxor es. 5 Nam pulcherrime facte
sunt in te nupcie hora ista, cum Deus homini in te coniunctus est absque confusione et diminucione deitatis. 6
Virginitas quoque et maternitas sociate sunt illeso virginitatis pudore simulque mater et filia facta es tui creatoris.
7 Illum quippe genuisti hodie temporaliter, qui a Patre eternaliter genitus omnia cum Patre operatus est. Nam
Spiritus sanctus fuit in te et extra te et circumquaque tecum; qui fecundauit te consencientem nuncio Dei. 8
Ipseque filius Dei, qui hodie natus est de te, eciam fuit in te antequam nuncius suus perueniret ad te. Ideo fac
misericordiam cum filia tua! 9 Ipsa enim similis est illi paupercule mulieri, que in conualli nichil habebat nisi
modicum viuidum, utputa gallinam vel anserem; que ad dominum, qui in monte vallis habitabat, tantum affecta
est, quod quidquid habebat viuidum domino in monte ex caritate offerebat. 10 Cui respondit dominus:
'Superhabundo in omnibus nec tua sunt michi necessaria; sed forte ideo parua tribuis, ut tibi maiora tribuantur?'
11 Cui illa: 'Non,' inquit, 'hec ideo offero, quia tibi sunt necessaria, sed quia me tantillam pauperculam fecisti
monti tuo cohabitare, a seruisque tuis honorata sum. 12 Ideo tantillum, quod michi tamen est consolatorium,
offero tibi, ut probes, quod facerem maiora, si valerem et ne gracie tue sim ingrata.' 13 Respondit dominus: 'Quia
me tanta caritate diligis, ego eleuabo te ad montem meum et dabo tibi et tuis vestes et victum annualem.' 14 Sic
nunc est filia tua disposita. Ipsa enim illud solum quod habebat viuidum, id est amorem mundi et filiorum
reliquit tibi. Ideo tue pietatis est prouidere ei." 15 Respondit Mater ad sponsam Filii dicens: "Filia, sta stabilis.
Ego rogabo filium meum, qui dabit tibi victum annualem et collocabit te in monte, ubi milia milium seruiunt
angelorum. 16 Nam si computarentur omnes homines, qui nati sunt ab Adam usque ad nouissimum, qui
nasciturus est in fine mundi, plus quam decem angeli inueniuntur pro unoquoque homine. 17 Mundus quippe
non est nisi quasi quedam olla; ignis vero subtus ollam et cinis sunt amici mundi; sed amici Dei sunt quasi
optimus cibus in olla. 18 Ergo quando mensa parata fuerit, tunc cibus dulcis presentabitur domino, et
delectabitur in eo. Olla vero frangetur, sed tamen ignis non extinguetur."
Caput 12 Verba virginis Matris ad filiam de reuolucione Dei amicorum in hoc mundo, nunc in tribulacionibus
spiritualibus, nunc in consolacionibus; et quid sit tribulacio spiritualis et consolacio; et qualiter amici Dei debent
gaudere et consolari temporaliter.
107

