regulas summi pontifices confirmauerunt gaudentes, quod aliqui ad honorem Dei et animarum commodum talem
vitam assumere voluerunt. 23 Sed iam tristicia est eorum eciam regulas cernere mutatas in detestabiles abusiones
et minime teneri, sicut Augustinus, Dominicus et Franciscus ex inspiracione Spiritus sancti dictauerunt, quas
multi diuites et nobiles longo tempore optime tenuerunt. 24 Multi quippe iam inueniuntur homines, qui diuites
vocantur, qui tamen in clenodiis et pecuniis pauperiores sunt illis, qui paupertatem professi sunt, sicut utique
volat de eis fama. 25Et ideo plerique eorum habent proprium, quod eorum regule vetuerunt, plus gaudentes de
proprio execrabili quam de paupertate sanctissima, gloriosa. Gloriantur quoque, quia in habitu suo habent
pannum eque carum et preciosum sicut diuites episcopi in suis vestibus. 26Item quedam monasteria per beatum
Gregorium et per alios sanctos ad hoc sunt constructa, ut sic in eis mulieres recluderentur, quatenus vix in diebus
videri possent. 27 Nunc autem abusionem in se continent nimis grauem, in eo quod porte indifferenter clericis et
laicis, quibus placet sororibus introitum dare, eciam in ipsis noctibus sunt aperte. Et ideo talia loca similiora sunt
lupanaribus quam sanctis claustris. 28 Constitucio eciam erat Ecclesie, quod nullus pro audiencia confessionum
pecuniam reciperet, sed pro litteris, sicut esset iustum, de personis litterarum testimoniis vere indigentibus bene
licuit penitenciariis pecuniam acceptare. 29 Sed contra ista incepta est abusio per hunc modum, quod diuites
persone, quantum eis placet, facta confessione offerunt; sed pauperes, antequam audiantur, cum penitenciario
pactum facere compelluntur. Et certe dum penitenciarii oretenus absoluunt, non verecundantur manibus suis sibi
pecuniam imbursare. 30 Item in Ecclesia statutum fuit, ut quelibet persona peccata sua confiteretur et ad minus
semel in anno acciperet corpus Christi; et hoc quoad populum laicalem. Nam clerici et claustrales hoc sepius
faciunt in anno. Secundum fuit statutum, quod qui non possunt esse continentes viuerent in coniugio. 31 Tercium
fuit, quod omnes Christiani ieiunarent in Quadragesima et in Quattuor temporibus et aliarum festiuitatum
vigiliis, que pene omnibus permanent satis note, nisi illi qui graui infirmitate aut in magna angustia essent
constituti. 32 Quartum fuit constitutum, quod in diebus festiuis ab omni mundialium labore unusquisque
abstineret. Quintum fuit statutum, quod nullus Christianus pecuniam siue aliquid aliud tale lucrari deberet per
usuram. 33 Sed contra hec quinque statuta optima supradicta orte sunt quinque abusiones inhoneste et grauiter
nociue. 34 Prima est, quod centum persone, que ad annos discrecionis venerunt, in Roma sic moriuntur, quod
nunquam fecerunt confessionem nec corpus Christi acceperunt magis quam veri ydolatre, 35 pro qualibet
persona, que confessionem facit et corpus Christi recipit exceptis sacerdotibus et religiosis et feminis aliquibus.
36 Secunda abusio est, quod multi legitimas uxores accipiunt; qui, si cum uxoribus habent discordiam, deserunt
eas, quamdiu placet, auctoritate ecclesiastica minime requisita, sumentes adulteras pro uxoribus easque in honore
habentes et diligentes. 37 Aliqui eciam adulteram cum uxore in eadem domo habere non abhorrent gaudentes,
quod in eadem domo eas audiunt simul parturire. 38 Tercia abusio est, quod multe persone sane in ipsa
Quadragesima vescuntur carnibus; et de multitudine pauci sunt, qui una comestione in die contentantur. 39
Eciam inueniuntur aliqui, qui in die se a carnibus abstinent utentes cibis quadragesimalibus sed in nocte in
priuatis hospiciis carnibus saciantur. Certe clerici una cum laicis hec exercent quandoque; qui Saracenis sunt
similes, qui in die ieiunant et in nocte saciantur carnibus. 40 Quarta abusio est, quod quamuis aliqui operarii a
labore per dies festiuos abstineant, tamen diuites aliqui mercenarios suos ad laborandum in vineis, ad arandum in
agris, ad excidendum ligna in siluis ad deferendumque illa in sua domicilia per dies festos mittere non desistunt,
et sic pauperes non maiori quiete diebus festiuis quam ferialibus gratulantur. 41 Quinta abusio est, quod
Christiani ita sicut Iudei exercent usuram; et vere Christiani usurarii cupidiores sunt Iudeis. 42 Item statutum
Ecclesie fuit, quod tales homines, quales iam numerati sunt, anathemate domarentur, contra que talis abusio
inchoata est. Multi quippe non magis abhorrent malediccionem quam benediccionem; qui eciam si se
excommunicatos nouerint publice, sancte Ecclesie introitum vel conuersacionem hominum seu colloquia non
curant euitare. 43 Pauci enim presbiteri excommunicatis ecclesie ingressum prohibent. Pauci eciam
excommunicatorum conuersacionem et colloquia abhominantur, si eis aliqua amicabilitate coniuncti sunt. Nec
eciam excommunicatis, si diuites sunt, sacra sepultura denegatur. 44 Igitur, domine, non miremini, si nominaui
Romam urbem infelicem pro talibus abusionibus et multis aliis ecclesiasticis statutis grauiter contrariis. 45 Quare
timendum est Catholicam fidem in breui deperire, nisi talis venerit, qui Deum super omnia et proximum suum
sicut se ipsum diligat fide non ficta omnes abusiones abolendo. 46 Compatimini ergo Ecclesie et eius clero, qui
toto corde diligit Deum, abhorrentes omnes malas consuetudines; qui propter absenciam Pape quasi orphani
fuerunt, tamen filialiter Patris sedem defenderunt proditoribusque sapienter restiterunt in multis tribulacionibus
perseuerando.
Caput 34 Visio sponse de penis diuersis, que preparabantur cuidam anime adhuc in corpore existenti; et qualiter
omnia illa genera penarum, si conuersa esset anima ante mortem, conuerti deberent in maximum honorem et
gloriam.
{ Videbatur michi, quod quasi viderem homines stantes et preparantes funes, alii vero stabant et preparabant
equos, alii fabricabant forpices, alii autem patibulum edificabant. 2 Cumque hec viderem, apparuit virgo quedam
quasi turbata, querens si hec intelligerem; et me respondente non intelligere respondit: "Hec omnia," inquit, "que
vidisti, pena est spiritualis, que paratur anime illius quem tu noscis. 3 Funes sunt ad ligandum equum, qui
animam est trahiturus. Forpices vero ad discerpendum nares, oculos, aures et labia; patibulumque ad
suspendendum." 4 Cumque ego de hiis turbarer, respondit iterum virgo: "Noli turbari. Adhuc enim est tempus,
119

