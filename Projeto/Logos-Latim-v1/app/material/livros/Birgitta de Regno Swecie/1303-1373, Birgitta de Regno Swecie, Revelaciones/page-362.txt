quam tamen vere presciret dulcissime resonare, ita omnium Plasmator Marie corpus et animam in eius infancia
summe diligebat, quia ipsius verba et opera super omnem melodiam sibi placere presciebat. 16 Credibile eciam
fore dinoscitur, quod sicut Marie Filius statim perfectum sensum habuit, quando in eius vtero humanatus extitit,
sic et Maria post suam natiuitatem in iuniori etate quam alii infantes sensum et intellectum adepta fuit. 17 Cum
igitur Deus et angeli de eius gloriosa natiuitate in celo gauisi sunt, homines eciam ipsius natiuitatem in mundo
cum gaudio recolant referendo pro ea omnium Creatori ex intimis cordibus laudem et gloriam, 18 qui eam ex
omnibus, que creauit, preelegit ipsamque inter ipsos peccatores nasci preordinauit, que peccatorum liberatorem
sanctissime generauit.
Caput 13 Feria qvinta. In istis tribus leccionibus subsequentibus ostendit angelus, quomodo se Virgo Maria
gerebat, postquam sensum et Dei noticiam habuit, et de eius anime et corporis pulchritudine et quomodo eius
voluntas omnes sensus suos edomuit et de concepcione Filii Dei in Virginis vtero ac de ipsius gloriosa natiuitate
in hunc mundum. Alma virgo virginum intercedat pro nobis ad Dominum. Amen.
{ Benedictum Marie corpus congrue mundissimo vasculo similari conuenit, eius quoque anima lucerne
clarissime ipsiusque cerebrum aquarum puteo, in altum saliencium ac deinde in vallem profundam
descendencium. 2 Nam cum virgo ad illam etatem deuenit, qua verum Deum intelligere potuit in celis existere et
quod ipse omnia et hominem specialiter ad suum creasset honorem perpetuum iudexque omnium esset
iustissimus, 3 tunc sensus et intellectus a cerebro virginis instar aque de scaturiente fonte decurrentis in celi
fastigium saliebat ac deinde in vallem, idest in humillimum eius corpus, decurrebat. 4 Nam sicut cantat ecclesia
egressum Filii Dei a Patre et eius regressum fuisse ad Patrem, quamquam neuter ipsorum ab altero vmquam
disiunctus fuerit, 5 ita sensus et intellectus virginis in celorum celsitudinem frequenter ascendens Deum
constanter per fidem apprehendebat, cuius dulcissima caritate suauiter amplexata in se ipsam redibat. 6 Hanc
quoque caritatem cum racionabili spe et diuino timore ipsa firmissime tenuit, per ipsam caritatem ita inflammans
animam propriam, quod velut feruentissimus ignis in Dei amore flagrare cepit. 7 Hic eciam virginis sensus et
intellectus corpus suum ad obsequendum Deo ita subiecit anime, quod extunc corpus cum omni humilitate
obediuit ei. 8 O, quam celeriter sensus et intellectus virginis Dei caritatem comprehendit! O, quam prudenter
ipsam sibi thesaurizauit! 9 Vnde sicut, si aliquod lilium transplantatum esset, quod tribus radicibus se terre
infigeret, quibus ipsam eciam solidiorem efficeret, tres quoque flores delectabiles ad intuencium consolacionem
sursum expanderet, 10 sic vtique diuina caritas, huic gloriose terre, scilicet virgini nostre, diuinitus inserta, ipsius
corpori tribus fortissimis virtutibus quasi tribus radicibus se infixit, per quas eciam ipsum corpus virginis
fortificauit, 11 tribusque ornamentis veluti tribus prefulgidis floribus virginem quoad animam ad Dei ac
angelorum ipsam intuencium leticiam honorifice adornauit. 12 Prima igitur ipsius corporis fortitudo, discrete
abstinencie, ita cibum et potum in ipsa temperabat, quod propter aliquam superfluitatem a Dei seruicio
nequaquam ipsam retraxit vlla segnicies nec propter immoderatam parsimoniam ad agenda sua vmquam fiebat
imbecillis. 13 Secunda vero fortitudo, temperancie vigiliarum, ita corpus suum moderabat, quod propter sompni
breuitatem nullo tempore, quo ipsam vigilare oportuit, aliqua torpebat grauedine nec propter soporis nimietatem
statuta vigilie tempora in minimo puncto breuiabat. 14 Tercia quoque fortitudo, fortis complexionis corporis
virginis, ipsam virginem tam constantem effecit, quod laborem et corporalem aduersitatem et transitoriam
corporis felicitatem equanimiter ferebat, de corporis aduersitate non dolens et de eius felicitate nequaquam
exultans. 15 Hoc insuper primum erat ornamentum, quo diuina caritas virginem quoad animam exornabat, quod
scilicet premia illa, que Deus amicis suis largiturus erat, omnium rerum pulchritudini in animo suo preferebat; et
idcirco mundane diuicie velut fetidissimum lutum sibi vilescebant. 16 Hoc denique quasi secundum ornamentum
ipsius animam decorabat, quod scilicet intellectu suo perfecte discernebat, quam incomparabilis honor mundanus
existit glorie spirituali; propter quod mundanam gloriam audire sic abhorrebat sicuti corruptum aerem, qui suo
fetore multorum vitam breuiter extinguit. 17 Illud vtique ipsius animam glorificabat quasi ornamentum tercium,
quod omnia Deo placencia in corde suo reputabat dulcissima, illa quoque felle amariora, que Deo erant odiosa et
contraria; 18 et ideo ipsa voluntas virginis tam efficaciter ipsius animam trahebat ad desiderandum veram
dulcedinem, quod post hanc vitam eam gustare non oportuit spiritualem amaritudinem. 19 Ex hiis quippe
ornamentis super omnia, que erant creata, virgo ipsa tam pulchre in anima redimita apparuit, quod Creatori
placuit omnia sua promissa ipsa mediante perficere. 20 Erat enim ex caritatis virtute ita roborata, quod in nullo
bono opere tabescebat nec quidem in minimo puncto vmquam in eam Inimicus preualebat. 21 Vere procul dubio
est credendum, quod, sicut ipsius anima coram Deo et angelis erat pulcherrima, ita et eius corpus in cunctorum
oculis eam intuencium fuit gratissimum. 22 Et quemadmodum Deus et angeli de eius anime venustate
gratulabantur in celis, ita eciam gratissima eius corporis pulchritudo omnibus eam cernere cupientibus vtilis fuit
et consolatoria in terris. 23 Videntes enim deuoti, in quanto feruore illa Deo famulabatur, ad Dei honorem
feruenciores efficiebantur. 24 In hiis autem, qui ad peccandum pronissimi erant, ex eius verborum et gestuum
honestate statim peccati feruor extinguebatur, quamdiu ipsam conspiciebant.
Caput 14 Virgo ab angelo salutata nostra dignetur abolere peccata. Amen.
{ Nulla lingua narrare sufficit, quam prudenter sensus et intellectus gloriose virginis ipsum Deum in eodem
puncto comprehendit, quo primo eius cognicionem habuit, 2 presertim cum omnis humana mens ad
excogitandum debilis sit, quam multiformiter eiusdem virginis benedicta voluntas Dei seruicio se subiecit; nam
362

