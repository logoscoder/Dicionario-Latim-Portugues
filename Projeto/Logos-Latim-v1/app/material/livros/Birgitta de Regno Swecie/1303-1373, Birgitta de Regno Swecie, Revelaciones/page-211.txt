pacienciam habens in iusticia et in iusticia misericordiam et in misericordia sapienciam, exurgam tempore suo
contra eos iuxta merita eorum, 35 et videbunt gloriam meam intra celum et supra et infra et extra et in omni loco
et in omnibus collibus et vallibus; et eciam qui dampnantur, videbunt et confundentur confusione digna." 36 Hic
monachus monasterii Sancti Laurencii dissolutus ab inimicis occisus mortuus est et in ecclesia Sancti Laurencii
sepultus. Sanctus Laurencius visus est loqui ad iudicem: 37 "Quid agit girouagus iste cum electis tuis? Quorum
corpora sanguinem fuderunt pro te, iste vero monachus nomine dilexit voluptatem suam." Et statim visum est
corpus suum proici de sepulchro cum fetore pessimo et horrore. 38 Deinde iudex dixit ad animam, que astare
videbatur: "Vade, misera, ad incircumcisos et abortiuos, quos sequebaris, quia noluisti audire vocem Patris tui!"
Caput 20 Mater misericordie dicit, quod homo, qui habet contricionem et voluntatem se emendandi et tamen est
frigidus in deuocione et amore Dei, debet a Deo impetrare scintillam ignis diuini per frequentem meditacionem
passionis Christi, et ex hoc calefiet anima diuino calore et lactabitur vberibus virginis Marie, idest virtute timoris
Dei et obediencie.
{ Virgo Maria ait: "Ego sum quasi mater, que habet duos filios, sed hii non possunt tangere vbera matris, quia
nimis frigidi sunt et in domo frigida commorantes; tamen ipsos mater in tantum diligit, quod, si possibile esset,
libenter secaret vbera sua ad vtilitatem filiorum. 2 Ego vere sum mater misericordie, quia omnium miserorum
veniam petencium misereor. Ego habeo quasi duos filios. Primus est contricio illorum, qui delinquunt contra
filium meum, secundus est voluntas emendandi de commissis. 3 Sed isti duo filii sunt nimis frigidi, quia nullum
habent calorem caritatis, nullum desiderium diuine dileccionis, et domus anime eorum sic frigida est a flamma
diuine consolacionis, quod non possunt recipere vbera mea. 4 Ego autem, quia misericors sum, iui ad filium
meum et dixi: 'Fili mi, laus tibi sit et honor pro omni dileccione, quam fecisti mecum! Ego habeo duos filios;
miserere eis, quia propter frigiditatem non possunt capere vbera matris.' 5 Tunc respondit michi filius meus:
'Mater dilecta, propter te mittam scintillam in domum, vnde copiosus ignis accendi potest. Reficiatur ergo
scintilla et nutriatur et calefac filios tuos, vt recipere valeant vbera tua!'" 6 Deinde mater loquebatur ad sponsam
dicens: "Ille talis, pro quo tu oras, specialem deuocionem ad me habuit, et licet infinitis se immiscuit miseriis,
tamen semper confidebat de auxilio meo et ad me quendam calorem habuit; sed ad filium meum nullam habuit
caritatem nec ab eo timorem diuinum. 7 Et ideo iste, si tunc vocatus de mundo fuisset inter opera sua mala, sine
fine cruciaretur. Sed quia misericordia ego plena sum, ideo non fui oblita eius, sed adhuc in eo propter me aliqua
spes boni est, si ipse personaliter se iuuare voluerit. 8 Habet enim contricionem nunc de commissis et voluntatem
emendandi, sed frigidus nimis est in caritate et deuocione et ideo, vt calefieri possit et recipere vbera mea, debet
mitti scintilla in domum anime eius, idest consideracio passionis filii mei debet ei esse frequens in cogitacione. 9
Consideret enim, quomodo Dei filius et filius virginis, qui est vnus Deus cum Patre et Spiritu Sancto, passus est,
quomodo captiuatus et colaphizatus, 10 quomodo consputus et flagellatus vsque ad interiora ita, vt caro
extraheretur cum flagris, quomodo omnibus neruis distentis et perforatis stabat dolorosus in cruce, quomodo
clamans in cruce tradidit spiritum. 11 Si hanc scintillam frequenter afflauerit, tunc ipse calefiet, et ego tunc
applicabo eum ad vbera mea, idest ad duas virtutes, quas ego habui, que sunt timor Dei et obediencia. 12 Ego
enim, quamuis numquam peccauerim, tamen timui omni hora, ne verbo vel incessu offenderem Deum meum. 13
Per hunc timorem lactabo filium meum, scilicet contricionem predicti deuoti mei, pro quo tu oras, vt non solum
conteratur, quod male egit, ymmo eciam timebit supplicium. Timebit eciam offendere deinceps filium meum
Ihesum Christum. 14 Lactabo eciam voluntatem eius ad mammam obediencie mee. Ego quippe sum illa, que
numquam fui inobediens Deo. 15 Immittam ergo in eum, qui calidus fuerit caritate filii mei, obedienciam, qua
obediet in omnibus, que sibi fuerint imperata." 16 Hic fuit cognatus domine Birgitte et multum mundanus.
Ammonicione diuina compunctus et conuersus est. Qui solitus erat dicere: "Quamdiu", inquit, "abhorrui
penitencias, sensi me grauatum quasi pondere cathenarum. 17 Postquam frequentare cepi confessiones, sencio
me sic alleuiatum et paratum in animo, quod nec attendo ad honores nec ad dampna domus, et nichil est michi
dulce nisi loqui et audire de Deo." 18 Hic susceptis sacramentis Dei et in ore habens: "Ihesu dulcis, miserere
mei!" obdormiuit in Domino. De isto eodem homine est reuelacio LXVI huius libri.
Caput 21 Orante virgine Maria pro quodam defuncto suo deuoto dicit Christus, quod beneficia successorum
illius exhibita pro anima eius modicum ei prosunt, quia fiebant pocius ad superbiam et honorem mundi quam ex
deuota caritate ad Deum. Propter preces tamen virginis alleuiatur pena eius.
{ Maria loquitur: "Benedictum sit nomen tuum, fili mi! Tu es rex glorie et Dominus potens, habens iusticiam
cum misericordia. 2 Corpus tuum michi carissimum, quod in ventre meo generabatur et nutriebatur sine peccato,
hodie pro anima istius defuncti consecratum est. Rogo igitur te, fili carissime, vt prosit anime eius, et miserere
ei!" 3 Respondit Filius: "Benedicta sis tu, mater benedicta, ab omni creatura, quia misericordia tua innumerabilis
est. Ego sum similis homini, qui emit paruulum agrum quasi quinque pedum pro maximo precio, in quo aurum
optimum erat absconditum. 4 Hic ager homo iste est quinque sensuum, quem preciosissimo sanguine meo
comparaui et redemi. In quo erat aurum preciosum, idest anima de deitate mea creata, que nunc a corpore sublata
est et terra sola remanet. 5 Eius successores sunt similes homini potenti, qui vadens ad iudicium clamat lictori:
'Separa cum gladio caput eius a corpore eius! Non permittas eum diu viuere nec parcas sanguini eius!' 6 Sic
faciunt illi. Ipsi enim quasi ad iudicium vadunt, cum pro salute anime patris decenter laborant, sed lictori
clamant: 'Separa caput eius a corpore!' 7 Quis est iste lictor nisi dyabolus, separans animam consencientem sibi a
211

