quod et eam, que omnem mundi consolacionem reiecerat, Christus mirandis consolacionibus et graciis visitabat.
16 In quibus omnibus non suam sed Dei gloriam querens, latere quidem ob humilitatis custodiam maluisset, nisi
quantum ad proximorum salutem se per imperium spiritus, vel pocius Christi, in spiritu sibi apparentis, certis se
personis manifestare iussa fuit. Optabatque obprobriis et contumeliis suis Christi cumulare gloriam. Veritate,
mansuetudine et iusticia formam vite Christi in se exprimens, eciam a minimis et vilibus personis gratis et
impune ledi sufferebat. 17 Quis talem vitam existimet ludibriis patere demonum Christumque tante impietatis
arguere audebit, ut non tueretur in se sperantem et non se sed ipsum ex dileccionis eius plenitudine
glorificantem? Vel numquid bonus sponsus castam coniugem et fidelem exponit adultero illudendam? 18Cedat
igitur temeritas stulti iudicii et detur locus glorie et gracie Dei, que tanto maior esse cognoscitur, quanto
ignorancie et modice fidei nostre videtur incredibilior. Quis enim, nisi eiusdem spiritus gracia preuentus, credere
poterit, quod Christus, residens in celo, loquatur femine, in hac mortalitate adhuc degenti? 19 Sed sicut - ex
ipsius Christi verbis accepimus -, cum aspiciuntur montes et silue, videtur celum eminencie eorum propinquum,
licet non sit, sic et Christus, in celo regnans, spirituali visione propinquus videri poterit, quantumlibet corporali
presencia remotus sit. Cuiusmodi visioni localis distancia nequit preiudicare. 20 O vere stupenda et
superadmiranda apparicio et gracia et certe omni nacioni, que sub celo est, reuelanda, qua Christus, tam grauiter
flagiciis Christianorum lesus, ut vix ulle reliquie seminis iusticie inueniantur, misericordiam exhibet ingratis et
reos allicit ad veniam flagitandam! 21 Sane stupendior est hec apparicio illa, qua se per carnem monstrauit. Illa
carnis superficiem carnalibus oculis ingessit, hec Deum et hominem spiritualibus oculis ingerit. 22 Per illam
moriturus mortalibus loquebatur, per hanc semper victurus morituris, ut immortales fiant, loquitur. Per illam
ambulans in terra in humanis diuina monstrabat, per hanc regnans in celo humana diuinis reconciliat. 23 In illa
debitum iusticie moriendo pro nobis soluit, in hac indebite nobis peccatoribus misericordie munus largiri
promittit. 24 Tam stupenda, inquam, est hec admirabilis apparicio, qud vix credi potest et a parua humani cordis
capacitate comprehendi virtus tanti miraculi. Nam licet ipsa racio veritatem virtute plenam in ipsis verbis et
operibus, que in apparicione hac audiuntur et experimento probantur, inueniat, infirmitas tamen ipsa non capit,
quod racio audiencium verba et experiencium beneficia capiendum dicit. 25 Nam et ego ipse, qui hec scripsi,
licet certissime michi de hoc spiritu per verba et opera plene veritas constiterit, vix tamen ipse capio, quod tamen
omni accepcione dignissimum esse iudico. Nedum existimare queam, omnes hoc auditores credere posse, qui
verba non audierunt et opera nescierunt. 26 Sicut et de Christi resurreccione dicitur, quod paulatim per multa
argumenta monstrata est, quia totam simul nouitatem miraculi fragilia mortalium pectora capere non potuerunt,
sic et in hoc miraculo Christum facturum credo: longiorum curriculo temporum magnitudinem miraculi multis
virtutum argumentis notam facere, quam oculi cordis peccatorum, assueti tenebris, non possunt subito agnoscere.
27 Hoc tamen mentes omnium preparare ad faciliorem acceptacionem veritatis debet, quod tot verba totque
miracula non aliam fidem predicant, nisi quam Christus predicauit. Non nouum nobis Christum inducunt sed
eundem, qui pro nobis passus fuit. 28 Nichil veritati, que in Christo est, subtrahunt aut addunt, sed misericordie,
que tanto in eis habundancior ostenditur, quanto iam peccatorum miseria super id, quod umquam fuerat,
cognoscitur maior. 29 Gracias ergo Patri misericordiarum et Deo tocius consolacionis agamus, qui in tot
senescentis mundi miseriis tot misericordiis occurrit miseris, ne labantur in baratrum desperacionis. 30 Qui enim
sobrie et fideliter verba presentis libri, que respectu multorum pauca sunt, attendere voluerit, dubitare non poterit
verba - non illius, que virtute vacua est, sed eius, que virtute plena est, veritatis - dici non potuisse nisi a spiritu
veritatis. 31 Qui eciam opera eius probare voluerit, inueniet fidedignos testes, quibus operum veritatem, si
voluerit, comprobabit. 32 Inicium autem huius reuelacionis facte ad predictam dominam, transmissum ad me,
qui hunc prologum premisi, ut ceteris illud notum facerem, taliter a Christo assumebatur: 33 "Diabolus tripliciter
peccauit, scilicet superbia, eo quod ipsum bene creaui, cupiditate, qua michi non solummodo par sed et superior
esse ambiuit, et voluptate, qua tantum diuinitatis mee gloria delectabatur, ut libenter, si potuisset, me occidisset,
ut loco mei regnare potuisset. Et ob hoc de celo corruens, hiis tribus peccatis mundum repleuit et per ea
humanum genus violauit. 34 Propter quod ego hominem assumpsi et in mundum veni, ut humilitate mea eius
superbiam annichilarem, paupertate mea eius cupiditatem destruerem. Et grauissimam crucis penam subii, ut
eius abhominabilem concupiscenciam exterminarem et homini sanguine cordis mei et morte mea celum
aperirem, peccatis suis preclusum, si tamen ipse velit, quantum in ipso est, ad hec operari. 35 Sed nunc homines
regni Suecie, specialiter illud hominum genus, quod curiale seu militare dicitur, peccant, sicut ante diabolus
peccauit. Superbiunt enim de pulchris corporibus, que eis dedi. Diuicias ambiunt, quas eis dare nolui.
Abhominabili concupiscencia sic defluunt, ut, si eis possibile esset, magis me occiderent quam voluptatibus suis
carere vellent, aut iudicium meum horribile, quod eis pro peccatis suis imminet, sustinerent. 36 Et ideo corpora
illa, de quibus superbiunt, occidentur gladio, lancea et securi. Membra illa speciosa, de quibus gloriantur, bestie
et volucres lacerabunt. Bona, que contra voluntatem meam congregant, alieni diripient et ipsi egebunt. 37 Propter
abhominabiles autem voluptates suas Patri meo tantum displicent, quod eos admittere non dignatur ad faciei sue
visionem. Et quia me, si possent, libenter occiderent, ipsi ad inferna manibus diaboli tradentur, ab eo eterna
morte occidendi. 38 Hoc autem iudicium diu ante regno Suecie superduxissem, nisi preces amicorum meorum,
qui inter eos sunt, obsisterent, qui me ad misericordiam inclinant. Et ideo veniet tempus, quando eosdem amicos
meos ad me colligam, ne videant mala, que illi regno superducam. Verumptamen aliqui amicorum meorum tunc
2

