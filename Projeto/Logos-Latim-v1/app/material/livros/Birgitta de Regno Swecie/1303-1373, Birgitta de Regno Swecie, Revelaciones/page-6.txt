sed omne obprobrium et omnis dolor eis imponitur tamquam demoniacis. 16 Si veritatem de me dixerint,
confutantur et mendacii arguuntur. Vehementer siciunt audire vel loqui recta, sed non est, qui eos audiat vel eis
recta loquatur. 17 Ego quoque, Deus et creator, blasphemor. Dicunt enim: 'Nescimus, si est Deus. Et si est, non
curamus.' Vexillum meum prosternitur et conculcatur, dicentes: 'Quare passus est? Quid prodest nobis? Si velit
dare nobis voluntatem nostram, sufficit nobis, et habeat ipse regnum suum et celum!' Ego quoque ad eos ingredi
volo, sed ipsi dicunt: 'Ante moriemur, quam voluntatem nostram relinquamus.' 18 Ecce, sponsa mea, quales ipsi
sunt! Ego feci eos et uno verbo possem delere. Quomodo superbiunt contra me! Nunc autem propter preces
matris mee et omnium sanctorum adhuc ita misericors sum et paciens, quod mittere eis volo verba mea, que de
ore meo processerunt, et offerre eis misericordiam meam. 19 Si recipere voluerint, placabor, sin autem, sencient
meam iusticiam ita, quod sicut fures publice coram angelis et hominibus confundentur et ab omnibus
diiudicabuntur. Sicut enim homines, in furca suspensi, deuorantur a coruis, sic isti a demonibus deuorabuntur
nec consumentur. 20 Sicut eciam illi, qui puniuntur in cippo ligneo, nullam requiem inueniunt ibidem, sic isti
habebunt undique dolorem et amaritudinem. Fluuius ardentissimus fluet in os eorum nec implebitur venter, sed
ad supplicium de die in diem renouabuntur. 21 Amici autem mei saluabuntur et de verbis, que procedunt de ore
meo, consolabuntur. Iusticiam meam cum misericordia videbunt. Induam eos armis caritatis mee et sic fortes eos
faciam, quod aduersarii fidei cadent retrorsum quasi lutum et erubescent perpetuo, cum videbunt iusticiam
meam, ex eo quod paciencia mea abusi sunt."
Caput 6 Verba Christi ad sponsam, qualiter eius spiritus cum iniquis esse non potest, et de separacione malorum
a bonis et de missione bonorum, spiritualibus armis armatorum, in bellum, idest contra mundum.
"{ Inimici mei sunt quasi bestie ferocissime: numquam saciari possunt nec requiescere. Horum cor sic est
vacuum a caritate mea, quod numquam in eo intrat cogitacio passionis mee. Numquam semel adhuc processit de
intimo corde eorum hoc verbum: 'Domine, redemisti nos, laus sit tibi pro amara passione tua!' Quomodo spiritus
meus potest esse cum eis, qui nullam diuinam caritatem habent ad me, qui, ut voluntatem suam perficiant,
libenter produnt alios? 2 Ipsorum cor plenum est vermibus vilissimis, idest affeccionibus mundi. In ore eorum
posuit diabolus stercus suum, et ideo non placent eis verba mea. Ideo ego separabo eos ab amicis meis cum seca
mea. Et sicut non est mors ulla morte sece amarior, sic non est supplicium, quo non participes fiant, et
secabuntur per medium a diabolo et diuidentur a me. Sic sunt odiosi michi, quod eciam omnes, qui adhe rent eis,
separabuntur a me. 3 Ideo mitto amicos meos, ut diuidant diabolos a membris meis, quia ipsi vere sunt inimici
mei. Mitto ergo eos quasi milites in bellum. Omnis enim, qui affligit carnem suam et abstinet se ab illicitis, vere
miles meus est. 4 Ipsi habebunt pro lancea verba mea, que ore meo locutus sum, in manu gladium, idest fidem,
in pectore eorum erit lorica caritatis, ut, quidquid acciderit, non minus diligant me. Clipeum paciencie debent
habere ad latus, ut omnia pacienter sustineant. Ego enim inclusi eos quasi aurum in vase, et nunc exire debent et
incedere viam meam. 5 Ego non poteram ingredi secundum iusticiam ordinatam in gloriam maiestatis absque
tribulacione cum humanitate mea. Quomodo ergo ipsi intrabunt? Si Dominus eorum paciebatur, non mirum, si et
ipsi paciantur. Si Dominus sustinuit verbera, non magnum, si ipsi sustinebunt verba. Non timeant, quia ego
numquam relinquo eos. Sicut impossibile est diabolo cor Dei tangere et diuidere, sic impossibile est diabolo
separare eos a me. 6 Et quia ipsi sunt quasi aurum purissimum in conspectu meo, ideo, si modico igne probentur,
non tamen relinquo eos, sed est ad eorum maiorem remuneracionem."
Caput 7 Verba Virginis gloriose ad filiam de modo induendi et qualia debent esse vestimenta et ornamenta,
quibus debet esse ornata filia et induta.
"{ Ego sum Maria, que peperi verum Deum et verum hominem, filium Dei. Ego sum regina angelorum. Filius
meus diligit te toto corde. Ideo dilige tu eum! Tu debes esse ornata honestissimis vestibus. Que quomodo et
quales debeant esse, monstrabo tibi. 2 Sicut enim tu prius habuisti camisiam, inde tunicam, calceos, pallium et
monile in pectore, sic nunc spiritualiter habere debes. Camisia est contricio. Sicut enim camisia propinquior est
carni, sic contricio et confessio prima via est conuersionis ad Deum. Qua mens, que gaudebat in peccato,
mundatur et caro sordida refrenatur. 3 Calcei duo sunt duo affectus, voluntas scilicet emendandi commissa et
voluntas faciendi bona et abstinendi a malis. Tunica tua est spes ad Deum, quia sicut tunica habet duas manicas,
sic in spe sit iusticia et misericordia, ut sic speres de misericordia Dei, quod non negligas iusticiam eius. Et sic
cogita iusticiam eius et iudicium, ut non obliuiscaris misericordiam, quia nec iusticiam aliquam facit sine
misericordia nec misericordiam sine iusticia. 4 Pallium est fides. Sicut enim pallium omnia operit et omnia in eo
concludentur, sic fide homo omnia potest comprehendere et attingere. Hoc pallium debet esse respersum signis
caritatis sponsi tui, quomodo scilicet creauit te, quomodo redemit te, quomodo enutriuit te et induxit te in
spiritum suum et aperuit tibi oculos spirituales. 5 Monile est consideracio passionis eius. Hoc sit iugiter fixum in
pectore tuo, quomodo derisus et flagellatus, quomodo sanguinolentus et omnibus neruis confossis viuus stabat in
cruce, quomodo in morte ex passione doloris acutissimi totum corpus contremuit, quomodo in manus patris
commendabat spiritum. Hoc monile semper sit in pectore tuo. 6 Corona sit in capite tuo, idest castitas in affectu,
ut malles pati verbera quam inquinari amplius. Inde sis verecunda et honesta. Nichil cogita, nichil desidera nisi
Deum tuum, creatorem tuum, quem cum habueris, omnia habes. Et sic ornata expectabis sponsum tuum."
Caput 8 Verba celi regine ad filiam dilectam, informancia, qualiter Filium una cum matre debeat diligere et
laudare.
6

