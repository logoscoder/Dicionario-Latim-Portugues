omnes homines, qui creati sunt. Et sic omnes angelos et omnia, que creata sunt, excessit pulchritudo tua. 18
Quintum folium erat diuina delectacio tua, quia nichil delectabat te nisi Deus. Sic nec delectat aliud angelos nisi
Deus, et quilibet eorum sentit et senciebat delectacionem suam in se. Cum autem viderunt delectacionem tuam in
te ad Deum, videbatur eis in consciencia sua, quod delectacio eorum arderet in eis quasi lumen in diuina caritate.
19 Videntes autem tuam delectacionem esse tamquam ardentissimum rogum, ardentem feruentissimo igne et sic
alto, quod flamma eius appropinquabat deitati mee. Et ideo, mater dulcissima, bene ardebat delectacio tua diuina
super omnes choros angelorum. 20 Hic flos, qui habuit hec quinque folia, honestatem scilicet et misericordiam,
mititatem et pulchritudinem et summam delectacionem, erat plenus omni dulcedine. 21 Quicumque autem
voluerit gustare suauitatem, debet appropinquare suauitati et recipere eam in se. Sic et fecisti tu, bona mater. Tu
enim fuisti sic dulcis patri meo, quod ipse recepit te totam in spiritum suum, et dulcedo tua super omnes placuit
ei. 22 Flos eciam portat semen ex calore et ex virtute solis, ex quo crescit fructus. Sed benedictus ille sol, scilicet
deitas mea, que suscepit humanitatem de virgineis tuis visceribus! Nam sicut semen, ubicumque seminatur, tales
flores germinat, quale semen fuerit, sic membra mea conformia fuerunt membris tuis in forma et facie. Tamen
ego fui vir et tu virgo femina. 23 Hec vallis exaltata est super omnes montes cum flore suo, quando corpus tuum
exaltatum est super omnes choros angelorum cum sanctissima anima tua."
Caput 52 Verba Matris benediccionis et rogacionis ad Filium, ut verba sua dilatentur per mundum et radicentur
in cordibus amicorum suorum, et qualiter ipsa Virgo per florem, in orto natum, mirabiliter designatur. Et de
verbis Christi, per sponsam transmissis ad papam et ad alios prelatos Ecclesie.
{ Beata virgo loquebatur ad filium dicens: "Benedictus sis tu, fili mi et Deus meus et dominus angelorum et rex
glorie! Rogo te, ut verba tua, que locutus es, radicentur in cordibus amicorum tuorum et ita firmiter mentibus
inhereant sicut bitumen, quo archa Noe linita est, quam nec procelle nec venti dissoluere potuerunt. 2 Dilatentur
eciam per mundum sicut rami et flores suauissimi, quorum odor late spargitur. Fructificent insuper et dulcescant
sicut dactilus, cuius suauitas nimium animam delectat." 3 Respondit filius: "Benedicta sis tu, carissima mater
mea! Gabriel, angelus meus, dixit tibi: 'Benedicta', inquit, 'sis tu, Maria, pre mulieribus!' Et ego perhibeo tibi
testimonium, quod tu benedicta et sanctissima es super omnes angelorum choros. 4 Tu es quasi flos in orto,
quem licet diuersi odoriferi flores circumstent, tamen ipse omnes excellit in odore, in pulchritudine et virtute. 5
Flores isti sunt omnes electi ab Adam usque ad finem mundi. Qui, in orto mundi plantati, diuersis virtutibus
nituerunt et floruerunt, sed inter omnes, qui fuerunt et qui post futuri sunt, tu excellencior fuisti in odore bone
vite et humilitatis, in pulchritudine gratissime virginitatis, in virtute abstinencie. 6 Testimonium enim perhibeo
tibi, quod tu in passione mea plus fuisti quam martir, in abstinencia tua plus quam aliquis confessorum, in
misericordia et bona voluntate plus quam angelus. 7 Ideo propter te verba mea radicabo quasi bitumen
fortissimum in cordibus amicorum meorum. Dilatabuntur quasi flores odoriferi et fructificabunt quasi dactilus
suauissimus et dulcissimus."8 Deinde loquebatur Dominus ad sponsam: "Dic amico tuo, ut patri suo, cuius cor
est secundum cor meum, quod hec verba conscripta exponat diligenter, et ipse archiepiscopo et postea alii
episcopo assignabit. Quibus diligenter informatis postea transmittat ad tercium episcopum. 9 Dic enim ei ex
parte mea: 'Ego sum creator tuus et redemptor animarum. Ego sum Deus, quem pre ceteris diligis et amas.
Considera et vide, quod anime, quas redemi sanguine meo, sunt quasi anime illorum, qui ignorant Deum, et sunt
captiue a diabolo tam horribiliter, quod in omnibus membris punit eas quasi in prelo arto. 10 Propterea, si
vulnera mea tibi sapiunt in animo, si flagellacionem meam et dolorem alicuius reputacionis habes, ostende
operibus tuis, quantum me diligis! 11 Et verba mea, que proprio ore locutus sum, in publicum venire facias et ad
caput Ecclesie personaliter defer! Dabo enim tibi spiritum meum, ut, ubicumque duorum fuerit dissensio, in
nomine meo ex virtute tibi data confederare possis, si crediderint. 12 Insuper et ad maiorem euidenciam
verborum meorum eorum testimonia tecum ad pontificem deferes, quibus verba mea sapiunt et delectant. 13
Verba enim mea sunt quasi aruina, que, quanto maior calor intus fuerit, tanto cicius liquescit. Ubi autem calor
non fuerit, reicitur et non peruenit ad interiora. 14 Sic verba mea sunt, quia, quanto homo plus caritate mea
feruens mandit ea et terit, tanto plus impinguatur ex dulcedine celestis desiderii et interni amoris et tanto plus
inardescit ad amorem meum. 15 Quibus autem non placent verba mea, quasi aruinam habent in ore. Qua
degustata statim eiciunt ab ore et conculcant. Sic verba mea ab aliquibus despiciuntur, quia dulcedo spiritualium
non sapit eis. 16 Princeps autem terre, quem in membrum meum elegi et vere meum feci, viriliter adiuuabit te et
necessaria pro via de bonis bene acquisitis ministrabit tibi.'"
Caput 53 Verba Matris et Filii benediccionis et laudis adinuicem et qualiter Virgo figuratur per archam, ubi erant
virga, manna et tabule legis, in qua figura multa mirabilia continentur.
{ Maria loquebatur ad filium: "Benedictus sis tu, fili mi, Deus meus et dominus angelorum! Tu es ille, cuius
vocem prophete audierunt, cuius corpus apostoli viderunt, quem Iudei et inimici tui senserunt. 2 Tu es cum
deitate et humanitate et Spiritu sancto unus Deus. Nam Spiritum audierunt prophete, deitatis gloriam viderunt
apostoli, humanitatem tuam crucifixerunt Iudei. Ideo sis tu benedictus sine principio et sine fine!" 3 Respondit
filius: "Benedicta sis tu, quia virgo es et mater! Tu es archa illa, que erat in lege, in qua erant tria, scilicet virga,
manna et tabule. 4 Cum virga facta sunt tria. Primo mutata est in serpentem, qui erat sine veneno. Secundo per
eam mare diuisum est. Tercio de petra educta est aqua. 5 Ego sum virga illa in figura, qui in ventre tuo iacui et
humanitatem de te accepi. Ego primo, sicut serpens Moysi, sic terribilis sum inimicis meis. Ipse quippe fugiunt a
37

