tuorum dulcedine, quando deitati mee placuit intrare ad te et humanitati mee habitare tecum et bibere lac
mamillarum tuarum. 17 Brachia tua pulchra fuerunt per veram obedienciam et tolleranciam laborum. Ideo
corporales manus tue tractauerunt humanitatem meam et quietus fui inter brachia tua cum deitate mea. 18 Venter
tuus fuit mundissimus sicut ebur et sicut locus ex virtuosis lapidibus splendidissimus, quia constancia
consciencie tue et fidei numquam tepuit sed nec in tribulacione potuit viciari. 19 Huius itaque ventris, idest fidei
tue, parietes fuerunt quasi aurum fulgentissimum, in quibus notatur fortitudo virtutum tuarum et prudencia tua et
iusticia et temperancia cum perfecta perseuerancia, quia ipse omnes virtutes tue perfecte fuerunt diuina caritate.
20 Pedes tui mundissimi et loti erant quasi pleni herbis odoriferis, quia spes et affectus anime tue erant recta ad
me Deum tuum et odorifera ad aliorum exemplum et imitacionem. 21 Hic itaque locus ventris tui, tam spiritualis
quam corporalis, tantum michi erat desiderabilis et tantum anima tua michi placita, quod a summo celo
descendere ad te et in te morari non abhorrui, ymmo suauissime delectatus sum. 22 Ideo, mater carissima, corona
illa, que custodiebatur in me, que quidem corona sum ego Deus, qui debebam incarnari, nulli debuit imponi nisi
tibi, quia es vere mater et virgo."
Caput 10 Item apparuit religiosus qui supra in gradu suo dicens: "O iudex, quero a te: Cum tu sis potentissimus
pulcherrimusque et virtuosissimus, cur in deitatem tuam incomparabiliter sole clariorem superinduisti talem
saccum, scilicet humanitatem tuam?" 2 "Item quomodo deitas tua omnia includit in se et a nullo includitur
continetque omnia et a nullo continetur?" 3 "Item cur tanto tempore iacere voluisti in vtero virginis et non statim
processisti, quando conceptus eras?" 4 "Item, cum omnia possis et vbique es presens, cur non statim in tali
statura apparuisti, sicut cum ad annum tricesimum peruenisti?" 5 "Item, cum de semine Abrahe non es natus
secundum patrem, cur circumcidi voluisti?" 6 "Item, cum sine peccato conceptus et natus es, cur baptizari
voluisti?" 7 Cui iudex respondit: "Amici, respondeo tibi per exemplum. Est quoddam genus vuarum, cuius
vinum tam forte est, quod absque contactu hominis exit de vuis. 8 Cuius tempus maturitatis attendens possessor
supponit vas. Nec vinum expectat vas sed vas vinum. 9 Si vero plura vasa supponuntur, vinum in vas, quod sibi
vicinius est, se infundit. 10 Hec igitur vua deitas mea est, que vino diuine caritatis sic plena est, quod omnes
chori angelorum replentur ex ea et omnia, quecumque sunt, participantur. Sed homo per inobedienciam se ea
fecit indignum. 11 Cum igitur Deus Pater meus tempore ab eterno preuiso ostendere vellet caritatem suam, misit
vinum suum, idest me filium suum, in vas, quod vicinius positum expectabat aduentum vini, scilicet in vterum
virginis, que pre omni creatura feruenciorem ad me habuit caritatem. 12 Hec igitur virgo tantum diligebat et
desiderabat me, quod non erat hora, qua non querebat me, affectans fieri ancilla mea. 13 Ideo optinuit ipsa vinum
electum, quod quidem vinum habuit tria: primo fortitudinem, quia absque contactu hominis exiui; secundo
pulcherrimum colorem, quia speciosus forma descendi a summo celo pugnaturus; tercio suauitatem optimam
inebriantem summa benediccione. 14 Hoc igitur vinum, quod sum ego ipse, ideo ingrediebatur viscera virginea,
vt ego Deus inuisibilis fierem visibilis, vt homo perditus liberaretur. 15 Ego quippe bene potuissem aliam
formam assumpsisse, sed non fuisset iusticia in Deo, nisi vt forma daretur pro forma, natura pro natura, modus
satisfaccionis secundum modum culpe. 16 Quis autem sapientum credere vel extimare potuisset, quod ego Deus
omnipotens tantum me humiliare vellem, vt sumerem saccum humanitatis, nisi illa inexcogitabilis caritas mea
fuisset, qua visibiliter volui conuersari cum homine? 17 Et quia vidi virginem tam feruenti caritate ardere, ideo
victa est mea diuina seueritas et ostensa caritas, vt mecum homo reconciliaretur. 18 Quid miraris? Ego Deus, qui
sum ipsa caritas et qui nichil odio eorum, que feci, non solum disposui dare homini dona optima sed et me ipsum
in precium et premium, vt omnes superbi et dyaboli confundantur." 19 "Item, quomodo deitas mea omnia
concludit in se, respondeo: Ego Deus spiritus sum, qui dico, et factum est, qui precipio, et omnia obediunt michi.
20 Ego vere sum, qui do omnibus esse et viuere, qui, antequam facerem celum et montes et terram, in me ipso
sum, qui supra omnia et extra omnia sum, qui intra omnia sum et in me sunt omnia et sine me est nichil. 21 Et
quia spiritus meus, vbi vult, spirat et, cum vult, omnia potest et omnia scit omnibusque spiritibus velocior et
agilior est, omnem habens virtutem omniaque presencia, preterita et futura prospiciens, ideo spiritus meus, idest
deitas mea, merito incomprehensibilis est omnia comprehendens." 22 "Item, cur tanto tempore iacui in ventre
virgineo, respondeo: Ego sum omnis nature conditor et vnicuique nature disposui debitum modum et tempus et
ordinem nascendi. 23 Si igitur ego conditor, statim vt conceptus fui, processissem ex vtero, fecissem contra
naturalem disposicionem et tunc humanitatis mee assumpcio fantastica fuisset et non vera. 24 Ideo ergo ego
volui esse tanto tempore in vtero sicut alii pueri, vt ea, que bene feceram, naturalem disposicionem ordinando,
eciam in me ipso adimplerem." 25 "Item, cur non tante magnitudinis fui statim tempore natiuitatis mee sicut in
anno tricesimo, respondeo: 26 Si hoc fecissem, omnes admirati fuissent et timuissent, me sequentes plus ex
timore et propter visa miracula quam ex caritate. 27 Et quomodo tunc impleta fuissent dicta prophetarum, qui
predixerunt me puerum ponendum inter animalia in presepio, adorandum a regibus et offerendum in templo,
persequendum ab inimicis? 28 Ideo ad ostendendum humanitatem meam esse veram et dicta prophetarum in me
completa crescebam membris per interualla temporum, qui plenitudine sapiencie tantus eram in principio
natiuitatis sicut in fine." 29 "Item ad illud, quod petis, quare circumcisus sum, respondeo: Ego, quamuis non
eram ex origine Abrahe secundum patrem, eram tamen secundum matrem, licet sine peccato. 30 Itaque, quia
legem in deitate constitui, eciam in humanitate legem sufferre volui, ne inimici calumpniarent me dicentes me
precepisse, que nolui adimplere." 31 "Item, cur baptizari volui, respondeo: Omnis, qui viam nouam condere vel
189

