viuent et videbunt in cumulum suorum meritorum. 39 Nunc igitur, quia reges et principes et prelati ex beneficiis
meis me cognoscere nolunt, ut ad me veniant, ego pauperes, debiles, infantes et miserabiles personas
congregabo, quibus loca eorum repleam, ne in exercitu meo ob eorum absenciam aliquis sit defectus." 40 Cum
autem persona, cui hec fiebat reuelacio, ingemisceret et iudicium nimis durum conquereretur, adiunxit Dominus:
"Quamdiu viuit homo, aditus celestis regni illi apertus est. Si ipsi nouerint mutare vitam, ego sentenciam noui
mitigare." 41 Sed et opera, que ad presens occurrunt, presentis veritatis confirmatiua, hec sunt: Primum, quod
una ignara mulier hec proponit, que nec fingere vult, cum sit nobilis et probate vite, in humilitate et viduitate
viuens et, si vellet, nesciret nec minimum confingere, cum sit simplicissima et mansuetissima. 42 Secundum est,
quod conscriptor horum, cum sit religiosissimus et simplicissimus, nulla racione volens manum mittere ad
scribendum, reputans se propter ignoranciam suam ad tantum opus minus idoneum, coactus fuit metu mortis a
Christo et fere mortuus, donec consensit; et consensu facto subito curatus est non successu temporis. 43 Tercium
est, quod unus demoniacus in Osgocia, presentibus duobus fidedignis testibus, ad verba oris predicti religiosi,
quorum formam hec mulier a Christo audiuit et frater secundum Christi imperium ad demonem dixit, purgatus
est. 44 Quartum est, ut alter demoniacus in Suecia, presentibus tribus fidedignis testibus, eodem modo purgatus
est per eundem religiosum. 45 Quintum est conuersio unius publice meretricis per beate Virginis, cum Christo
dicte domine apparentis, subuencionem. 46 Sextum est conuersio plurium magnatorum in regno, qui tempore et
loco una voce cordis sui mocionem in melius experti, nisi ingrati fuerint Christo, ab ipso factam ad verba eius ab
ipso missa fatebuntur.
Caput 1Incipit liber celestis reuelacionum Dei primus. Verba Domini nostri Iesu Christi ad suam electam
sponsam dilectissimam de certificacione sue excellentissime incarnacionis et de improbacione prophanacionis et
fraccionis fidei nostre et baptismi et qualiter ad sui dileccionem inuitat prefatam dilectam sponsam.
"{ Ego sum creator celi et terre, unus in deitate cum Patre et Spiritu sancto, ego, qui prophetis et patriarchis
loquebar et quem ipsi expectabant. Ob quorum desiderium et iuxta promissionem meam assumpsi carnem sine
peccato et concupiscencia ingrediens viscera virginea tamquam sol splendens per lapidem mundissimum. Quia
sicut sol vitrum ingrediendo non ledit, sic nec virginitas Virginis in assumpcione humanitatis mee corrupta est. 2
Ego autem sic assumpsi carnem, ut non derelinquerem deitatem. Et non minor eram in deitate cum Patre et
Spiritu sancto omnia regens et implens, licet in utero virginis essem cum huminitate. Quia sicut splendor
numquam separatur ab igne, sic deitas mea numquam ab humanitate separata est nec in morte. 3 Deinde corpus
ipsum, mundissimum a peccato, pro peccatis omnium a planta pedis usque ad verticem lacerari volui et cruci
affigi. Hoc eciam cotidie nunc in altari immolatur, ut tanto amplius me homo diligeret et frequencius beneficia
mea recoleret. 4 Sed nunc ex toto oblitus et neglectus sum et contemptus et tamquam rex a proprio regno
expulsus, in cuius loco latro pessimus electus est et honoratus. 5 In homine denique regnum meum esse volui, et
super eum de iure rex et dominus esse deberem, quia feci eum et redemi. Sed nunc fregit et prophanauit fidem,
quam michi promisit in baptismo, violauit et spreuit leges meas, quas ei proposui. Diligit voluntatem propriam et
me audire contempnit. Insuper et pessimum latronem, diabolum, super me exaltat et ei fidem suam dedit. 6 Qui
vere latro est, quia animam hominis, quam sanguine proprio redemi, ipse mala suggerendo et falsa pollicendo ad
se rapit. Nec ideo rapit, quasi quod potencior me sit, cum ita sim potens, ut omnia possim verbo, ita iustus, ut nec
minimum quid, eciam si omnes sancti rogarent, facerem contra iusticiam. Sed quia homo, libero arbitrio datus,
voluntarie mandatis meis contemptis consentit diabolo, ideo iustum est, ut homo tyrannidem eius experiatur. 7
Quia ipse diabolus, a me bonus factus sed mala voluntate sua corruens, quasi meus seruus est ad vindictam
malorum. Sed licet modo ita despectus sim, tamen ita misericors sum, ut, quicumque misericordiam meam
pecierint et se humiliauerint, indulgeo eis, quod commiserant, et ab iniquo latrone liberabo eos. 8 Qui autem in
contemptu meo perstiterint, visitabo super eos iusticiam meam ita, ut audientes contremiscent et, qui experientur,
dicent: 'Ve, quia umquam nati et concepti fuimus, ve, quia umquam Dominum maiestatis ad iram prouocauimus!'
9 Tu autem, filia mea, quam elegi michi et cum qua spiritu meo loquor, dilige me toto corde, non sicut filium et
filiam seu parentes, sed plus quam aliquid in mundo! Quia ego, qui creaui te, nulli membro meo peperci ad
supplicium pro te. Et adhuc sic caritatiue diligo animam tuam, ut, antequam ea carerem, adhuc iterum pro ea, si
possibile esset, cruci affigerer. 10 Imitare humilitatem meam, quia ego, rex glorie et angelorum, pannis vilibus
indutus fui, ad columpnam nudus stabam, omnia obprobria et derisiones audiui auribus meis. 11 Prepone eciam
voluntatem meam voluntati tue, quia mater mea, domina tua, a principio usque ad finem numquam aliud voluit
nisi quod ego. Si hoc feceris, tunc cor tuum erit cum corde meo et inflammabitur dileccione mea, quemadmodum
aridum aliquid facile inflammatur ab igne. Anima tua implebitur de me, et ego ero in te, ita ut omnia temporalia
fient tibi amara, omnis voluptas carnis quasi venenum. 12 Requiesces in brachiis deitatis mee, ubi nulla voluptas
carnis sed gaudium et delectacio spiritus. Qua anima delectata interius et exterius plena est gaudio nec aliquid
cogitat vel cupit nisi gaudium, quod habet. 13 Dilige ergo me solum, et omnia habebis, que velis, et habundabis.
Numquid non scriptum est, quod oleum vidue non defecit, usquequo Dominus dedit pluuiam super terram iuxta
verbum prophete? Ego sum verus propheta. Si verbis meis credideris et compleueris ea, oleum et gaudium et
exultacio tibi non deficient usque in sempiternum."
Caput 2Verba Domini nostri Iesu Christi ad filiam, in sponsam iam sibi assumptam, de vere fidei articulis et que
sunt ornamenta et signa et voluntas, que sponsa respectu sponsi debeat habere.
3

