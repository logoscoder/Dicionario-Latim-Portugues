Libri XIII - Epistola Solitarii
Caput 1 Reprehenduntur hic illi qui ex arrupto et improuise nullo examine precedente approbant aut reprobant
personas se asserentes habere visiones et reuelaciones diuinas.
{ Serenissimi reges et vtinam veri reges in Christo, domini mei precarissimi, supplici et humilima
recommendacione premissa ante pedes vestre maiestatis regalis! 2 Quoniam moris regum existit velle curiose
discutere et discuciendo cognoscere qualitates personarum eis scribencium aliqua insolita secreta voluntatis
diuine 3 et quia in istis modernis temporibus densa caligine tenebrosis surrexit quedam illustris generis et spiritus
domina, domina Brigida de regno Suecie, decus omnium feminarum, 4 que velut stella clarissima sanctitatis
radios fulgentes diffudit per diuersa climata vasti orbis, que nunc vobis scribit precepto celestis imperatoris
altissimi presentem librum infrascriptum, ei diuinitus reuelatum, quasi quoddam preclarum speculum ad
ornamentum regale et correpcionem morum vestrorum ac subditorum regni sanctum regimen exercendum, 5
propterea, mei domini metuendi, ne subitum et improuisum aliquorum indiscretorum indiscretum iudicium,
inducendo vos ad incredulitatem et duriciam Pharaonis, velut ventus turbinis euellat a cordibus vestris semen
credulitatis et fidei accipiendi humiliter et credendi istum librum gloriosum, scriptum in corde predicte domine
digito Dei viui, 6 idcirco decreui, ne tali modo illudamini, breuiter et plenarie vobis ostendere condiciones et
qualitatem anime prefate beatissime domine et modum,quo ipsa habebat visiones a Deo. 7 Intendo eciam vos et
alios incautando scribere et scribendo docere modum breuem discernendi visiones diuinas ab illusionibus
pessimis Sathane. 8 Dico igitur, domini mei, breuiter, quod visionum genera multa et diuersa sunt. Et quia
materia ista peregrina et quasi incognita est apud homines propter ignoranciam et impericiam sciencie Sacre
Scripture et inexperienciam sentimentorum mentalis oracionis et contemplacionis et vite spiritualis, 9 ideo ego
sepe desideraui epilogare vnum breuem tractatum, qui esset quasi quoddam ventilabrum ad discernendum
visiones propter magna pericula, que multis personis meo tempore, proch dolor, euenerunt ex impericia istius
tam secrete et tam inusitate materie. 10 Et quia ista beata domina, cui presens liber diuinitus reuelatus fuit in
visione,dicit in principio eius, quod vidit in visione "palacium grande,incomprehensibile magnitudine, simile
celo sereno", etc., 11 idcirco ego nunc decreui predictum tractatum seu ventilabrum hic per modum epistole
compilare, quo visiones bone et diuine a dyabolicis et malignis, velut granum a palea, excuciantur et subtiliter
separentur, 12 vt sic granum purum et mundum in orreo spiritualium et catholicorum hominum recondatur et
veneretur, palea vero dyabolica illusionum a ventoflante Diuine Scripture longius in sterquilinium proiciatur et
pedibus conculcetur. 13 Incipiens igitur in Christi nomine, semper subiciens omnia, que dixero, correccioni
sancte matris Ecclesie et consilio saniori, 14 dico quod, qui species visionum seu reuelacionum iuste et discrete
examinare et discutere ac discernere et iuste iudicare vult, 15 oportet quod habeat duo supradicta, scilicet
theoricam sciencie Sacre Scripture in materia visionum, quam sancti patres et doctores subtiliter et lucide
descripserunt, et practicam experiencie vite spiritualis et sentimentorum consolacionum et visionum mentalium,
spiritualiter aut intellectualiter sibi diuinitus infusorum. 16 Et quia communiter hodie in paucis personis ista
theorica et practica supradicta discernendi et iuste iudicandi visiones et spiritus, proch dolor, inueniuntur, 17 ideo
multi velut ceci oberrantes per inuia in ista materia pocius ex arrupto ad condempnandum simplices et sanctas
personas Deo coniunctas conuertuntur quam ad perfecte discernendum et iuste approbandum aut reprobandum
ea,que pocius approbanda vel reprobanda forent, 18 nichil racionabile in suis improuidis iudiciis et subitaneis
dictis seu pocius detraccionibus allegantes, nisi quod angelus Sathane sepe sub angeli lucis specie se transformat,
19 et proferunt in medium exempla aliquarum personarum spiritualium, que preteritis temporibus in suis
visionibus a dyabolo deluse fuerunt, 20 immemores tamen illorum, qui per diuinas visiones et infusiones a Deo
illuminati fuerunt et per illas ecclesiam Dei et alios illustrauerunt et direxerunt, 21 condempnantes precipue
simplices personas spirituales ydiotas et sexum femineum quasi ignarum et leuis capacitatis et reputacionis et
ideo indignum ad visiones diuinas seu propheticas capescendas, 22 non attendentes, quod Deus omnipotens tam
in Veteri quam in Nouo Testamento ad ostendendum omnipotenciam suam sepe infirma mundi elegit sibi tam in
femineo sexu quam in masculis, vt confundat sapientes. 23 Nonne de pastore fecit prophetam et iuuenes ydiotas
repleuit spiritu prophecie? Et nonne non doctores sed piscatores et rudes homines elegit in apostolos, qui spiritu
sancto repleti sunt? 24 Numquid non eciam Maria, soror Aaron,Iudith et Hester spiritu prophecie dotate fuerunt?
Numquid non per Oldan mulierem prophetissam rex Iosias in agendis directus est? 25 Nonne recordaris,quod
Delbora prophetissa rexit populum Israel, Anna quoque, mater Samuelis, Agar et vxor Manue, mater Sampson et
alie femine in Veteri Testamento prophecie spiritum habuerunt? 26 In Nouo eciam Testamento Anna, Fanuel
filia, prophetauit, Elizabeth Zacharie, beata Lucia virgo, vt habetur in libris suis, Sibilla Tyburtina, Sibilla Erictea
et multe alie, de quibus in libris Sacre Scripture et sanctorum copiam magnam inuenies. 27 Et idcirco, quia
periculosum est ex improuiso condempnare vel approbare spirituales visiones et personas asserentes se visiones
diuinas habere, 28 antequam subtiliter examinetur de qualitate ipsarum personarum et eciam de modo videndi et
de qualitate materie visionum et perspicaciter exprobentur ista omnia per Diuinam Scripturam et per scripta
sanctorum doctorum, vtrum ab illusione vel an a spiritu veritatis infuse siue ministrate sint 29 quia videmus quod
Pharao non credidit Moysi, qui homo simplex erat et Deum viderat, et ideo eius visioni et dictis, vel pocius Dei,
non credens in duricia incredulitatis pertinaciter perstitit, propter quod in Mari Rubro cum populo Egypti
375

