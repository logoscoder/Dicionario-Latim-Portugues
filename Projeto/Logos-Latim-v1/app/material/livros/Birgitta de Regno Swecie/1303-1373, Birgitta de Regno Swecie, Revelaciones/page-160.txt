tempus suum. 6 Apostoli vero obtulerunt Deo nuces quasi semiplenas, quia ante conuersionem suam plura
tempora habuerunt imperfecta. 7 Ego vero, que sum mater Dei, obtuli nuces plenas et dulciores melle, quia a
iuuentute mea impleta fui gracia et in gracia conseruata. 8 Ideo dico, quod quamuis peccatum dimissum sit
homini, tamen tempora prius vacua, dum homo tempus habet, redimi debent paciencia et labore caritatis."
Caput 110 Christus instruxit sponsam, qualis est differencia inter spiritum bonum et illusionem Dyaboli, et
quomodo respondendum est utrique.
{ Filius loquitur: "Quomodo intelligendus est spiritus meus, cum duo sint, spiritus scilicet bonus et malus? Ego
dicam tibi: Spiritus meus est calidus et facit duo bona. Primo facit nichil desiderare nisi Deum, secundo dat
summam humilitatem et mundi contemptum. 2 Spiritus vero malus est frigidus et calidus: frigidus, quia omnia
que Dei sunt facit amara; calidus ideo est, quia hominem ad carnis inclinat voluptatem et mundi superbiam et ad
laudem propriam instigat affectum. 3 Ipse quippe venit blandus quasi amicus sed est quasi canis mordens. Venit
quoque quasi dulcis consolator sed est pessimus illaqueator. Ideo cum venit, dicito ei: 'Nolo te, quia finis tuus est
malus.' 4 Cum vero spiritus bonus venerit, dicito: 'Veni, domine, quasi ignis et incende cor meum! Nam licet ego
indigna sim habere te, tamen ego ex mea parte indigeo te, quia tu non eris melior propter me nec indiges meis,
sed ego ero melior per te et sine te sum nichil.'"
Caput 111 Christus loquitur sponse de tribus legibus scilicet Ecclesie, imperatoris et communitatis sed monet
eam, quod ipsa viuat secundum quartam legem scilicet spiritualem diuinam, id est in humilitate et firma fide
catholica et perfecta et caritate diuina omnia postponendo propter Deum, quia per ista acquiritur honor spiritualis
et diuicie celestes in eterna gloria.
{ Filius loquitur sponse dicens: "Tres leges sunt. Vna est Ecclesie, secunda est imperatoris, tercia est
communitatis. Iste omnes leges scribuntur in pellibus animalium mortuorum. 2 Sed est alia lex spiritualis, que
non scribitur in pellibus sed in libro vite, que nunquam perditur nec vetustate corrumpitur, nunquam habetur
tedio nec cum difficultate possidetur. 3 Omnis itaque lex bona ordinari debet ad salutem anime et ad precepta
Dei perficienda et ad desideria mala fugienda et ad bona opera, que desiderari discrete debent, querenda. Nunc
autem in lege, que scribitur in pellibus, est unum verbum, quod dicitur 'obtinere aliquid'. 4 Ergo ut aliquis
obtineat aliqua, unum de quatuor est necesse: aut enim datur alicui donum propter caritatem et familiaritatem
expertam aut propter humilitatem aut propter diuisionem aut propter humilitatis et seruitutis opera impensa. 5
Similiter est de lege spirituali. Nam lex spiritualis est Deum intelligere et diligere et eo frui; et in hac lege est
honor et spirituales diuicie, 6 scilicet creata omnia commutare in creatorem, voluntatem propriam pro Deo
relinquere, virtutes diligere et pro celo dare mundum. 7 Itaque iste diuicie obtinentur quadrupliciter. Primo per
caritatem: sicut enim dominus temporalis alicui tribuit dona ex caritate, licet non precedant merita, sic ego ex
bonitate mea creaui hominem et redemi et supporto cotidie et super ingratitudinem eius honoro eum. 8 Insuper et
quicumque me diligit toto corde et nichil nisi me desiderat habebit virtutem in terra, que scribitur in corde digito
Dei, et honorem in celo, qui scribitur in libro vite, qui est vita eterna. 9 Secundo obtinetur honor spiritualis
propter hereditatem. Ego quippe per humanitatis mee assumpcionem et passionem homini emi celum et aperui
hereditario iure. 10 Sicut enim homo hereditatem diuinam quodammodo vendidit Dyabolo recipiendo pomum
modicum in permutacionem pro delectacione eterna, cibum vetitum pro ligno vite, falsitatem pro veritate, 11 sic
ego obediendo Patri discerpsi litteram inobediencie per amaritudinem cordis mei, satisfeci pro dulcedine pomi,
per mortem meam promerui homini lignum vite, per fidem humanitatis mee reduxi hominem et institui omnem
veritatem. 12 Ergo quicumque credit verbis veritatis mee et imitatur me, hic per hereditatem obtinebit diuicias
spirituales et graciam meam. 13 Tercio obtinetur honor spiritualis propter diuisionem, scilicet quando homo
diuidit et separat se ab omni delectacione deliciarum carnalium et conuertit voluptatem carnis in abstinenciam,
diuicias in paupertatem, honorem in abieccionem, parentes terrenos in amicorum Dei collocucionem, visionem
mundi pro visione Dei. 14 Quarto obtinetur honor spiritualis propter humilitatis et seruitutis opera, scilicet
quando homo in seruicio Dei et paciencia militat quasi miles validus in bello, 15 seruit in humilitate et fidelitate
quasi seruus, dispensat sibi commissa misericorditer et iuste sicut bonus dispensator et vigilat contra
temptaciones sicut bonus speculator. 16 Hic est dignus habere honorem et spirituales diuicias, que non scribuntur
in pellibus animalium sed in anima, quia gradus triplicis legis scripte utilis est ad perficiendam iusticiam, sed lex
spiritualis suauis est ad fructum percipiendum. 17 Ergo, filia, quere honorem spiritualem obtinere per caritatem
scilicet nichil diligendo sicut me, quere per hereditatem scilicet credendo firmiter illa, que precipit Ecclesia,
quere per opera humilitatis omnia scilicet faciendo pro honore meo. 18 In lege quippe mea tu vocata es, ideo et
legem meam seruare teneris. Lex vero mea est viuere secundum voluntatem meam. Sicut enim bonus clericus
viuit secundum legem Ecclesie, sic et tu viue secundum legem humilitatis mee conformando te amicis meis. 19
Nam omnis lex temporalis partim tendit ad honorem mundi et partim ad contemptum eius. Mea vero lex sola
tendit ad celestia, quia ante me et post me nullus intelligit plene, qualis et quam gloriosa est celestis regni
suauitas, sicut ego et ille, cui voluero reuelare."
Caput 112 Christus loquitur sponse dicens, quod caueat diligenter a vicio superbie, ne extollatur de pulchritudine
membrorum aut de bonis seu de progenie. Nam superbus comparatur papilioni, qui habet alas latas et modicum
corpus.
160

