eum per decem horas, super aquas habebit sanguinem piscis. Quid autem sunt iste decem hore nisi decem
consilia, que homini conuerso sunt facienda? 68 Primum est credere decem mandatis meis, que populo Israheli
precepi. Secundum est quod suscipiat et honoret sacramenta ecclesie mee. 69 Tercium est quod debet dolere de
peccatis commissis et habere perfectam voluntatem ultra non faciendi ea. Quartum est quod tenetur obedire
amicis meis, quantumcumque preceperint ei aliquid, quod est contra voluntatem suam. 70 Quintum est
contempnere omnes consuetudines suas prauas, que sunt contra Deum et bonos mores. Sextum est quod habeat
desiderium attrahendi ad Deum omnes, quos poterit. 71 Septimum est quod ostendat humilitatem veram in
operibus suis fugiendo praua exempla. Octauum est quod habeat pacienciam in aduersis, non murmurando contra
iudicia Dei. 72 Nonum est qud non audiat vel habeat secum eos, qui aduersantur fidei sancte Christiane.
Decimum est quod roget Deum et personaliter conetur, ut perseuerare valeat in amore Dei. 73 Quicumque igitur
conuersus a malo hec decem consilia tenuerit et seruauerit, morietur ab amore mundi et viuificabitur ad amorem
Dei. 74 Cum autem piscis, id est peccator extractus ab aquis voluptatis seruare proposuerit hec decem consilia,
aperiendus est in dorso, ubi habundancia est sanguinis. 75 Quid autem significat dorsum nisi operacionem
bonam cum voluntate bona? Hec flecti debet secundum beneplacitum Dei, quia multociens videtur accio bona
hominibus, sed intencio et voluntas actoris non est bona. 76 Ergo iustus, qui peccatorem conuertere appetit,
inquirere debet, qua intencione opus bonum aggreditur et qua intencione perseuerare disponit. 77 Et si inuenerit
in opere spirituali affectum carnalem, vel ad parentes vel ad lucranda temporalia, festinet eum a corde abscidere,
quia sicut sanguis malus inducit morbum, impedit gressum, stringit cordis aditum et obstruit cibi appetitum, 78
sic mala voluntas et intencio corrupta obruit amorem Dei, prouocat accidiam, claudit cordis aditum Deo et omne
spirituale bonum abhominabile facit Deo. 79 Sed sanguis quem ego desidero recens est et vitam ministrat
membris. Hic est voluntas bona et caritas ordinata ad Deum, que preparat aditum ad fidem, sensus ad
intelligenciam, membra ad operacionem Deumque allicit ad iuuandum. 80 Hec voluntas preuenitur et infunditur
gracia mea, augetur oracionibus et bonitate mea, perficitur operacione bona et dulcedine mea. 81 Ecce isto modo
presentandus est michi sanguis piscis. Qui autem sic presentat eum michi, habebit mercedem optimam. Nam
torrens tocius dulcedinis fluet in os eius, animam vero eius illustrabit fulgor perpetuus et salus eius innouabitur
sine fine." 82 Nota quod in quarto libro Reuelacionum secundo capitulo Christus incipit loqui mirabilia de pisce
et animali et hoc in capitulo CXXIX exponit que illa significant. 83 Hec sequens reuelacio facta fuit in Malffa,
ubi quiescit sanctus Matheus. 84 Benedictus sis tu, sancte Mathee apostole, quia fuisti optimus commutator!
Mutasti enim terrenum et inuenisti eternum, spreuisti te ipsum et obtinuisti Deum, 85 dimisisti vanam
prudenciam, contempsisti quietem carnis et assumpsisti laborem durum. Ideo nunc digne gloriosus es in
conspectu Dei. 86 Respondit sanctus Matheus: "Benedictus sit Deus, qui tibi hanc inspirauit salutacionem!
Verum quia sic placet Deo, ostendere tibi volo, qualis eram ante conuersionem meam, qualis in descripcione
euangelii, qualis nunc sum in remuneracione. 87 Ego quippe habui publicum officium, quod sine publico lucro
exequi non potui. Attamen talis voluntas mea fuit eo tempore, quod neminem defraudare volui sed desiderabam
inuenire viam, qua separarem me ab officio isto, et toto corde adhererem Deo soli. 88 Predicante igitur amatore
meo Ihesu Christo, tunc inflammabatur sicut ignis verbum vocacionis sue in corde meo, et sic dulciter sapuerunt
verba sua michi, quod de diuiciis et honoribus non plus cogitabam quam de paleis. 89 Ymo flere magis michi
placuit et gaudere, quod Deus meus tantillum et tantum peccatorem vocare voluit ad graciam. Adherens quoque
Domino verba eius ardencius cepi infigere cordi meo, que nocte et die quasi cibum suauissimum gustando
cogitabam. 90 Consummata vero passione Domini mei scripsi euangelium, iuxta quod vidi et audiui et interfui,
non propter laudem meam sed ad gloriam Redemptoris mei et profectum animarum. 91 Cumque illud scriberem,
tantus diuine inflammacionis ardor perseuerabat mecum, quod si tacere voluissem, nullatenus pre ardore intenso
valuissem. 92 Nunc autem quod ego ex caritate et humilitate scripsi, multi conantur subuertere et interpretantur
ad inuidiam gloriantes se sublimia et celestia scire, si contraria inueniant, volentes magis de euangelio disputare
quam secundum voluntatem eius viuere. 93 Ideo parui et humiles intrabunt celum, suberbi et prudentes stabunt
foris. Quid enim credit homo presumptor et superbus, quod Deus tocius sapiencie non potuisset sic verba sua
temperasse, ut non scandalizentur ex verbis eius homines? 94 Sed iustum est ut veniant scandala, et qui
fastidiunt celestia infigantur terrenis. De retribucione vero mea scias, quod vere est sicut scriptum est, quod cor
capere non potest nec lingua proferre."
Caput 130 Post multos annos, postquam sponsa habuit illam visionem de septem animalibus que continetur supra
eodem libro (CXXV capitulo), exponit ei Christus aliqua, que deficiebant exponenda in dicta visione, ut
sequitur.
{ Filius loquitur: "Dixi tibi prius de septem animalibus, quod unum erat quasi elephas, quod adhuc stat ad
arborem inclinatum, non attendens arboris putredinem nec temporis breuitatem et ideo ruet cum arbore, cum se
stare putat. 2 Muri enim ecclesie eius dissoluentur calore et aquis ita, ut non sit qui edificet, quia de iniquis
edificati sunt, terra diripietur, inhabitantes optabunt mortem et fugiet ab eis et impii dominabuntur iustis; que
omnia sic euenerunt. 3 Scias eciam, quod aliud animal, quod de lapide castitatis superbiebat, iam assumpsit sibi
cornua agni. Et ideo docebo eum, quomodo saltare debeat muros et quomodo debeat stare in honore. 4 Placet
enim michi istius animalis humilitas et ideo dico ei, quod ecclesia sua iam ad summum gradum ascenderat et diu
in superbia stetit. 5 Et ideo laboret ipse, ut clerus continencius viuat, intemperanciam potus minuat, auariciam
174

