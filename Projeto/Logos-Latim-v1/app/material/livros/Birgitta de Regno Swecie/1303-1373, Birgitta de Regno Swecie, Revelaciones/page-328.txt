oracione raptus in quodam mentis excessu audiuit quandam vocem dicentem sibi: "Hec enim mulier est amica
Dei et ad hoc venit ad monasterium, vt sub monte isto flores colligat, de quibus omnes gentes eciam vltra mare et
fines mundi recipient medicinam." 3 Iste enim frater vocabatur Gerekinus, qui fuit tante sanctitatis et vite, quod
per XL annos extra monasterium numquam exiuit sed, diebus et noctibus vacans oracionibus, hanc graciam
singularem habuit a Deo, quod nouem choros angelorum quasi continue videbat in oracione. Et in eleuacione
corporis Christi videbat Christum in specie pueri. 4 Idem frater Gerekinus vidit semel in dicto monasterio
Aluastri dominam Birgittam eleuatam in aerem et de ore eius flumen egrediens. Et tunc ipso orante audiuit in
spiritu vocem dicentem sic: "Hec est mulier, que a finibus terre veniens propinabit innumerabilibus gentibus
sapienciam. 5 Et hoc erit tibi signum, quod ipsa de ore Dei dictura est tibi finem vite tue et exultabis in verbis et
aduentu eius. Et complebitur cicius desiderium tuum, ne videas mala, que inducturus est Deus super hanc
domum." 6 De isto fratre eciam fertur, quod semel abbate sibi precipiente, vt eos, qui in pistrina erant, adiuuaret,
ipse, artis pistorie non assuetus officio, ymaginem quandam Marie virginis in pariete depictam more solito
venerando sic affatus est: "Domina carissima, pater abbas precepit, vt cum pistoribus laborarem. Tu autem scis,
quod nescio pistrinam, verumptamen iuxta voluntatem tuam faciam." 7 Cui ymago repondit: "Fac, quod
hucusque feceras, et ego pro te seruiam in pistrina." Et sic factum est, nescientibus hiis, qui ibi laborabant, aliud
quam quod frater Gerekinus personaliter inibi laborasset, cum tamen fixus in oracione in ecclesia repausauit.
Caput 56 Beate memorie dominus Vlpho Gudhmarson, quondam maritus beate Birgitte, premortuus apparuit
eidem, penarum purgatorii sui assignans causas et celeris liberacionis sue remedia declarans.
{ Quidam mortuus apparuit dicens: "Iusticiam senseram iudicis, sed iam paulatim minuitur seueritas et
misericordia appropinquat. Nam viuens quinque modis excessi, de quibus plene in extremis non penitui. 2
Primum est, quod in illo puero deliro, quem nouisti, nimis excessi, inepciis eius applaudendo et congaudendo et
in deliramentis eius delectando. 3 Secundum est, quod non satisfeci illi vidue de bonis ab ea emptis ante mortem,
et hoc propter negligenciam meam. Ideo vt verum me dicere probes, cras veniet ad te, cui redde, que petit, quia
non petit nisi petenda. 4 Tercium est, quod promisi in leuitate mentis mee vni viro astare sibi in omnibus
difficultatibus suis, ex qua promissione ille animosior factus contra regem et contra legem se erexit. 5 Quartum
est, quod in hastiludiis et mundi vanitatibus plus propter ostentacionem me exercui quam propter aliquam
vtilitatem. 6 Quinto, quod in exilio cuiusdam nobilis nimis pertinax fui et inexorabilis, et licet dignus fuit iudicio,
ego tamen minus misericors fui in eum, quam debebam." 7 Tunc domina respondit: "O felix anima, quid tibi
primum profuit ad salutem, aut quid est, quod tibi prodesse poterit nunc ad saluacionem?" 8 Cui respondit: "Sex
sunt, que profuerunt michi. Primum scilicet confessio mea, quam omni sexta feria, quando copiam habui, feci,
habens firmum propositum imposita michi emendandi. 9 Secundum est, quod sedens in iudicio non iudicaui
amore pecunie seu fauoris sed omnia iudicia mea examinaui diligenter, paratus errata corrigere et malefacta
retractare. 10 Tercium est, quod obediui magistro meo consulenti michi non commisceri, postquam partum
intellexi viuificatum. 11 Quartum est, quod cautus fui, quantum potui, ne per me vel meos pauperibus in
hospitando essem ingratus vel onerosus seu sumptuosus, adhibens omnem sollicitudinem, ne contraherem debita,
nisi preuiderem, vnde soluerentur. 12 Quintum est abstinencia, quam assumpsi michi in via peregrinacionis ad
Sanctum Iacobum. Nam constitui in via ipsa non bibere inter intervalla. Item per hanc abstinenciam deleta est
longa sessio mea, quam habui in mensa, et loquacitas et excessus in cibis et potibus. Et iam certus sum de
saluacione mea, licet incertus sum de hora. 13 Sextum est, quod commisi iudicia mea illis, quos credebam iustos,
vt soluerent debita mea. Et quia debitis implicari timebam, reassignaui viuus regi prouincias suas, ne anima mea
iudicium Dei sustineret. 14 Nunc igitur, quia datum est michi auxilium petere, rogo te, vt per annum integrum
facias continue celebrari missas de saluatrice nostra sanctissima Maria, de angelis, de omnibus sanctis et pro
defunctis. Insuper de passione Christi, saluatoris nostri, quia spero me liberari cicius. 15 Insuper et precipue
sollicita sis circa pauperes, non parcendo distribuere vasa et equos et alia, in quibus delectando maxime
peccabam. 16 Calices quoque aliquos, si poteris, pro sacrificio Dei non negligas offerre, quia citissime proficiunt
anime ad salutem. 17 Immobilia vero relinque filiis, non enim remordet consciencia mea aliqua vel male
acquisiuisse vel tenuisse vel tenere voluisse."
Caput 57 Quadam vice, dum sponsa Christi temptabatur a spiritu castrimargie, angelus dedit ei formam et
cautelam euadendi huiusmodi temptaciones.
{ Quadam vice beata Birgitta in monasterio Aluastri temptata fuit de castrimargia in tantum, quod pre fame vix
aliqua alia sufficeret cogitare. Tandem ipsa orante in spiritu vise sunt ei due persone, scilicet Ethiops vnus,
habens in manu quasi buccellam panis, et quidam iuuenis pulcherrimus, habens vas deauratum. 2 Et tunc dixit
iuuenis Ethiopi: "Cur sollicitas eam, que tradita est michi in custodiam?" Respondit Ethiops: "Quia gloriatur in
abstinencia, quam non habuerat. Non enim cessat implere ventrem suum, donec plenum fuerit stercoribus
delicatis. Ideo porrigo ei buccellam meam, vt dulcescant ei grossiora." 3 Respondit iuuenis: "Tu scis bene, quod
non habet naturam immaterialem sicut nos sed saccum terrenum, que, cum sit terra labilis et inquieta, indiget
continua recreacione." 4 Et ille Ethiops dixit: "Christus vester aliquo tempore ieiunauit nichil comedens, et
prophete comederunt panem et biberunt aquam ad mensuram. Ideo promeruerunt sublimia. Et quomodo ista
merebitur, que semper sentit sacietatem?" 5 Respondit angelus: "Numquid non est eciam Christus tuus sicut
noster?" Cui ille inquit: "Nequaquam, quia numquam ei me volo humiliare sed contraria faciam ei, quia non
328

