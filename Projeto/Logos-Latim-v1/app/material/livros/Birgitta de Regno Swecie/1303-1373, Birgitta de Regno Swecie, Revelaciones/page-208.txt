respondit: "Lex mea erat, quamdiu mei legerunt eam et propter me legebatur. 3 Nunc autem non est mea, quia
legitur iam in domo taxillatorum, qui tres punctos super vnum taxillum iaciunt; quia pro modica iusticia, quam in
lege Ecclesie inueniunt, magnam summam pecunie acquirunt. 4 Nec legitur iam pro honore meo sed ad finem
illum, quomodo pecunia acquiratur. In domo autem ludencium ad taxillos sunt meretrices, sunt potatores vini. 5
Tales nunc legunt legem meam, tales nunc nominantur scientes, sed vere sunt insipientes. Quid enim facere solet
meretrix? Vtique solet esse procax in verbis, leuis in moribus, pulchra facie, ornata vestibus. 6 Tales sunt iam,
qui legunt et addiscunt legem meam. Scurrilitas est in verbis eorum, numquam aperitur os eorum ad
predicacionem meam, numquam ad laudem meam. 7 Leues sunt in moribus, ita eciam quod seculares erubescunt
de moribus eorum. Nec solum se ipsos precipitant, ymmo eciam alios secum exemplo suo trahunt. 8 Ipsi nichil
affectant nisi videri a mundo et laudari honesti et honorati incedere vestibus suis, diuicias et honores acquirere.
Verba mea et precepta sunt eis amara, vita et via mea est eis abhominabilis. 9 Vere conuersacio eorum et vita sic
fetet in conspectu meo quasi meretrix. Quia sicut pre aliis mulieribus vilior et abieccior videtur meretrix, sic ipsi
pre aliis sunt michi odiosi. 10 Dicunt enim et gloriantur se scire legem sed ad aliorum decepcionem et suam
voluntatem. In domo eciam mea, vbi lex legitur, sunt potatores vini et incontinentes, quorum gloria est pre aliis
excedere et naturam ad superflua irritare. 11 Tales nunc sunt magistri legis, qui gaudent ad superflua, de
excessibus suis modicum verecundantur, de aliorum peccatis minime contristantur. 12 Verumptamen, si bene
legerent legem meam, inuenirent se pre aliis debere esse continenciores, pre aliis humiliores, pre aliis ad bene
viuendum obligaciores. 13 Ego autem sum quasi potens dominus amans multarum ciuitatum oues. Qui quamuis
potens est, non tamen recipit alicuius alterius ciuitatis oues, nisi quas tenetur ex iusticia habere. 14 Sic ego, qui
omnium creator sum et potentissimus, non tamen recipio aliquos, nisi quos ex iusticia teneor habere et qui ex
caritate se cognoscunt esse meos. 15 Verumptamen, quicumque a me errauerit et ad me redire voluerit et vocem
meam audire, saluari potest. Numquid non ouis vagabunda a proprio grege et alteri mixta, si audit balatum
matris, festinanter currit ad matrem? 16 Et similiter, cum mater audit vocem partus sui, toto conatu currit in
occursum eius, ita quod, si in potestate libera est, non obstat labor, non pena, quin currat. 17 Sic ego, omnium
creator, libenter suscipio eum, qui vocem meam audit, et gaudenter occurro ei tamquam pater exultans de adepto
filio perdito et quasi mater gaudens de redicione agni sui." 18 Hic fuit prepositus ecclesie Sancti Petri et postea
cardinalis. De quo filius Dei loquitur: 19 "Multi, qui sunt sors Dei et elemosinarii Dei, thesaurizant alienis dona
Dei, quia clericus, qui sors Dei est, quidquid habet vltra victum et vestitum et necessaria, non suum est sed
pauperum. 20 Ideo felix est, qui colligit in estate, vnde viuat in hyeme. Ecce enim, sicut vides, quam auide
parentes dispergunt, que congregauit iste, non curantes animam eius! 21 Verumptamen, quia ipse habuit bonam
voluntatem distribuendi sua, peruenit ad id, quod desiderabat. Tamen multo felicior fuisset, si sua viuens
erogasset."
Caput 16 Quidam sanctus dicit sponse, quod, eciam si homo semel cottidie moreretur pro Deo, non sufficeret
regraciari Deo pro gloria eterna. Narrat eciam penas terribiles, quas quedam femina defuncta pro delectacione
carnis, in qua vixerat, paciebatur in omnibus membris.
{ Quidam sanctorum loquebatur sponse dicens: "Si pro qualibet hora, qua in mundo vixi, vnam mortem pro Deo
sustinuissem et semper iterum reuixissem, numquam cum toto hoc plene possem regraciari Deo pro caritate sua.
2 Quia laus eius numquam recedit ab ore meo, gaudium numquam exit ab anima mea, gloria et honor numquam
fraudantur a visu, exultacio numquam abest ab auditu meo." 3 Tunc Dominus ait ad eundem sanctum: "Dic",
inquit, "isti sponse astanti, quid merentur illi, qui de mundo plus curant quam de Deo, qui creaturam plus diligunt
quam creatorem, et quale supplicium nunc illa femina habet, que, in mundo dum viueret, in voluptate tota vixit."
4 Respondit ille sanctus: "Supplicium eius grauissimum est. Nam pro superbia, quam in omnibus membris
habuit, caput eius et manus, brachia et pedes quasi fulmine horrendo inflammantur. 5 Pectus eius pungitur quasi
pelle ericii, cuius spine quasi carni eius infiguntur et inconsolabiliter pungendo premunt. 6 Brachia eius et
reliqua membra, que ipsa ad amplexum hominis tam suauiter extendebat, sunt quasi duo serpentes, qui
circumuoluuntur ei et inconsolabiliter deuorando laniant eam et in laniando non fatigantur. 7 Venter eius sic
miserabiliter torquetur, ac si naturali membro eius palus acutissimus esset infixus et toto conamine fortissime
impelleretur, vt amplius ingrederetur. 8 Crura eius et genua sunt quasi glacies durissima et inflexibilis, nichil
habencia de requie, nichil de calore. Pedes quoque eius, quibus ad delectandum se ferebat et alios secum traxit,
stant quasi super nouacula acutissima secancia incessanter." 9 Hec domina sequens propriam voluntatem
multumque abhorrens confessiones preuenta tumore gutturis sine confessione mortua est. Hec visa est stare in
iudicio Dei, quam omnes demones accusabant clamantes: 10 "Ecce mulier, que se abscondere voluit a te, Deus!
Nobis autem cognita fuit." Respondit iudex: "Confessio est lotrix optima. 11 Propterea, quia se lauare noluit
tempore suo, denigrabitur amodo immundiciis vestris, et quia se ipsam confundere noluit coram paucis, iustum
est, vt confundatur ab omnibus coram multis."
Caput 17 Mater Dei docet sponsam, qualiter resistendo respondeat dyaboli suggestionibus cupiditatis et amicicie
mundialium et luxurie, qualiter eciam anima, que est coniuncta Deo per caritatem, licet inquietetur per
cogitaciones varias, si tamen resistit, non imputatur ei ad peccatum sed ad meritum et coronam.
{ Maria loquebatur ad sponsam dicens: "Filia, si inimicus tuus blanditur tibi in delectacione bonorum
temporalium, responde sibi: 'Inimice, tu nichil creasti, ideo nichil dare potes, et eciam si possis, cicius casura
208

