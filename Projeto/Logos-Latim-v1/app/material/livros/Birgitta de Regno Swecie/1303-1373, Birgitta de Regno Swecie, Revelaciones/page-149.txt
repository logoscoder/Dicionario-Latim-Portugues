coniugium duo pertinent: primo bona, unde sustententur coniuges, secundo filius, qui recipiat eorum
hereditatem, seruus vero sit ad obsequium faciendum, sicut legitur de Abraam, qui ex eo, quod non habebat
filium, turbabatur. 7 Itaque anima tunc habet bona sustentacionis, quando virtutibus plena est. Habet eciam
filium, quando habet racionem discrecionis, scilicet discernendi virtutes a viciis, et quando discernit secundum
Deum. 8 Habet et seruum, id est carnalem affectum, qui non viuit secundum concupiscenciam carnis sed prout
expedit corpori et secundum quod anima perficiatur. 9 Igitur diligo te sicut vir uxorem, quia requies mea requies
tua. Ideo tuum est omnem tribulacionem magis libenter sustinere quam me ad iram prouocare. 10 Diligo quoque
te sicut dominus seruum, cui precepi habere necessaria moderata et laborem temperatum. Sed hic seruus, id est
corpus ita insensatum est, quod magis velit seruire Dyabolo quam michi. Qui Dyabolus nunquam dat ei requiem
a sollicitudinibus mundi."
Caput 84 Christus loquens sponse dicit, quod tres fuerunt supplantati propter mulieres; quorum unus assimilatur
asino coronato, alius habuit cor leporinum et tercius assimilatur basilisco; et ideo mulier debet esse subdita viro
suo semper .
{ Filius loquitur: "Tres leguntur supplantati propter mulieres. Primus erat rex, quem amasia sua percussit in
faciem, quando non arrisit sibi, quia fatuus erat et non refrenabat eam nec curabat de honore suo. Iste erat similis
asino coronato, asino propter fatuitatem, coronato propter dignitatem. 2 Secundus erat Sampson, qui licet esset
fortissimus, tamen a muliere victus est. Iste habuit cor leporinum, quia non potuit domare unam mulierem. 3
Tercius erat Salomon, qui fuit quasi basiliscus, qui visu interficit et speculo interficitur. Sic Salomonis sapiencia
omnes excedebat, attamen facies mulieris occidit ipsum. 4 Ideo oportet, quod mulier subdita sit viro."
Caput 85 Christus loquens sponse dicit ei, quod ante eum sunt duo folia libri -- in uno est scripta triplex
Misericordia et in alio Iusticia -- monens eam, quod, dum tempus habet, conuertatur ad misericordiam, ne postea
puniatur a iusticia.
{ Filius loquitur ad sponsam: "Ego sum creator omnium. Ante me sunt quasi duo folia. In uno scripta est
Misericordia, in alio Iusticia. Itaque quicumque conteritur de peccatis et proponit ultra non facere, huic dicit
Misericordia, quod Spiritus meus accendet eum ad faciendum bona opera. 2 Quicumque vero se vellet libenter
separare ab istis vanitatibus mundi, hunc Spiritus meus feruenciorem facit. Eum vero qui paratus est eciam mori
pro me, hunc Spiritus meus in tantum inflammabit, quod totus sit in me et ego in eo. 3 In alio autem folio scripta
est Iusticia, que dicit: 'Quicumque se non emendat, cum tempus habet, et scienter se auertit a Deo, hunc Pater
non defendit nec propiciabitur ei Filius nec inflammabit eum Spiritus sanctus.' 4 Ideo, cum tempus est, diligenter
considera folium Misericordie, quia aut aqua aut igne purgabitur omnis, qui saluatur, id est aut modico
penitencie labore in presenti tempore aut igne purgatorio in futuro, donec purgatus fuerit. 5 Scias eciam, quod
ostendi uni homini, quem tu nosti, ista duo folia libri Misericordie et Iusticie, sed iam ipse deridet folium
misericordie mee et quod sinistrum est reputat esse dextrum; et sicut herodius super aues, sic ipse ascendere
querit super omnes. 6 Et ideo timendum est sibi, nisi diligenter cauerit, quod ridendo morietur et cum bibentibus
et ludentibus de mundo auferetur." 7 Sic eciam post hoc euenit. Surrexit enim a mensa letus et nocte ab inimicis
interfectus est.
Caput 86 Mater Dei loquitur dicens, quod ipsa est similis flori, a quo apes trahunt dulcedinem; apes enim sunt
serui et electi Dei, qui continue ab ea trahunt dulcedinem gracie et habent spirituales alas et pedes et aculeum.
{ Mater loquitur: "Ego sum regina et mater misericordie. Filius meus creator omnium tanta circa me dulcedine
affectus est, quod omnium, que creata sunt, spiritualem michi dedit intelligenciam. 2 Ideo ego simillima sum
flori, de quo apes maxime trahunt dulcedinem, a quo, quantumcumque colligitur, nichilominus ei dulcedo
remanet. 3 Sic ego omnibus graciam impetrare possum et ego semper habundo. Verum eciam electi mei similes
sunt apibus, quia tota deuocione circa honorem meum afficiuntur. 4 Ipsi enim quasi apes habent duos pedes,
scilicet continuum desiderium augendi honorem meum, secundo laborant in hoc sollicite operando que possunt.
5 Habent eciam duas alas, scilicet reputando se indignos laudare me, secundo obediendo omnibus, que sunt ad
honorem meum. Habent eciam aculeum, qui si defecerit eis moriuntur. 6 Sic amici Dei habent tribulaciones
mundi, que ante finem vite propter virtutum custodiam non auferuntur ab eis, sed ego habundans consolacione
consolabor eos."
Caput 87 Christus loquitur sponse dicens, quod ipsa debet habere membra pulchra et sine macula, comparans
omnia membra spiritualiter perfecte dileccioni Dei et proximorum et presertim amicorum Dei; concludit eciam,
quod debeat facere spiritualiter, sicut fenix facit corporaliter, que colligit ligna et ibidem se ipsam comburit.
{ Filius loquitur sponse: "Dixi tibi prius, quod debes habere oculos serenos, ut videas mala que fecisti et bona
que omisisti. Os tuum, id est mens tua sit ab omni malo munda. 2 Labia vero sunt duo desideria habenda, scilicet
desiderium relinquendi omnia pro me et voluntas manendi mecum; et hec labia sunt de colore rubeo, qui
decencior colorum est et longius videtur. 3 Color vero significat pulchritudinem, et omnis pulchritudo est in
virtutibus, quia illud accepcius est Deo, quando hoc ei offertur, quod homo magis diligit et unde alii possint plus
ad animam edificari. 4 Ergo hoc dandum est Deo, quod homo carius habet siue affectu siue opere. Ideo legitur,
quod Deus operibus suis perfectis letatus est. Sic et letatur Deus, quando homo se totum offert ei volendo esse in
supplicio seu gaudio ad voluntatem Dei. 5 Brachia vero dicuntur esse flexibilia et leuia ad honorem Dei. Ergo
brachium sinistrum est consideracio bonorum et beneficiorum meorum, que tibi feci, scilicet creando te et
149

