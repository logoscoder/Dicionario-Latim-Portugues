verbosa eloquentia, pro doctrina spirituali disputat de mundi vanitate et pro sancta ordinis sui simplicitate laudat
et imitatur mundi vanitatem. 4 Habet insuper duas alas, idest duas considerationes: Prima est, quod omnibus
vellet dare verba pulcra et placentia ad hoc, ut ab omnibus honoraretur. Secunda est, quod vellet ut omnes se ei
inclinarent et obedirent. 5 Item brucus mordet inconsolabiter. Sic iste mordet damnose ad animam. Nam cum sit
animarum medicus, non dicit accedentibus ad se periculum eorum et infirmitatem nec utitur resecationis ferro,
sed loquitur eis placentia, ut vocetur mitis et ne ab aliquibus deuitetur. 6 Ecce in istis duobus episcopis mirabile
magnum est. Alter enim apparet extra pauper solitarius et humilis, ut vocetur spiritualis. Alius desiderat
possidere mundum, ut vocetur misericors et largus. Alius iterum vult videri possidere nichil et tamen concupiscit
omnia possidere occulte. 7 Alter vult possidere in aperto plurima, ut tribuat multa et sic honoretur multum.
Propterea secundum vulgare prouerbium, quia ipsi seruiunt michi taliter, quod non video, quia non approbo, ideo
remunerabo eos taliter, quod non videbunt. 8 Miraris, cur tales laudantur de predicatione sua? Respondeo tibi:
Quandoque malus loquitur bonis, quibus infunditur spiritus Dei bonus non propter bonitatem doctoris sed per
verba doctoris, in quibus spiritus Dei bonus est propter bonum audientium. 9 Quandoque bonus loquitur malis,
qui efficiuntur boni ex auditu et propter spiritum Dei bonum et propter bonitatem docentis. 10 Quandoque eciam
frigidus loquitur frigidis, ut frigidi auditores, dum referunt audita ad absentes feruentes, ipsi audientes fiant
feruentiores. Propterea noli turbari ad quos mittaris. Deus enim est mirabilis, qui sternit aurum sub pedibus et
lutum collocat inter radios solis."
Caput 16 Verba filij ad sponsam, quod Deo non placet animarum damnatio, et de mirabilibus questionibus
episcopi iunioris ad senem et de responsionibus senis ad iuniorem.
{ Filius loquitur ad sponsam dicens: "Quid credis, quare isti duo ostenduntur tibi? Numquid, quia vituperium
eorum et damnum placet Deo? Absit. Sed ideo fit, ut patientia et honor Dei manifestior fiat et audientes timeant
iudicium Dei. 2 Sed veni et audi mirabile! Et ecce quidam iunior episcopus quesiuit seniorem dicens: 'Audi frater
et responde michi. Cum ad iugum obedientie fuisti obligatus, cur deseruisti illud? 3 Cum paupertatem et
religionem elegisti, cur reliquisti illas? Cum per religionis ingressum ostendisti te mortuum seculo, cur
desiderasti episcopatum?' Respondit senior: 'Obedientia, que me subesse docuit, erat michi onerosa. 4 Ideo
assectaui libertatem. Iugum, quod Deus dicit suaue, erat michi amarum. Ideo quesiui et elegi corporis quietem.
Humilitas erat in me ficta. Ideo concupiui honorem. Et, quia melius est minare quam trahere, ideo desideraui
episcopatum.' 5 Quesiuit secundo iunior: 'Cur non honorabas sedem tuam mundi honore? Cur non acquisisti
diuitias per mundanam sapientiam? Cur non dispensasti ea, que habebas, secundum honorem mundi? Cur tantum
te exterius deiecisti et non magis iuxta mundialem ambitionem processisti?' 6 Respondit senior: 'Ideo non straui
sedem meam cum mundi honore, quia sperabam amplius honorari, si apparerem humilis et spiritualis quam si
viderer temporalis. 7 Et propterea, ut a mundanis hominibus laudarer, videbar quasi omnia contemnere, ut vero
diligerer a spiritualibus, humilis et deuotus apparebam. 8 Ideo vero non acquisiui diuitias cum mundana
sapientia, ne spirituales viri notarent me et contemnerent propter temporale. Ideo vero non dedi largiter dona,
quia magis placebat michi esse cum paucioribus propter quietem meam quam cum pluribus. Et plus delectabar,
si aliquid habebam in arca, quam si tribuissem aliquid manu mea.' 9 Item quesiuit iunior: 'Dic michi, cur dedisti
asino dulcem et delectabilem potum de immundo vase? Cur tribuisti episcopo siliquas de ara porcorum? Cur
coronam tuam strauisti sub pedibus? Cur expuisti triticum et masticasti zizaniam? 10 Cur soluisti alios de
funibus, teipsum vero ligasti compedibus? Cur alienis vulneribus apposuisti sanatiua et tuis proprijs
mortifitatiua.' Respondit senior: 'Ideo dedi asino dulcem potum de immundo et despecto vase, quia, cum essem
litteratus, placuit michi propter mundi honorem magis tractare sacramenta diuina altaris, quam vacare cure
seculari. 11 Et quia occulta mea erant hominibus incognita Deo vero vota assumpsi presumptionem nimiam et
auxi michi iudicij terribilis grauiorem equitatem. Ad secundum dico, quod dedi episcopo siliquas de ara
porcorum, quia nature mee incentiua effundendo perficiebam nec in cohercendo stabilis permanebam. 12 Ad
tercium. Ideo posui coronam episcopalem sub pedibus, quia placuit michi magis facere misericordiam propter
fauorem hominum, quam iusticiam pro honore et amore Dei. Ad quartum. 13 Ideo expuens triticum masticabam
stramina, quia verba Dei non loquebar ex amore Dei nec delectabat me illa facere, que alijs proponebam. Ad
quintum. Ideo alios soluens meipsum ligabam, quia venientes ad me cum contritione absoluebam et illa, que illi
penitendo deflebant et deflendo relinquebant, hec me delectabat adimplere. 14 Ad sextum. Ideo alios unxi
ungento sanatiuo et meipsum mortifero, quia docendo vite puritatem alios emendaui et meipsum deterioraui.
Nam illa, que precepi alijs, hec ipse nolui mouere digito. 15 Et unde alios vidi proficere, inde ipse deficiendo
tabescebam, quia me delectabat magis commissis peccatis sarcinam addere quam ea emendando alleuiare.' 16
Post hec audita est vox quedam dicens: "Regratiare Deo, quod non es cum illis venenosis vasis, que cum
dissoluentur, vadunt ad ipsum venenum." Et sic statim alter istorum mortuus nunciabatur.
Caput 17 Verba Virginis ad filiam vitam et ordinem sancti Dominici commendantia, et qualiter tempore mortis
sue conuersus est ad Virginem, et qualiter modernis temporibus pauci de suis fratribus sequuntur signum
passionis Christi per Dominicum eis datum et multi vadunt post signum incisionis per dyabolum eis oblatum.
{ Item loquitur mater Dei ad sponsam dicens: "Dixi tibi heri de duobus, qui erant de regula sancti Dominici.
Certe ipse Dominicus filium meum habuit pro suo carissimo domino et me matrem eius dilexit plus quam cor
suum. 2 Huic sancto inspirauit filius meus tria esse in mundo, que displicebant eidem filio meo, superbiam
86

