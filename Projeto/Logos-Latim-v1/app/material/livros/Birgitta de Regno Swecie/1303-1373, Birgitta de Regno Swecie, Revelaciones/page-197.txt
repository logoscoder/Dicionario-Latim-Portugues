et stelle sunt, non crederet, quia numquam vidit. 10 Similiter homo, postquam deseruit lucem veram, non
delectatur nisi in tenebris iuxta verbum vulgare: Qui assuescit malo, videtur ei dulce esse malum. 11 Igitur,
quamuis intellectus hominis obscuratus sit, in me tamen non est aliqua obumbracio nec transmutacio, qui omnia
ita temperate et honeste et sapienter dispono et disposui, quod nichil sine causa et vtilitate factum est, 12 ymmo
nec mons altissimus nec heremus nec lacus sed nec bestie nec reptilia eciam venenosa, sed sicut hominum ita et
creaturarum omnium prouideo vtilitati. 13 Ego quippe sum similis homini, qui alia loca habet ad spaciandum,
alia ad vtensilium custodiam, alia pro animalibus mitibus et immitibus, alia ad municiones et misteria consilii
sui, alia propter terre disposicionem sic congruentem, alia ad hominum correpcionem. 14 Sic ego Deus omnia
ordinaui racionabiliter, alia propter hominis vtilitatem et delectacionem, quedam propter ferarum et auium
diuerticula, quedam propter exercitacionem et cupiditatis refrenanciam humane, 15 alia propter elementorum
conuenienciam, quedam propter operum meorum admiracionem, quedam propter peccatorum punicionem et
superiorum et inferiorum conuenienciam, alia propter causam michi soli cognitam et reseruatam. 16 Ecce enim
apis breuis et paruula ad conficiendum mel multa scit de multis elicere, sicut et cetere minute et magne creature,
que vincunt hominem in solercia et discrecione herbarum et consideracione vtilitatis sue, et multa sunt illis
proficua, que nociua sunt homini. 17 Quid ergo mirum, si sensus hominis infirmus est ad discernendum et
intelligendum mirabilia mea, cum eciam vincatur a minimis creaturis? 18 Ecce quid deformius rana et serpente,
quid contemptibilius lappa et vrtica et similibus? Et tamen illa valde bona sunt scientibus discernere opera mea.
19 Et ita, quecumque sunt, ad aliquid vtilitatis sunt et vnumquodque, quod mouetur, scit, quomodo natura sua
subsistere poterit et roborari. 20 Ergo, quia omnia opera mea mirabilia sunt et omnia laudant me, ideo homo,
quanto pulchrior et prelatus est ceteris, tanto pre ceteris obligaciorem se sciat ad honorem meum. 21 Alioquin,
nisi impetus aquarum aliquibus terminis moncium coartaretur, vbi esset hominum tuta habitacio? Et nisi esset
bestiis refugium, quomodo effugerent cupiditatem insaciabilem hominum? Et si homini essent omnia ad votum,
numquid tunc requireret celestia? 22 Si vero bestie nec laborarent nec timerent, dissoluerentur et infirmarentur.
Ideo plurima opera mea sunt in abscondito, vt ego Deus mirabilis et incomprehensibilis sim cognitus et
honoratus ab hominibus ex admiracione sapiencie mee in creacione tantarum creaturarum mearum." 23 "Item,
cur anime non videntur ab homine, respondeo: Anima longe melioris nature est quam corpus, quia ex virtute
deitatis mee est et immortalis, participacionem habens cum angelis, prestancior omnibus planetis nobiliorque
toto mundo. 24 Ergo, quia anima nobilissime et ignite nature est, tribuens corpori viuificacionem et calorem, et
quia spiritualis est, ideo a corporalibus nisi per corporales similitudines videri nullatenus potest." 25 "Item, cur
amici mei rogantes me in oracionibus suis non semper exaudiuntur a me, respondeo: Ego sum quasi mater, que
videns filium rogantem contra salutem suam differt peticionem eius exaudire, compescens fletum eius cum
indignacione quadam. 26 Que quidem indignacio non est ira sed misericordia magna. Sic ego Deus non semper
audio amicos meos, quia melius video ego, que sunt eis vtiliora ad salutem, quam ipsimet videant. 27 Numquid
non Paulus et alii efficaciter orauerunt et tamen non auditi sunt? Sed quare? 28 Quia ipsi amici mei inter
virtutum habundanciam quedam habent infirma et purganda et ideo non audiuntur, vt tanto sint humiliores et ad
me feruenciores, quo in temptacionibus peccati maiori caritate a me illesi defenduntur et conseruantur. 29 Ergo
indicium magne dileccionis est, vt amici mei non semper exaudiantur in oracionibus suis propter maius meritum
et ad probandam eorum constanciam. 30 Quia sicut dyabolus conatur, si posset, viciare vitam iusti per peccatum
aliquod aut per mortem contemptibilem, vt sic constancia fidelium tepesceret, sic ego permitto non sine causa
probari iustum, vt eius stabilitas aliis innotescat et ipse sublimius coronetur. 31 Et sicut dyabolus non erubescit
temptare suos, quia videt eos promptissimos ad peccandum, sic ego non parco ad tempus electis meis, quia video
eos paratos ad omne bonum." 32 "Item, cur aliqui volentes facere mala non permittuntur, respondeo: Quicumque
habet duos filios, alium obedientem, alium inobedientem, pater resistit inobedienti, quantum valet, ne excedat in
malicia. 33 Obedientem vero probat excitans ad maiora, quatenus eius agilitate eciam filius inobediens incitetur
ad meliora. 34 Sic ego multociens non permitto peccare malos, quia inter mala sua aliqua bona faciunt, quibus
proficiunt vel sibi ipsis vel aliis. 35 Ideo iusticia exigit, vt non statim tradantur dyabolo nec habeant effectum
explendi velle suum semper." 36 "Item, cur aliis non merentibus adueniunt mala, respondeo: Omnis, quicumque
bonus est, michi soli Deo cognitus est et quid meretur. Quia multa videntur pulchra, que non sunt, et aurum
probat ignis. 37 Iustus vero ideo quandoque tribulatur, vt aliis sit in exemplum et sibi ipsi in coronam. Sic et Iob
probatus est, qui ante flagella bonus erat sed in flagellis et post fuit magis notus hominibus. 38 Et tamen cur ego
eum flagellaui, quis discutere velit vel scire poterit nisi ego ipse, qui eum preueni benediccionibus meis et
conseruaui, ne peccaret, et tenui in temptacionibus? 39 Et sicut sine meritis suis preueni eum gracia mea, sic et
cum iusticia et misericordia probaui eum, quia nullus iustificabitur in conspectu meo nisi per graciam meam." 40
"Item, cur hii, qui spiritum meum habent, peccant, respondeo: Spiritus deitatis mee non est alligatus, sed vbi
vult, spirat et, quando vult, recedit nec habitat in vase subdito peccatis sed in eo, qui caritatem habet. 41 Quia
ego Deus caritas sum, et vbi ego sum, libertas est. Ergo, qui accipit spiritum meum, peccare potest, si vult, quia
omnis homo habet liberum arbitrium. 42 Itaque, quando homo mouet voluntatem suam contra me, spiritus meus,
qui est in eo, recedit ab eo aut ipse homo corripitur, vt corrigat voluntatem suam. 43 Sic Balaam voluit
maledicere populo meo sed non permisi eum ego. Quamuis enim propheta malus et cupidus erat, tamen
loquebatur quandoque bona, non a se sed a spiritu meo. 44 Nam multociens bonis et malis datur donum spiritus
197

