Ideo, Fili mi, miserere!" 16 Respondit Filius: "Quia omnia vides in me, dic ista audiente, que astat, que est
iusticia, ut reges isti exaudiantur." Et Mater respondit: "Ego," inquit, "audio tres voces. Prima est istorum regum,
quorum unus cogitat sic: 'Si haberem mea, non curarem habere alia, et timeo carere omnibus.' 17 Et ex isto
timore, scilicet quod timet obprobrium mundi, conuertit se ad me dicens: 'O, Maria, roga pro me!' Alter vero rex
taliter cogitat: 'Vtinam essem in statu priori! Fessus sum.' Ideo et ipse se eciam conuertit ad me. Secunda vox est
communitatis, que cotidie rogat me pro pace. 18 Tercia vox est electorum tuorum, qui clamant dicentes: 'Non
ploramus corpora mortuorum, non dampna, non paupertatem sed animarum casum, que cotidie periclitantur.
Ideo, o Domina, roga Filium tuum, ut anime saluentur!' Propterea, o Fili mi, miserere eis!" 19 Respondit Filius:
"Est scriptum, quod pulsanti aperietur, vocanti respondendum est et petenti dabitur. Sed sicut omnis, qui pulsat,
extra hostium est, sic et isti reges extra hostium sunt, quia me non habent in se. Ideo propter te petentibus est
aperiendum."
Caput 105 Christus loquens sponse dicit ei modum, per quem debeat fieri pax inter reges Francie et Anglie.
Quod si ipsi reges non obedierint, grauissime punientur.
{ Filius loquitur: "Ego sum rex metuendus et honorandus. Ideo propter preces Matris mee mittam eis verba mea.
Ego sum pax vera, et ubi pax est, ibi pro certo ego sum. Si igitur isti duo reges Francie et Anglie habere voluerint
pacem, ego dabo eis perpetuam pacem. 2 Sed pax vera haberi non poterit, nisi veritas et iusticia diligantur. Ideo,
quia alter regum habet iusticiam, placet michi, quod per matrimonium fiat pax et sic regnum ad legittimum
heredem poterit peruenire. 3 Secundo volo, quod sint cor unum et anima una in augendo fidem sanctam
Christianam, ubi commodius fieri poterit ad honorem meum. Tercio deponant intolerabiles exacciones et
fraudulentas adinuenciones suas et diligant animas subditorum suorum. 4 Si autem ille rex qui nunc tenet
regnum obedire noluerit, sciat pro certissimo, quod non prosperabitur in factis suis sed in dolore finiet vitam et
regnum dimittet in tribulacionibus. Et filius et generacio sua erit in ira et obprobrio et confusione ita, quod
omnes admirabuntur. 5 Si autem rex ille, qui iusticiam habet obedire voluerit, adiuuabo eum et pugnabo pro eo.
Si vero non obedierit, nec ipse perueniet ad desiderium suum sed priuabitur obtentis, et principium gaudiosum
dolorosus exitus obscurabit. 6 Verumptamen, quando homines regni Francie assumpserint veram humilitatem,
regnum perueniet ad legittimum heredem et bonam pacem."
Caput 106 Christus dicit sponse, quod non timeat frangere abstinenciam per obedienciam patris spiritualis, quia
non est peccatum; et eciam monet sponsam, quod stet stabilis, quod resistat temptacionibus continue et quod
habeat voluntatem firmam perseuerandi in bono exemplo virginis Marie et Dauid et Abrahe.
{ Filius loquitur: "Cur times? Nam eciam si quater in die comederes, non tibi imputabitur ad peccatum, si
permissione eius feceris, cui teneris obedire. Sta ergo stabilis. 2 Tu debes esse sicut miles, qui percussus in bello
diuersis vulneribus reddit inimicis vulnera multo acriora et eo ad pugnandum est feruencior, quo plus ab hostibus
appetitur. 3 Sic et tu inimicum tuum debes repercutere et esse stabilis, et voluntatem racionabilem debes habere
in bono perseuerandi. 4 Tunc autem repercutis Dyabolum, quando temptacioni non consentis sed viriliter resistis
utputa opponendo humilitatem contra superbiam, continenciam contra gulam. 5 Tunc vero es stabilis, cum in
temptacione contra Deum non murmuras sed cum hylaritate omnia sufferendo et peccatis tuis omnia imputando
regraciaris Deo. 6 Tunc vero voluntas tua est racionabilis, cum non desideras premium nisi ad voluntatem meam,
cum te totam relinquis in manus meas. 7 Primum itaque bonum scilicet repercutere hostem non habuit Lucifer,
quia statim consensit cogitacioni sue; ideo cecidit irrecuperabiliter, quia sicut nullum malicie sue habuit
instigatorem, ita eciam nullum habebit recuperatorem. 8 Secundum bonum scilicet stabilitatem non habuit Iudas
sed factus desperatus se ipsum suspendit. Tercium bonum scilicet voluntatem bonam non habuit Pylatus, quia
feruenciorem voluntatem habuit ad placendum Iudeis et ad honorem suum quam ad me liberandum. 9 Sed
primum bonum scilicet repercutere hostem habuit Mater mea, que quot habuit temptamenta, tot reddidit et
reopposuit contraria. Secundum vero bonum habuit Dauid, qui in aduersitate fuit paciens et in casu suo non
desperans. 10 Tercium bonum scilicet voluntatem perfectam habuit Abraham, qui relicta patria eciam filium
unicum immolabat. Hos igitur et tu iuxta vires tuas imitare!"
Caput 107 Christus inducit sponsam id est animam ad conseruandum diligenter semper contricionem puram,
caritatem diuinam et obedienciam firmam; condempnat eciam illos qui contempnunt obedienciam et
abstinenciam et bonam pacienciam; auisat quoque hominem spiritualem, ne paulatiue sub specie lucis permittat
ingrossare et obcecare conscienciam suam.
{ Apparuit angelus quidam mire speciei, ad quem alii angeli visi sunt loqui dicentes: "O, amice, cur offers Deo
nostro nucem vacuam?" Respondit ille: "Licet omnia sciatis, tamen propter istam que astat loquor. 2 Ego ex
presencia Dei nostri nunquam contristor, qui sic voluntati eius deseruio ad profectum animarum, quod nunquam
eius careo presencia. Cui etsi non offero nucem dulcedinis, offero tamen aliquid delectabile scilicet clauem de
auro purissimo, vas argenteum et coronam de lapidibus preciosis. 3 Clauis vero significat contricionem puram
pro peccatis, que aperit cor Dei et introducit peccatorem in cor Dei. Vas vero est diuina delectacio et caritas, in
qua Deus cum anima suauiter requiescit. Corona est obediencia firma et hylaris. Hec enim tria requirit Deus
meus ab anima sancta. 4 Sed licet hec anima custodie mee deputata hec tria spreuerit, represento tamen iterum
Deo illa, que ei obtulit, et nichilominus honor suus erit. 5 Nam clauis contricionis est ei onerosa in tantum, quod
nec cogitare de ea velit. Vas vero dileccionis diuine est ei sic amarum, quod nullatenus illud odorare potest.
157

