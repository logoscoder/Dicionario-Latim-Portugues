quam angelis meis. Quia sicut Deus exigit a sponsa sua castam dulcedinem illam indicibilem, sic Dyabolus
querit a sponsa sua spinas et aculeos. Nec in aliquo preualere poterit Dyabolus, nisi voluntas fuerit viciata."
Caput 68 Verba Matris ad filiam de vulpe et qualiter Dyabolus vulpi assimilatur; et eciam qualiter Dyabolus
subdolus tanquam vulpis vario et multiplici modo temptacionum decipit homines et conatur decipere quam
maxime quos videt in bonis proficere.
{ Mater loquitur: "Est quoddam animal paruum, quod dicitur vulpis, sollicitum in procurandis omnibus
necessitatibus suis et subdolum. Quod fingit se quandoque dormire et quasi mortuum, ut aues sedentes super se
eo liberius capiat et deuoret, quo incauciores sunt in sedendo. 2 Considerat quoque volatum auium et quas pre
lassitudine videt in terra quiescere vel sub arbore, illas rapit et deuorat. Sed que duabus alis euolant, ille
confundunt eum et frustrant in laborando. 3 Vulpis iste Dyabolus est, qui amicos Dei semper insequitur et
maxime eos, qui felle malicie et veneno nequicie eius carent. Qui fingit se quasi dormire et mortuum, quia
quandoque dimittit hominem liberum a temptacionibus grauioribus, ut incautum in minimis eo liberius decipiat
et inuoluat. 4 Quandoque eciam vicium facit videri virtutem et econtra virtutem vicium, ut homo inuolutus
incedat in vacuum et nisi discrecione subueniente pereat, sicut per exemplum intelligere poteris. 5 Nam
misericordia quandoque vicium est, quando scilicet fit ad placendum hominibus. Iusticie vigor est iniusticia,
quando scilicet exercetur propter cupiditatem et propter impacienciam. Humilitas vero superbia est, quando
scilicet fit propter ostentacionem et ut videatur ab hominibus. 6 Paciencia virtus ostenditur et non est, quando se
vindicaret, si posset, de iniuria sed tamen tolerat, quia aptum tempus non inuenit ad vindicandum. 7 Quandoque
eciam Dyabolus submittit tribulaciones et temptaciones, ut homo nimia resoluatur tristicia; quandoque eciam
Dyabolus immittit anxietates et sollicitudines in cor, ut homo tepescat in seruicio Dei, aut, dum homo incautus
est in minimis, ruat in maiora. 8 Sic iste, de quo loquor, supplantatus est a vulpe. Cum enim in senectute haberet
omnia ad votum et iam diceret se esse felicem optaretque viuere, raptus est absque sacramentis et raciociniis
operum et rerum suarum. 9 Quia quasi formica congregabat nocte et die sed non in horreum domini, et cum
peruenisset ad foramen tumuli, ubi introduceret grana, mortuus est relinquens aliis labores suos; quia qui non
congregat tempore messis fructuose, de semine non gaudebit. 10 Ideo felices sunt aues Domini, que non
dormitant sub arboribus deliciarum mundi sed in arboribus desideriorum celestium; quas si apprehenderit
temptacio vulpis iniqui Dyaboli, cicius duabus alis, scilicet humilitate confessionis et spe celestis auxilii
euolabunt." 11 Christus, Filius Dei, loquitur: "Iste prepositus est materia episcopalis. Ideo qui arborem fructus
dulcis ascendere voluerit capiendo fructus dulces debet esse expeditus ab onere, precinctus et robustus ad
colligendum et vas habere mundum, in quo fructus deponantur. 12 Sic iste studeat amodo decorare corpus suum
virtutibus dando ei necessaria non superflua, fugiendo occasionem incontinencie et cupiditatis, ostendendo se
speculum mundum et exemplum hominibus imperfectis. Alioquin veniet ei casus horribilis, finis subitus et plaga
manus mee." 13 Hec omnia ita euenerunt.
Caput 69 Verba Christi ad sponsam, qualiter boni mores et bona opera clericorum per claras aquas et mali mores
et mala opera per turpes et brutas aquas designantur.
{ Filius loquitur: "Ex tribus perpendi potest, si aqua fontis non est bona. Primo, si non habet debitum colorem,
secundo, si est lutosa, tercio, si aqua est continue stans et non in motu, recipiens sed non eiciens omnes sordes
aduenientes. 2 Per istas aquas intelligo mores et corda clericorum, qui tanquam fontes tenentur esse dulces ad
potandum per suauitatem morum, clausi contra omnes sordes viciorum. Ergo proprius color clerici vera est
humilitas, ut tanto plus se humiliet cogitacione et opere, quanto obligaciorem se conspicit pro Deo debere
laborare. 3 Vbi enim superbia est, ibi color est Dyaboli; que sicut manus leprosi hauriens aquam de fonte quasi
abhominabilem reddit aquam intuentibus, sic ipsa superbia opera clerici monstrat maculosa. 4 Tunc vero est
aqua lutosa, quando clericus cupidus est nec contentatur de necesariis; qui sicut sibi ipsi inutilis est et anxius, sic
aliis per exemplum cupiditatis sue est nociuus. Tercio aqua immunda est, que recipit sordes et non eicit, et hoc
prouenit ex incluso meatu et quia non habet motum. 5 Sic clericus immundus est, qui voluptatem carnis amat in
corde et corpore et non per veram contricionem eicit a se quidquid immundum occurrerit. Nam sicut macula in
corpore ubique deformis est sed maxime in facie, sic immundicia omnibus odiosa debet esse sed maxime hiis,
qui ad excellenciora sunt vocati. 6 Ergo hii clerici ad opus meum eligendi sunt, qui non habundant verbosa
sciencia sed humilitate et puritate; qui et sibi ipsis viuunt et alios erudiunt verbo et exemplo, quia eciam manus
leprosa ad opus meum est utilis, dummodo mens bona sit et manus non desit spiritualis."
Caput 70 Verba Matris ad filiam passionem sui Filii benedicti per ordinem narrancia; et de forma et
pulchritudine eiusdem Filii.
{ Mater loquitur: "Imminente passione Filii mei lachrime erant in oculis eius et sudor in corpore pre timore
passionis. Et mox a conspectu meo abstractus est nec eum ultra vidi, donec educeretur ad flagellandum. 2 Tunc
autem ad terram ita trahitur et impulsiue prosternitur crudeliter, ut concusso capite dentes colliderentur, et ad
collum et maxillam percutitur ita fortiter, ut sonus percussionis ad aures meas perueniret. 3 Deinde iubente
lictore se ipsum vestibus exuit columpnam sponte amplectens, reste ligatur, et flagellis aculeatis infixis aculeis et
retractis non auellendo sed sulcando totum corpus eius laceratur. 4 Ad primum igitur ictum ego quasi corde
percusso sensibus abducor et post tempus euigilans corpus eius laceratum video. Toto enim corpore nudus erat,
cum flagellaretur. 5 Tunc unus inimicorum eius assistentibus lictoribus dicebat: 'Vultis hominem hunc sine
134

