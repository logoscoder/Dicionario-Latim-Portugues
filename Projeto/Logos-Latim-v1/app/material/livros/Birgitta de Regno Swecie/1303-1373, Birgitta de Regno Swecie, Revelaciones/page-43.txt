suarum, clamabat dicens: 'Pastor meus est michi infidelis. Oues mee disperse sunt et a bestiis ferocissimis alique
deuorate penitus cum corpore et vellere, alique mortue sunt, sed corpora incomesta.' 7 Tunc dixit rustico, viro
suo, uxor: 'Domine mi, corpora, que deuorata sunt, certum est, quod non rehabebimus. Ergo corpora illa, que
remanent intacta, quamuis sine spiritu sint, deferamus domum et utamur eis! Si enim ex toto caruerimus,
intolerabile erit nobis.' 8 Respondit ei maritus: 'Quid ergo faciemus? Quia animalia venenata erant dentibus, caro
ouium similiter infecta est veneno mortifero, pellis corrupta est, lana conglobata in unum.' 9 Respondit uxor: 'Si
omnia maculata sunt et omnia auferuntur, unde tunc viuemus?' 10 Respondit maritus: 'Ego video in tribus locis
viuentes oues. Quedam sunt similes mortuis ouibus, que pre timore non audent respirare. Secunde iacent in luto
profundo nec sufficiunt eleuare se. Tercie stant in latebris nec audent procedere. 11 Ergo, uxor mea, veni et
erigamus oues, que conantur surgere et sine auxilio non sufficiunt, et utamur eis!' 12 Ecce ego Dominus sum ille
rusticus, quia ab hominibus reputor quasi asinus nutritus in cubili suo iuxta modum et mores suos. Nomen meum
est sancte Ecclesie disposicio. 13 Hec reputatur contemptibilis, quia sacramenta Ecclesie, scilicet baptismus,
crisma, unccio, penitencia et coniugium, recipiuntur quasi pro derisione et dantur aliis pro cupiditate. 14 Verba
mea iudicantur fatua, quia verba, que proprio ore loquebar cum similitudinibus, vertuntur de spirituali
intelligencia ad corporis alleuiacionem. 15 Domus mea videtur contemptibilis, quia terrena diliguntur pro
celestibus. 16 Per pastorem istum primum, quem habui, intelligo amicos meos, scilicet sacerdotes, quos olim in
sancta Ecclesia habui, quia per unius vocabulum intelligo plures. Hiis commisi oues meas, idest corpus meum
dignissimum sanctificandum et animas electorum meorum gubernandas et defendendas. 17 Quibus eciam dedi
quinque bona, preciosiora omni auro, scilicet conscienciam intelligentem super omnia irracionabilia, ut
discernerent inter bonum et malum, inter verum et falsum. 18 Secundo dedi eis spiritualium rerum intelligenciam
et sapienciam; que nunc oblita est et diligitur pro ea humana sapiencia. 19 Tercio dedi eis castitatem, quarto
temperanciam omnium rerum et abstinenciam ad corporis moderacionem, quinto stabilitatem in bonis moribus,
verbis et operibus. 20 Post istum primum pastorem, idest amicos meos, qui antiquitus erant in Ecclesia mea,
subintrauerunt nunc alii pastores iniqui, qui pro auro emerunt sibi uxorem, idest pro castitate et illis quinque
bonis assumpserunt sibi femineum corpus, idest incontinenciam, propter quam spiritus meus discessit ab eis. 21
Quando enim voluntatem completam habent peccandi et saciandi coniugem suam, idest voluptatem suam ad
libitum suum, tunc spiritus meus abest ab eis, quia non curant de ouium dampno, si possint voluntatem suam
perficere. 22 Oues autem, que ex toto sunt deuorate, illi sunt, quorum anime in inferno sunt et corpora condita in
sepulchris expectancia resurreccionem dampnacionis eterne. 23 Oues vero, quarum carnes remanent et spiritus
ablatus est, sunt illi, qui nec diligunt nec timent me nec aliqua deuocione et cura afficiuntur circa me. 24 Ab illis
enim longe est spiritus meus, quia caro eorum ex venenatis bestiarum dentibus venenata est, idest anima eorum
et cogitaciones, que designantur in carne ouium et intestinis, sic amara sunt michi et abhominabilia ad
delectandum in eis quemadmodum caro venenata. 25 Pellis eorum, idest corpus eorum, aridum est ab omni bono
et ab omni caritate et nulli usui aptum in regno meo sed tradetur igni perpetuo in inferno post iudicium. 26 Lana
eorum, idest opera eorum, sic ex toto inutilia sunt, ut nichil inueniatur in eis, pro quibus caritatem meam et
graciam digni sint habere. 27 Quid ergo nunc, o uxor mea, idest boni Christiani, quos in uxore intelligo,
faciemus? Ego video in tribus locis viuentes oues. Quedam sunt similes mortuis ouibus, que pre timore non
audent respirare. 28 Hii sunt gentiles, qui libenter vellent habere fidem rectam, si scirent quomodo. Sed ipsi non
audent respirare, idest non audent pre timore dimittere fidem, quam habent, nec audent recipere rectam. 29
Secunde oues sunt, que stant in latebris nec audent procedere. Hee sunt Iudei, qui stant quasi sub velamine. Qui
libenter procederent, si scirent pro certo me natum. 30 Occultant autem se quasi sub velamento, quia in figuris et
in signis, que me in lege significabant et in me veraciter completa sunt, sperant salutem et ex illa vana spe timent
ad fidem rectam procedere. 31 Tercie oues, que in luto stant, sunt Christiani, in mortalibus peccatis constituti.
Ipsi enim propter timorem supplicii libenter surgerent, sed non possunt propter peccata grauia et quia nullam
habent caritatem. 32 Ergo uxor mea, idest Christiani boni, iuuate me! Nam sicut uxor et vir una caro et unum
membrum esse tenentur, sic Christianus membrum meum est et ego suum, quia ego in eo et ipse in me. 33 Ideo,
o uxor, idest boni Christiani, currite mecum ad oues, que adhuc habent spiritum, et erigamus eas et refoueamus!
Compatimini michi, quia multum care emi oues! Recipe mecum et ego tecum, tu in dorsum et ego in caput! 34
Gaudenter duco eas inter manus meas. Ego portaui eas omnes semel in dorso meo, quando erat totum sauciatum
et stipiti affixum. 35 O amici mei, sic tenere diligo oues istas, quod, si possibile esset adhuc mori propter
quamlibet ouem speciali morte, qualem in cruce semel pro omnibus passus sum, magis redimerem quam eis
carerem. 36 Ergo clamo ad amicos meos toto corde, non parcant labori pro me, non bonis, et si michi de verbis
improperii non parcebatur, dum eram in mundo, non parcant ipsi veritatem loqui de me. 37 Ego non erubui illam
contemptibilem mortem pro eis. Ego, sicut natus fui, nudus stabam ante oculos inimicorum meorum. Ego fui
percussus cum pugno in dentes, ego tractus in crinibus cum digitis eorum, ego flagellatus flagellis eorum, ego
affixus ligno cum instrumentis eorum et pendebam cum furibus et latronibus in cruce. 38 Propterea, amici mei,
non parcatis laborare pro me, qui talia sustinui ex caritate propter vos! Laborate viriliter et ferte ouibus
indigentibus auxilium! 39 Ego iuro in humanitate mea, que est in Patre, et Pater in me, et per deitatem, que est in
Spiritu meo, et Spiritus in ea et idem Spiritus in me et ego in eo et hii tres unus Deus in tribus personis, quod
43

