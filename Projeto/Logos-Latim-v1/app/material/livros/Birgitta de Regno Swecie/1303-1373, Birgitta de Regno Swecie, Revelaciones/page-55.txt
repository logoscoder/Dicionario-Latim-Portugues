patrem! 9 Tibi enim debetur eterna hereditas, quia filius es. Tibi debetur hereditas patris, quia ei obedisti. 10
Veni ergo, dulcissime, ad me, et ego recipiam te cum leticia et honore!' 11 Secunda vox audiebatur ex parte
humanitatis dicens: 'Frater mi, veni ad fratrem tuum! Ego enim optuli me pro te in bellum, ego fudi sanguinem
meum pro te. 12 Veni ad me, quia sequebaris voluntatem meam! Veni ad me, quia rependisti sanguinem pro
sanguine, qui paratus fuisti dare mortem pro morte et vitam pro vita. 13 Ideo tu, qui sequebaris me in vita tua,
veni nunc in vitam meam et gaudium meum, quod non finietur! Veraciter enim confiteor te fratrem meum.' 14
Tercia vox audiebatur ex parte Spiritus, qui non tres dii sed unus: 'Veni', inquit, 'miles meus, qui fuisti sic
desiderabilis intus, quod concupiui habitare tecum! 15 Tu fuisti sic virilis extra, quod dignus eras, ut defenderem
te. 16 Ideo pro corporis tui inquietudine intra in requiem! Pro mentis tue tribulacione ingredere in consolacionem
ineffabilem! Pro caritate tua et virili decertacione intra in me ipsum, et habitabo in te et tu in me! 17 Veni ergo,
egregie miles, ad me, quia nichil desiderasti nisi me! Veni, et repleberis diuina voluptate! 18 Postea quinque
legiones angelorum quasi quinque vocibus sonuerunt. 19 Prima loquebatur dicens: 'Precedamus egregium
militem istum et feramus ante eum arma sua, idest presentemus Deo nostro fidem suam, quam inconcussam
conseruauit et ab inimicis iusticie defensauit!' 20 Secunda vox ait: 'Feramus ante eum clipeum suum, idest
demonstremus Deo nostro pacienciam suam, que, quamuis Deo nostro nota sit, gloriosior tamen ex nostro erit
testimonio. 21 Per pacienciam enim non solum aduersa sustinuit pacienter sed et pro aduersis gracias Deo
referebat.' 22 Tercia vox ait: 'Precedamus eum et presentemus conspectui Dei nostri gladium eius, idest
demonstremus obedienciam eius, qua in duris et lenibus iuxta modum professionis sue obediuit!' 23 Quarta vox
ait: 'Venite et ostendamus Deo nostro equum suum, idest testimonium perhibeamus humilitatis eius! 24 Sicut
enim equus fert corpus hominis, sic humilitas eius, precedens eum et subsequens, ad omne bonum opus ferebat
eum. 25 Nichil quippe in eo inuenit superbia suum; ideo secure equitabat.' 26 Quinta vox ait: 'Venite et
presentemus Deo nostro galeam eius, idest testimonium demus de diuino desiderio eius, quod habuit ad Deum!
27 Ipse denique omni hora meditabatur eum in corde. Ipsum habebat in ore, ipsum in operibus, ipsum super
omnia desiderabat. 28 Pro eius amore et honore exhibuit se mortuum mundo. Ergo presentemus hec Deo nostro,
quia dignus est iste pro modico labore eternam quietem et cum Domino suo letari, quem tantum et tociens
desiderabat!' 29 Cum talibus vocibus et mirabili choro angelorum ferebatur amicus meus in requiem perpetuam.
30 Que videns anima exultans intime ait: 'Felix ego, quod umquam creata fui! Felix ego, quia Deo meo seruiui,
quem nunc video! Felix ego, quia gaudium habeo et gloriam, que non finietur!' 31 Ecce taliter amicus meus venit
ad me et tali premio remuneratus est! 32 Et quamuis non omnes effuderint sanguinem pro nomine meo,
nichilominus tamen eandem mercedem habebunt, si habent voluntatem dare vitam suam pro me, tempore se sic
offerente et necessitate fidei ingruente. 33 Ecce quantum voluntas bona facit!"
Caput12 Verba Christi ad sponsam de sue iusticie immutabilitate et eternitate et qualiter assumpta humanitate
talis iusticia in caritate per ipsum fuerit illuminata et quomodo pie suam misericordiam exercet in dampnatis et
dulciter ad misericordiam monet milites prelibatos.
" {E go sum verus rex, et nullus est dignus vocari rex nisi ego, quia a me est omnis honor et potestas. 2 Ego sum,
qui iudicaui primum angelum, qui cecidit propter superbiam, cupiditatem et inuidiam. 3 Ego sum, qui iudicaui
Adam et Cain et totum mundum immittendo propter hominum peccata diluuium. 4 Ego idem sum, qui populum
Isra/h/eliticum permisi in captiuitatem venire et eum mirabiliter in signis mirabilibus eduxi. 5 In me est omnis
iusticia, et erat et est sine principio et fine, nec aliquando imminuitur apud me sed semper vera in me permanet et
immutabilis. 6 Et quamuis nunc isto tempore iusticia mea videatur aliquantulum micior et Deus quasi in
iudicando nunc paciencior, hoc tamen non est immutacio iusticie mee, que numquam immutatur, sed ostensio
maior caritatis mee. 7 Eadem quippe iusticia et eadem veritate iudicii nunc mundum iudico, qua tunc, cum
populum meum Egypciis seruire permisi, qua et in deserto afflixi. 8 Sed ante incarnacionem meam occultabatur
dileccio, quam in iusticia habui, quasi lux abscondita seu aliqua nube obumbrata. 9 Assumpta vero humanitate
licet mutabatur lex data, non tamen mutabatur iusticia sed euidencius apparuit et copiosius illuminabatur in
caritate per filium Dei, et hoc tripliciter. 10 Primo, quia mitigabatur lex, que erat dura propter inobedientes et
induratos, et difficilis propter domandos superbos. 11 Secundo, quia filius Dei passus et mortuus est. 12 Tercio,
quia iudicium quasi longius nunc quam antea ex misericordia et protrahi videtur et micius esse nunc in
peccantes. 13 Multum quippe rigida et stricta videtur iusticia in primis parentibus, in unda diluuii, in morte in
heremo prostratorum, et eadem iusticia nunc mecum est et eternaliter fuit. 14 Sed nunc magis misericordia et
caritas apparet, que tunc racionabiliter in iusticia occultabatur et misericorditer, licet occulcius, exhibebatur, quia
numquam iusticiam sine misericordia feci nec facio nec sine iusticia pietatem. 15 Nunc autem potes querere: 'Si
in omni iusticia habeo misericordiam, quomodo misericors sum in dampnatos?' 16 Respondeo tibi per
exemplum, quasi aliquis iudex sederet in iudicio et frater eius veniret ad iudicium iudicandus. Cui dixit iudex: 17
'Tu frater meus es et ego iudex tuus et, licet te intime diligo, tamen non potero nec decet facere contra iusticiam.
18 Tu vides omnem iusticiam in consciencia tua secundum merita tua. Secundum hanc ergo oportet te iudicari.
19 Si enim possibile esset venire contra iusticiam, libenter pro te iudicium portarem.' 20 Ego sum sicut iudex
ille. Homo frater meus est per humanitatem. Quo veniente ad iudicium meum, consciencia eius dicit culpam
suam et intelligit, secundum quam iudicandus est. 21 Ego vero, quia iustus sum, respondeo anime per
similitudinem dicens sibi: 'Tu vides omnem iusticiam in consciencia tua. Dic ergo, quid mereris!' 22 Tunc
55

