liquori ardenti omnes comburit et maculat, quos aspergit. Sic et superbi tribuunt exempla superbiendi et grauiter
per malum exemplum vrunt animas. 24 Et ideo ego volo facere nunc sicut bona mater, que filios terrendo facit
eos videre virgam, quam eciam vident serui. Sed filii videntes timent offendere matrem regraciantes ei, quia
minabatur eis et non flagellabat. 25 Serui vero timent flagellari, si delinquunt, et ita ex illo timore matris filii
faciunt plura bona quam antea, serui vero minora mala. 26 Itaque, quia ego sum mater misericordie, ideo
ostendere tibi volo retribucionem peccati, vt amici Dei ex caritate Dei feruenciores fiant, peccatores autem
scientes periculum suum fugiant saltem peccatum ex timore. 27 Et isto modo misereor bonis et malis: bonis, vt
optineant maiorem coronam in celis, malis vero, vt incurrant minorem penam. Et nullus tantus peccator est, cui
non sum parata occurrere et filius meus graciam dare, si misericordiam petit cum caritate." 28 Et post hec
apparuerunt tres mulieres, scilicet mater et filia et neptis, sed mater apparuit mortua et neptis, filia vero apparuit
viua. Mater autem predicta mortua videbatur quasi serpere de tenebroso lacu et luto. 29 Cuius cor abstractum
erat et labia precisa, mentum quoque tremebat, dentes vero eius nitentes albi et longi collidebantur. Nares erant
corrose et oculi eruti, dependentes ad genas duobus neruis. 30 Frons videbatur immersa et loco frontis immane
baratrum et tenebrosum. In capite vero deerat craneum, et cerebrum quasi plumbum ebuliebat et quasi pix
effluebat. 31 Collum quoque eius circumuoluebatur sicut lignum, quod tornatur in torno seu in runcina, cui
ferrum acutissimum oppositum erat, abradens sine consolacione. 32 Pectus vero apertum erat plenum vermibus
longis et paruis, quorum quilibet huc et illuc voluebatur super alium, et brachia similia erant manubriis lapidis
fabrilis. 33 Manus autem erant quasi claue nodose et prolixe, et spondilia dorsi eius omnia erant soluta, que vno
ascendente et alio descendente numquam a motu desistebant. 34 Vnus quoque serpens longus et magnus traxit se
per inferiora stomachi ad superiora, qui coniungens caput et caudam quasi arcus circuibat viscera continue quasi
rota. 35 Crura vero et tibie videbantur quasi duo baculi spinosi acutissimis aculeis pleni, pedes vero eius erant
quasi buffonum. 36 Tunc autem ista mater mortua alloquebatur filiam viuam dicens: "Audi, lacerta et venenosa
filia mea! Ve michi, quod vmquam fui mater tua! Ego sum, que posui te in nidum superbie, in quo tu calefacta
crescebas, donec ad etatem peruenisti. 37 Et tantum tibi placuit, quod in eo etatem tuam consumpsisti. Propterea
dico tibi, quod, quociens tu oculos vertis cum superbie visu, quam ego te docui, tociens proicis buliens venenum
in oculis meis cum intollerabili ardore. 38 Quociens autem loqueris superbie verba, que didicisti a me, tociens
glucio amarissimam pocionem. 39 Quociens vero aures tue implentur superbie vento, quem procelle arrogancie
excitant, scilicet audire corporis tui laudes et desiderare mundi honores, que didicisti a me, tociens venit ad aures
meas sonitus terribilis cum vento flante et vrente. 40 Ve ergo michi pauperi et misere, ideo pauperi, quia nichil
boni habeo nec sencio, ideo misere, quia habundo omnibus malis! 41 Sed tu, filia, similis es caude vacce, que
vadens in lutosis locis, quociens mouet caudam, tociens maculat et aspergit appropinquantes. Sic tu, filia, similis
es vacce, quia non habes diuinam sapienciam et vadis secundum opera et motus corporis tui. 42 Ideo, quociens
imitaris opera consuetudinis mee, scilicet peccata, que te docui, tociens innouatur pena mea et eo grauius
exardescit. Preterea, o filia mea, cur superbis de generacione tua? Numquid honor et decus est tibi, quod
immundicia viscerum meorum fuit puluinar tuum? 43 Pudorosum quoque membrum meum fuit egressus tuus et
immundicia sanguinis mei fuit vestis tua, quando nascebaris. Ideo nunc venter meus, in quo iacuisti, totus a
vermibus est corrosus. 44 Sed cur conqueror de te, filia, cum plus conqueri deberem super me ipsa? Nam tria
sunt, que iam grauius affligunt me in corde. Primum est, quod a Deo creata ad celeste gaudium abutebar
consciencie mee et disposui me ad dolores infernales. 45 Secundum est, quod Deus creauit me pulchram quasi
angelum, sed ego me ipsam deformaui, vt similior sim dyabolo quam angelo Dei. Tercium est, quod in tempore
michi dato valde malam feci commutacionem. 46 Recepi quippe modicum transitorium, idest peccati
delectacionem, pro quo sencio nunc infinitum malum, scilicet inferni penam." 47 Et tunc ait ad sponsam: "Tu",
inquit, "que vides me, non vides me nisi per similitudines corporales. Si enim videres me in ea forma, in qua
sum, morereris ex timore, quia omnia membra mea sunt demones. 48 Ideo vera est Scriptura, que dicit, quod,
sicut iusti sunt membra Dei, ita peccatores sunt membra dyaboli. Sic ego nunc experior, quod demones affixi
sunt anime mee, quia voluntas cordis mei disposuit me ad tantam deformitatem. 49 Sed audi vlterius! Tibi
videtur, quod pedes mei sunt quasi buffonis. Hoc ideo est, quia stabiliter steti in peccato; propterea nunc
demones stabiliter stant in me, et mordentes me numquam saciantur. 50 Tibie vero et crura mea sunt quasi baculi
spinosi, quia voluntatem meam habui secundum carnalem delectacionem et voluptatem meam. 51 Quod vero
quodlibet spondile dorsi mei solutum est et quodlibet mouetur contra aliud, hoc ideo est, quod gaudium animi
mei quandoque ascendebat nimis ex consolacione mundana, quandoque descendebat per nimiam tristiciam et
iram ex aduersitate mundi. 52 Et ideo, sicut dorsum mouetur secundum motum capitis, sic ego deberem fuisse
stabilis et mobilis secundum velle Dei, qui est caput omnium bonorum. Sed quia hoc non feci, ideo iuste pacior,
que vides. 53 Quod vero serpens vnus traxerat se per inferiora stomachi ad superiora et stans quasi arcus circuit
quasi rota, hoc ideo est, quia voluptas et delectacio mea inordinata fuit et voluntas mea volebat omnia possidere
et multipliciter expendere et indiscrete. 54 Ideo nunc serpens circuit interiora mea, inconsolabiliter et
immisericorditer me mordendo. Quod vero pectus meum apertum est et corrosum a vermibus, hoc veram Dei
demonstrat iusticiam. Dilexi quippe putrida plus quam Deum, et ad transitoria erat amor cordis mei. 55 Et ideo,
sicut de vermiculis procreantur longiores vermes, sic anima mea pro putridis, que dilexi, demonibus est impleta.
Brachia quoque mea videntur quasi manubria. 56 Hoc ideo est, quia desiderium meum habuit quasi duo brachia,
236

