tutum est valde conari ad perfeccionem paulatim. Quid namque obest aggredi insolita? Potens enim est Deus
dare adiutorium. 18 Sepe autem contingit, quod viam domini potentis et diuitis sequitur pauper aliquis. Et licet
dominus cicius peruenerit ad hospicium delicatisque cibis fruitur et in molli quiescit lecto, 19 pauper tamen ad
idem hospicium peruenit, licet tarde, et tamen ibidem reliquiis ciborum domini participatur; qui, nisi viam
domini secutus fuisset hospiciumque domini requisisset, cibis domini usus non fuisset. 20 Sic et ego dico nunc,
quod quamuis indigna sim similari sanctis, tamen volo aggredi viam post eos, ut saltim possim participari meritis
eorum. 21 Nam duo sunt que sollicitant me in animo: primo quod si mansero in patria, superbia dominatur
michi, amor parentum, qui iuuari petunt, deprimit mentem meam, superfluitas familie et vestium est michi
onerosa. 22 Ideo delectat me et consultius est descendere de sede superbie et peregrinando humiliare corpus
meum quam manere in honoris statu et peccata peccatis accumulare. 23 Secundo sollicitat me paupertas populi et
eorum clamor, quem, ubi iuuare deberem, cotidie presencia mea grauo. Ideo necessarium est michi consilium
bonum.' 24 Respondit mala infusio: 'Peregrinari,' inquit, 'non est nisi inconstantis animi, cum misericordia est
accepcior omni sacrificio. 25 Si enim recedis de patria, cupidi homines audita fama tua spoliabunt et capient te;
et tunc pro libertate sencies captiuitatem, pro diuiciis paupertatem, pro honore dedecus, pro quiete
tribulacionem.' 26 Respondit iterum inspirando spiritus bonus: 'Audiui,' inquit, 'quendam captiuum positum in
turrim, qui maiorem consolacionem habuit in captiuitate et tenebris quam unquam prius habuit in habundancia et
consolacione temporali. 27 Ideo, si placet Deo me tribulari, erit michi in maius meritum. Ipse enim pius est ad
consolandum et promptus ad subueniendum, maxime si non egredior de patria nisi propter peccata mea et ad
promerendam diuinam caritatem.' 28 Respondit iterum mala infusio: 'Quid,' inquit, 'si indigna fueris
consolacione diuina et fueris impaciens ad paupertatem et humilitatem? 29 Tunc enim penitebit te assumpsisse
rigorem; tunc habebis baculum in manibus pro annulo, panniculum in capite pro corona et vilem saccum pro
purpureo indumento.' 30 Respondit iterum bonus spiritus: 'Audiui,' inquit, 'quod sancta Elizabeth, filia regis
Vngarie, delicate enutrita et nobiliter nupta magnam sustinuit paupertatem et deieccionem. 31 Que maiorem
consolacionem obtinuit in paupertate a Deo et sublimiorem coronam, quam si mansisset in omni honore mundi et
eius consolacione.' 32 Iterum respondit mala inspiracio: 'Quid,' inquit, 'facies, si tradiderit te Deus in manus
hominum fuerisque violata in corpore? 33 Numquid pre pudore subsistere poteris? Numquid non inconsolabiliter
dolebis de pertinacia tua, totaque generacio tua scandalizata lugebit? 34 Tunc certe consurget tibi impaciencia,
tunc anxietas in corde et ingratitudo ad Deum. Tunc optabis finiri dies tuos; et cum in ore omnium fueris
diffamata, numquid audebis apparere?' 35 Iterum respondit bona cogitacio: 'Audiui ex scriptura, quod virgo
beata Lucia, ducta ad lupanar, constans in fide et confidens de bonitate Dei dixit: "Quantumcumque vexatur
corpus meum, nichilominus virgo sum, et duplicabitur michi corona." 36 Cuius fidem respiciens Deus seruauit
eam illesam. Sic ego dico: Deus, qui neminem permittit temptari supra vires, custodiat animum meum, fidem et
voluntatem meam. Ego enim totam me ei committo; fiat eius voluntas de me.' 37 Ergo, quia domina illa hiis
pulsatur cogitacionibus, ideo admoneo eam de tribus. Primo, quod reducat ad memoriam, ad qualem honorem est
electa; secundo, qualem caritatem Deus ei in coniugio suo ostenderat; tercio, quam benigne in hac mortalitate est
seruata. 38 Iterum incauto eam de tribus. Primo, quod racionem redditura est Deo de omnibus bonis suis
temporalibus, adhuc eciam de quolibet obulo, quomodo scilicet leuatus est et erogatus; 39 secundo, quod tempus
suum valde est breue, et nesciet antequam cadat; tercio, quod Deus non parcit plus domine quam ancille. 40 Ideo
consulo ei tria. Primo penitere de commissis, emendare fructuose confessa, Deum diligere toto corde. Secundo
consulo fugere racionabiliter penam purgatorii. 41 Sicut enim qui non diligit Deum toto corde dignus est magno
supplicio, sic qui non emendat peccata, cum potest, dignus est purgatorio. 42 Tercio consulo dimittere amicos
carnales ad tempus propter Deum, et venire ad locum ubi compendium est inter celum et mortem ad fugiendam
penam purgatorii, 43 quia ibi sunt indulgencie, que sunt eleuaciones et redempciones animarum, quas sancti
pontifices dederunt et sancti Dei sanguine suo promeruerunt."
Caput 5 Verba beati Petri ad sponsam de desiderio quod habuit ad saluandas gentes; et qualiter informat
sponsam ad memoriam obtinendam et de magnis mirabilibus, que adhuc in urbe Romana debent adimpleri vel
compleri.
{ Beatus Petrus loquitur sponse Christi: "Tu, filia, comparasti me aratro, quod facit sulcos latos et extirpat
radices. Hoc utique verum fuit. 2 Nam sic feruens contra vicia fui et ad mores accensus, quod si totum mundum
potuissem ad Deum conuertisse, nullatenus pepercissem vite mee nec labori. 3 Ipse quippe Deus dulcis michi
fuit in cogitatu, dulcis in locucione, dulcis in operacione, in tantum quod omnia erant michi amara ad
cogitandum preter Deum. Attamen ipse Deus eciam michi amarus fuit, non ex se sed ex me ipso. 4 Nam
quociens cogitabam, quantum deliqui et quomodo eum negaueram, fleui amare, quia noueram iam perfecte
amare et fuerunt michi lachrime mee delectabiles tamquam cibus dulcis. 5 Quod vero rogas me dare tibi
memoriam, respondeo tibi: Numquid non audisti, quam obliuiosus ego fui? Ego quippe plene instructus viam
Dei iuramento me obligaui ad standum et moriendum cum Deo, sed interrogatus ad verbum unius mulieris
negaui veritatem. 6 Et quare? Quia tunc reliquit me Deus michi ipsi et ego ipse me ipsum non agnoscebam. Sed
quid feci ego tunc? Consideraui quippe me ipsum, quod nichil eram ex me. 7 Et surrexi et cucurri ad veritatem,
Deum, qui tantum memorie nominis sui impressit cordi meo, quod nec coram tyrannis nec inter flagella seu in
morte poteram eum obliuisci. 8 Sic igitur fac et tu: Surge per humilitatem ad magistrum memorie et pete ab eo
102

