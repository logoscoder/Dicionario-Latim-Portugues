mente intellexit. 10 Primum namque genus visionum, scilicet corporale, non multum tangit materiam nostram,
licet tamen aliquibus vicibus ipsa beata Brigida gloriosam matrem Dei et eius filium corporalibus oculis viderit,
scilicet quando erat puella. 11 Vidit enim altare et matrem Dei supra sedentem, que vocauit eam et imposuit ei
coronam, et iterum quando periclitabatur in partu et mater Dei intrauit ad eam et videntibus dominabus cunctis,
que aderant, tetigit membra eius et statim liberata est, vt hoc habetur in legenda vite eius, 12 et iterum quando
vidit ignem descendere de celo super altare et in manu presbiteri celebrantis hostiam et in ea agnum et faciem
hominis in agno et agnum in facie, et iterum vidit in manu presbiteri in hostia infantem viuum, qui signando
astantes signo crucis dixit: 13 "Benedico vos credentes; non credentibus ero iudex." Vide hec in VI Libro
Celesti, LXXXVI capitulo. 14 Cumque eciam ipsa iam ageret in extremis, vidit iterum corporaliter Christum
eam consolantem, vt supra dicitur. 15 Talis enim visio, credendum est, quod ab ipso Christo eidem sponse sue
Spiritus Sancti ministerio in eius consolacionem fuerit ostensa et non a maligno spiritu illusore ministrata. 16 Et
hoc patet clare, quia ipse Dominus Iesus Christus predixerat ei diem sui exitus quinque diebus, antequam ipsa
expiraret, precipiens ei sacramenta Ecclesie suscipere et de factis suis et monasterii sui aliqua per eum tunc
reuelata disponendo ordinare. 17 Quod preceptum in fine vite dyabolus ei non dedisset, si illa visio dyabolica
extitisset. 18 Probatur eciam, quod illa visio fuerit a Deo ex hoc, quia in illo extremo puncto vita ipsa
communionem sanctam et extremam vnccionem presentibus personis multis deuote recepit. 19 Quibus susceptis
et ipsum Christum oculis corporalibus tunc eam consolantem vidit et in eius manibus spiritum humiliter
commendando expirauit, vt hoc patet in vltimo Libro Celesti, capitulo vltimo et in fine legende vite eius. 20 In
hoc tamen modo videndi visiones, scilicet corporaliter, non figo pedem pro nunc, quia ipsa domina paucis
vicibus videbat visiones corporalibus oculis. 21 De secundo autem genere visionis, scilicet spiritualis seu
ymaginarie dormiencium non loquamur, quia ista sompnia suspectissima reputantur per Gregorium in quarto libro
Dyalogorum, XLVIII capitulo. 22 Et habetur eciam idem in Libro IIII Celesti, XXXVIII capitulo, quamuis
aliquando sompnia sint vera et bona et a Deo, vt ibi dicitur. Et ibi in Libro Celesti vide modum, quem debes
tenere, quando talia sompnia eueniunt. 23 Et tali modo dormiendo vidit eciam ista beata domina, cum adhuc
puella esset, semel Christum quasi tunc temporis crucifixum, et ab illa hora semper affecta fuit cordialiter ad
passionem Christi. 24 Nec talis visio sompnialis tangit materiam nostram, quia ipsa domina quasi omnes
visiones videbat in oracione vigilando et non dormiendo, vt in multis capitulis predicti Libri Celestis hoc patet
euidenter. 25 Sed veniendo modo ad istam secundam speciem, quam dixi, scilicet visionis spiritualis seu
ymaginarie vigilancium, que tangit materiam nostram, dicit sic Beatus Augustinus in libro XII Super Genesim ad
Litteram: 26 Quando autem penitus auertitur atque arripitur animi intencio a sensibus corporis, tunc magis dici
extasis solet. Tunc enim omnino quecumque sunt presencia corpora eciam patentibus oculis non videntur, 27 nec
vlle voces prorsus audiuntur, quia totus animi contuitus aut in corporum ymaginibus est per spiritualem aut in
rebus incorporeis nulla corporis ymagine figuratis per intellectualem visionem. 28 Ex istis ergo verbis patet
manifeste, quod quando dicta domina stabat in visione, sopita gaudio et sopore dulcedinis amoris diuini, alienata
a sensibus corporis, vt supra ipsa narrat, quod tunc stabat in extasi alienata supra se, 29 nec talem dulcedinem et
ebrietatem amoris diuini in alicuius mente dyabolus infundere potest, vt infra patebit, quia, quod ipse non habet,
aliis infundere nequit. 30 Cum vero ipsa dicit supra et in libris, quod Deus animam suam tunc quasi a sompno
excitabat ad videndum et audiendum atque senciendum celestia. diuina et spiritualia, et quod tunc ipsa visiones
videbat et vocem loquentis audiebat in spiritu, 31 tunc ostenditur clare per istud dictum Augustini suprascriptum,
quod ipsa tunc stabat rapta in spiritu per spiritualem seu ymaginariam visionem, 32 quia scilicet videbat in
spiritu illas ymagines seu species et audiebat locuciones illorum visorum. 33 Quando autem ipsa dixit, vt supra
habetur, quod tota consciencia et intelligencia eius in illo raptu extasis replebatur et illuminabatur quodam
intellectu spirituali 34 et quod in momento erant, Christo loquente, infusa in intellectu eius multa, vt scilicet tota
Regula Saluatoris et Liber Questionum et multa alia per quendam influxum luminis intellectualis supernaturalis, 35
ecce quod per hoc clare ostenditur nobis, quod ipsa tunc stabat rapta in illo extasi, et tunc illuminabatur et
illustrabatur mens et intelligencia eius diuinitus per supernaturalem, intellectualem visionem. 36 Et scias, quod
hanc illuminacionem seu illustracionem mentis dyabolus nullatenus potest infundere alicui, quia in visione
intellectuali numquam potest anima illudi a demone, vt infra clarius patebit per Augustinum et Thomam de
Aquino, et in hoc omnes doctores concordant. 37 Cum eciam ipsa dicit, quod, in illo raptu seu extasi ea
existente, fillius Dei vel virgo Maria vel aliquis angelus vel sanctus sibi loquebantur ea, que supra in Libro
Celesti continentur et infra in presenti libro quasi per totum, 38 tunc per hoc clare colligimus, quod ipse
miserator Deus ad ipsius domine et nostram vtilem direccionem consciencias nostras per verba doctrine sue
dignatus est illustrare, 39 et quod de secretis misteriis suis ac de rebus futuris et aliis documentis sanctissimis sua
quadam diuina, interna locucione per intellectualem visionem instruere nos per ipsam dominam voluit et docere.
40 De qua quidem locucione Beatus Gregorius in XXVIII libro Moralium, capitulo II plene et pulcre nos instruit
in hec verba: 41 Sciendum, inquit, preterea est, quia in duobus modis locucio diuina distinguitur. Aut per
semetipsum namque Dominus loquitur aut per creaturam angelicam eius ad nos verba formantur. 42 Sed cum per
semetipsum Deus loquitur, sola in nobis vis interne inspiracionis aperitur. Cum per semetipsum loquitur, de
verbo eius sine verbis et sillabis cor docetur, 43 quia virtus eius intima quadam subleuacione cognoscitur, ad
quam mens plena suspenditur, vacua grauatur. Pondus enim quoddam est, quod omnem animam, quam replet,
380

