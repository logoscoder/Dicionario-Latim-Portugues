Verumptamen Dyaboli intencio fuit ista, ut scilicet probaret te per mendacium et tribularet et ut dolendo de
subtraccione tam cari amici distraheret te ab amore Dei. 39 Sed postquam dixisti: 'Prouideat Deus, ne forte istud
sit illusio!' et dixisti: 'Deus, adiiua me!' tunc ablatum est velamen et ostensa est tibi veritas a Deo tam corporalis
quam spiritualis. 40 Ideo ergo permittitur Dyabolo eciam tribulare iustos, ut eorum corona augeatur."
Caput 76 Verba Virginis ad filiam ostendencia, qui sunt amici Dei; et quomodo pauci inueniuntur modernis
temporibus assignando omnem statum tam laycorum quam clericorum; et que est causa, quare Deus diues dilexit
paupertatem; et quare elegit pauperes et non diuites; et ad quem finem diuicie fuerunt concesse Ecclesie.
{ Mater loquitur sponse Christi: "Cur turbaris, filia?" -- "Quia," inquit, "timeo mitti ad induratos." Et Mater:
"Vnde intelligis," inquit, "induratos aut amicos dei?" 2 Et illa: "Nescio discernere nec de aliquibus iudicare
audeo, quia duo homines ostensi sunt michi prius, quorum alter humillimus et sanctissimus iudicio hominum
apparebat, alius vero largus et ambiciosus; 3 quorum tamen intencio et voluntas discordabat ab opere.
Vehementer terruerunt intellectum meum." 4 Respondit Mater: "Ex hiis que aperte videntur mala iudicare
permittitur animo scilicet compaciendi et corrigendi. De dubiis vero, que, quo animo fiunt, non sunt certa,
iudicare non est tutum. 5 Propterea indicare tibi volo, qui sunt amici Dei. Scito itaque illos esse amicos Dei, qui
in acceptis donis Dei timidi sunt et pro hiis omni hora regraciantur Deo et superflua non requirunt sed de datis
contentantur. 6 Sed ubi inueniuntur illi tales? Inquiramus primo in communitate. Quis est, qui dicat: 'Sufficit,
maiora non requiro.' 7 Inquiramus in militibus et dominis aliis, quis eorum cogitat taliter: 'Bona, que habeo,
hereditate acquisiui et de hiis sustentamentum meum moderatum iuxta statum meum Deo et hominibus
conuenienter requiro. 8 Cetera vero Deo et pauperibus communicabo. Si vero bona ista hereditaria scirem
acquisita male, aut restituerem aut dimitterem consilio electorum spiritualium seruorum Dei.' O, filia, talis
cogitacio rara est in terra! 9 Inquiramus eciam in regibus et in ducibus, quis stat in laudabili suo statu. Ille quippe
est rex, qui in moribus suis est sicut Iob, in humilitate sicut Dauid, in zelo regis ut Phinees, ut Moyses in
mansuetudine et longanimitate. 10 Ille quoque est dux, qui regis exercitum regit et informat ad prelia, qui
fiduciam habet in Deo et timorem ut Iosue, qui utilitatem domini sui plus querit quam propriam ut Ioab, qui
zelum legis et commodum proximorum diligit ut Iudas Machabeus. 11 Talis dux similis est unicornio, qui
acutum habet cornu in fronte et sub cornu lapidem preciosum. Quid autem est cornu ducis nisi cor virile ducis,
quo pugnandum est fortiter hostesque fidei feriendi? 12 Lapis vero sub cornu ducis est caritas diuina, que iugiter
in corde manens reddit eum ad omnia agilem et inuictum. Sed nunc duces similiores sunt hedis lasciuis quam
unicorniis, quia ubique pugnant pro carne, non pro anima nec pro Deo. 13 Inquiramus ergo in regibus, quis
eorum non grauat subditos suos propter superbiam suam, quis tenet statum suum iuxta redditus corone, quis
restituit ea que corona detinet iniuste, quis est, qui exoccupet se ad faciendam iusticiam propter Deum. Vtinam,
filia, tales in mundo reges appareant, ut glorificetur Deus! 14 Inquiramus insuper in clero, quorum est diligere
continenciam, paupertatem et deuocionem; et certe hii eciam a via recesserunt. Quid autem sunt clerici nisi pars
et elemosinarii Dei, ut viuentes de oblacione Dei tanto essent humiliores et ad Deum feruenciores, quanta a curis
mundi plus debent esse segregati? 15 Ideo et a tribulacione et paupertate primum surrexit Ecclesia, ut Deus esset
hereditas eorum, et non in mundo nec in carne sed in Deo gloriarentur. 16 Sed numquid, filia, non potuisset Deus
elegisse reges et duces in apostolos, et tunc per eos hereditate terrena ditata fuisset Ecclesia? 17 Potuisset
quidem, sed diues Deus venit in mundum pauper, ut terrena ostenderet transitoria esse, et ut homo exemplo
Domini sui addisceret nec erubesceret paupertatem sed ad veras diuicias et celestes festinaret. 18 Ideo cum
paupere piscatore inchoauit pulcherrimam disposicionem Ecclesie et posuit eum in locum suum, ut de sorte
Domini non de hereditate viueret in hoc mundo. 19 Itaque a tribus bonis incepit Ecclesia. Primo a feruore fidei,
secundo a paupertate, tercio ab effectu virtutum et miraculorum. 20 Hec quoque tria fuerunt in beato Petro
apostolo, nam habuit feruorem fidei, quando libera voce Deum suum confessus est et pro eo mori non dubitauit.
Habuit eciam paupertatem, quando circuiendo mendicabat et laborando manibus se pascebat. 21 Verumptamen
in spiritualibus erat diues, quod maius est, quando scilicet claudo dedit gressum (quod nullus principum potuit),
cui unde aurum et argentum dare non habebat. 22 Sed numquid Petrus non obtinuisset aurum, qui suscitauit
mortuos, si voluisset? Vtique sed exonerauit se ab onere diuiciarum, ut expeditus intraret celum et ut magister
ouium humilitatis exemplum daret ouibus, quia humilitas et paupertas aut spiritualis aut corporalis ingressus est
in celum. 23 Tercio fuit in eo effectus miraculorum, quia pretermissis alcioribus miraculis eciam ad umbram
Petri infirmi sunt sanati. Ergo quia Petrus habuit secum perfeccionem virtutum, que est contentari de necesariis,
ideo lingua eius clauis celi facta est et nomen eius in benediccione est in celis et in terris. 24 Qui vero nomina
sua vocauerunt in terris et stercora id est terrena dilexerunt neglecti sunt in terris sed in libro iusticie horribiliter
sunt descripti. 25 Verumptamen Deus ostendere volens, quod nec paupertas Petri nec aliorum sanctorum coacta
erat sed spontanea, ideo incitabat animos multorum ad largiendum eis. Sed ipsi plus in paupertate quam in
sentibus diuiciarum gloriabantur. 26 Propterea et quo plus abundabat in eis paupertas, tanto deuocio cumulancius
augebatur. Et quid mirum? Qui enim partem suam et gaudium posuerunt Deum, quomodo poterat eis abesse
Deus? 27 Qui vero delicias mundi appetebant, quomodo poterat eis dulcescere Deus? Ymmo peregrinus erat in
oculis eorum. Processu vero temporis, ut amici Dei feruenciores et expediciores essent ad predicandum verbum
Dei, 28 et ut sciretur, quod non diuicie male sunt sed abusus earum, ideo sub Siluestro et aliis bona temporalia
Ecclesie data sunt, quas viri sancti longo tempore ad solam necessitatem suam et amicorum Dei et pauperum
142

