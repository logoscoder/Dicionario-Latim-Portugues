sine fine est. 3 Sicut autem in regno corona seruatur regi futuro, sic deitas mea seruabatur hamanitati mee, qua
ipsa coronaretur. 4 Ego autem habui duos famulos. Unus erat clericus, alter laicus. Primus erat Petrus, clerici
officium habens. Paulus autem quasi laicus. 5 Petrus fuit alligatus coniugio. Qui, videns coniugium cum officio
clerici non posse conuenire et rectitudinem mentis sue in incontinencia periclitari perpendens, separauit se
quantum ad commixtionem a coniugio, quamuis licito, et perfecta mente adhesit michi. 6 Paulus autem
castitatem seruauit et se immaculatum a thoro custodiuit. 7 Ecce qualem caritatem cum istis duobus feci! Primo,
idest Petro, dedi claues celi, ut, quecumque ligaret et solueret in terra, ligata et soluta essent in celo. 8 Secundo,
idest Paulo, dedi, ut similis Petro fieret in gloria et honore. Sicut enim in terra pares fuerunt et coniuncti, sic nunc
in celo in gloria perpetua coniuncti sunt et glorificati. 9 Sed licet istos duos expresse nominauerim, tamen cum
eis et in eis alios amicos meos intelligo. Sicut enim olim in lege ad solum Israel quasi ad unum hominem
loquebar, cum tamen totum Isra/h/eliticum populum in illo nomine notabam, sic nunc in istis duobus plures
intelligo, quos gloria mea et caritate repleui. 10 Procedente autem aliquo tempore ceperunt mala multiplicari et
caro infirmari et procliuior solito ad malum esse. 11 Propterea utrique statui, clericorum scilicet et laicorum,
quos in Petro et Paulo intelligo, misericorditer consulens, permisi clericos bona Ecclesie ad utilitatem corporis
moderate habere, ut eo feruenciores et frequenciores essent in seruicio meo. Permisi et laicis coniugium iuxta
ritum Ecclesie. 12 Inter clericos erat quidam bonus homo, qui cogitabat apud se: 'Caro trahit me ad prauam
voluptatem, mundus ad nociuum visum, diabolus ponit michi multipliciter peccati insidias. 13 Ideo, ne
supplanter a carne et a voluptate, ponam modum in omnibus actibus meis, moderabo me in refeccione et quiete,
seruabo tempus debitum in labore et oracione, refrenabo carnem meam ieiuniis. 14 Secundo, ne mundus trahat
me ab amore Dei, omnia, que mundi sunt, quia caduca sunt, relinquere volo. Paupertate Christum sequi tucius
est. 15 Tercio, ne diabolus decipiat me, qui semper falsa ostendit pro vero, subiciam me regimini et obediencie
alterius, omnem voluntatem propriam abiciam et paratum me exhibeo ad omnia, quecumque michi ab alio fuerint
imperata.' 16 Hic est, qui primum instituit monasterium et laudabiliter in eo perseuerans aliis vitam suam
imitandam dereliquit. 17 Status laicorum bene erat ad tempus dispositus. Quidam eorum excolebant terram et
labori agrorum viriliter instabant. 18 Alii velificabant nauibus et mercimonia aliis regionibus deferebant, ut unius
regionis fertilitas alterius subleuaret inopiam. 19 Quidam instabant operi manuum et diuersarum arcium. Inter
istos quidam erant defensores Ecclesie mee, qui nunc dicuntur curiales. Qui assumpserunt sibi arma ad ulcionem
Ecclesie sancte, ad expugnacionem inimicorum eius. 20 In istis curialibus apparuit quidam bonus homo et
amicus meus, qui cogitabat apud se: 21 'Non excolo terram ut agricultor, non desudo in fluctibus maris ut
mercator, non insisto labori manuum ut operator egregius. 22 Quid ergo faciam aut quibus operibus placabo
Deum meum? Sed nec virilis sum in labore Ecclesie. 23 Corpus meum debile est et molle ad paciendum vulnera,
manus remissa ad feriendum inimicos, mens fastidiosa ad cogitandum celestia. Quid ergo faciendum est modo?
24 Certe scio, quid faciam. Surgam et obligabo me cum iuramento stabili sub temporali principe, quod
defensurus sim viribus meis et sanguine meo fidem sancte Ecclesie.' 25 Veniens autem ille amicus meus ad
principem ait: 'Domine, ego sum de defensoribus Ecclesie. 26 Corpus meum nimis molle est ad paciendum
vulnera, manus remissa ad feriendum, mens instabilis ad cogitandum bona et laborandum, voluntas michi placet
propria, requies non sinit me fortiter pro domo Dei stare. 27 Ideo constringo me cum iuramento publico sub
obediencia sancte Ecclesie et tua, o princeps, quod eam defensurus sim omnibus diebus vite mee, ut si forte
tepida mens et voluntas fuerit ad certandum, propter iuramentum teneor et compelli possum ad laborandum.' 28
Cui respondit princeps: 'Vadam tecum ad domum Domini et ero testis iuramenti tui et promissionis tue.' 29
Venientes autem ambo ad altare meum, amicus meus flexo genu ante altare meum dixit: 'Ego nimis infirmus sum
in carne mea ad paciendum vulnera, voluntas propria nimis est michi cara, manus tepida ad percuciendum. 30
Ideo in presenti promitto obedienciam Deo et tibi, qui caput es, cum iuramento meo firmiter astringens me
sanctam Ecclesiam contra inimicos eius defensurum, amicos Dei confortaturum, viduis, orphanis et fidelibus Dei
benefacturum, contra Ecclesiam Dei et fidem eius numquam aliquid contrarium acturum. 31 Insuper obligo me
correccioni tue, si errare me contingat, ad hoc, ut obligatus ad obedienciam tanto magis cauere possim peccata et
voluntatem propriam et tanto feruencius et facilius insistere voluntati Dei et tue sciamque tanto michi esse
dampnabilius ceteris et contemptibilius, si violata obediencia mandatis tuis contraire presumpsero.' 32 Facta
autem ista professione ad altare meum, princeps sapienter considerans disposuit sibi habitum, ab aliis secularibus
distinctum, in signum abdicacionis voluntatis proprie et ut sciret se superiorem habere et debere ei obtemperare.
33 Dedit eciam princeps in manu eius gladium dicens: 'Hoc gladio inimicos Dei comminues et interficies.' 34
Dedit et in brachio eius clipeum dicens: 'Hoc clipeo defende te contra inimicorum iacula et pacienter tolera illata,
ut prius crepat clipeus quam fugias!' 35 Iste amicus meus hec omnia, audiente clerico meo, qui presens erat,
firmiter seruaturum se promisit. Qui clericus, facta promissione, dedit ei corpus meum in robur et fortitudinem,
ut amicus meus, per corpus meum michi unitus, numquam a me separaretur. 36 Talis fuit amicus meus Georgius
et plures alii. Tales et deberent esse milites, qui nomen deberent habere propter dignitatem, habitum propter
operacionem et defensionem fidei sancte. 37 Audi nunc, quid inimici mei faciunt contra ea, que amici mei prius
fecerunt! 38 Denique amici mei ingrediebantur monasteria ex discreto timore et diuina caritate. Sed hii, qui nunc
sunt in monasteriis, vadunt in mundum pro superbia et cupiditate, habentes propriam voluntatem, facientes
corporis sui delectamenta. 39 Istorum, qui in tali voluntate moriuntur, iusticia est, quod non senciant nec
51

