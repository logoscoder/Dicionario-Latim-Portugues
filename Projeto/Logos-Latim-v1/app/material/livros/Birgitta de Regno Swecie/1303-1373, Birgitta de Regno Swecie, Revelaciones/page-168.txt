comedere, quia grandis restabat via. Quis est iste panis, quem comedit Helyas, unde tantum comfortatus est, nisi
bonum corporale et spirituale quod dabatur ei? 46 Nam preparabatur panis corporalis propter exemplum aliorum,
ut sciretur placitum esse Deo habere moderata necessaria ad refeccionem carnis. 47 Dabatur eciam prophete
infusio et fortitudo spiritualis, qua quadraginta diebus laborauit, ut sciretur quod non in solo pane viuit homo sed
in omni verbo Dei. 48 Nisi enim Deus infudisset prophete consolacionem, certe defecisset ipse ex infirmitate
propria, quia homo erat infirmus ex se sed fortis ex Deo, quia omnis, qui stat et fortis est, ex Do fortis est et
virilis. 49 Propterea, quia episcopus iste infirmus est, disponimus ei bucellam panis; hoc est diligere Deum super
omnia ordinate, pure, veraciter et perfecte. Ordinate, ut mundum diligat ad nullam superfluitatem; pure, ut
nullum peccatum in se nec in proximo diligat nec consuetudinem prauam velit imitari; 50 veraciter, ut nullum
peccatum ex confidencia bonorum operum suorum admittat, sed sapienter temperet se ipsum in se ipso, ne
succumbat ex nimio feruore aut forte declinet ad peccatum ex pusillanimitate et ex prauorum imitacione et
leuigacione culpe; perfecte, ut nil tantum ei dulcescat sicut Deus. 51 Monemus eciam eum habere aquam cum
pane caritatis. Que est ista aqua, nisi cogitare continue amaritudinem passionis Christi? Quis enim digne cogitare
posset angustias humanitatis Christi, quas tunc paciebatur, quando rogauit transferri a se calicem passionis et
quando gutte sanguinis exierunt de corpore eius? 52 Bene quippe sudor ille sanguineus erat, quia sanguis
humanitatis Dei consumebatur ex naturali timore quem paciebatur, ut ostenderet se esse verum hominem, non
fantasticum nec immunem a passione. 53 Ergo bibat episcopus aquam istam cogitando scilicet, qualiter Deus
stetit ante Herodem et Pylatum, quam dolorosus et contemptibilis in cruce et quomodo latus eius lancea
aperiebatur, de quo exiuit sanguis et aqua. 54 Cumque episcopus habuerit ista tria iam dicta, tunc est utile ei scire
disposicionem temporum suorum a principio diei usque ad noctem. 55 Nam cum primo episcopus euigilauerit de
nocte, statim debet regraciari Deo pro caritate eius in creacione, pro passione eius in redempcione, pro paciencia
qua supportauit diu peccata et mores eius. 56 Deinde, cum surgit de lecto et induit vestes, dicat sic: 'Terra
teneretur vestiri terra sua et cinis esse cum cinere suo. Verumptamen quia ex prouidencia Dei episcopale habeo
officium in speculum aliorum, ideo induo te asinum, qui es corpus meum, cinerem et terram, non propter
superbiam sed in operimentum, ne nudus appareas; 57 nec curo utrum indumentum tuum melius sit an vilius,
nisi tantum ut propter honorem Dei episcopalis agnoscatur habitus et in habitu discernatur ab aliis episcopalis
auctoritas ad correpcionem et informacionem infirmorum. 58 Propterea rogo te, piissime Deus, qui vocasti me ex
gracia tua: Da michi constanciam in animo, ne superbiam ex magno cineris precio nec inaniter glorier de colore,
sed tribue michi fortitudinem virtutum, 59 ut, sicut habitus episcopalis honorabilis est et pre aliis propter
auctoritatem diuinam, sic habitus anime virtuosior sit apud te, ne vel propter auctoritatem indiscrete habitam
deprimar profundius vel propter habitum laudabilem indigne portatum denuder ignominiosius ad
dampnacionem.' 60 Post hec episcopus legat horas vel cantet, si potest. Quo enim aliquis alcius honoratus est, eo
maiorem obligatur facere honorem Deo. Attamen cor purum et humile ita placet Deo in silencio sicut et in cantu.
61 Deinde dicta missa vel ante faciat episcopale officium suum, siue corporale fuerit siue spirituale, et in
omnibus operibus suis habeat misericordiam et consideret honorem Dei, ne ab infirmis videatur plus curare de
bonis temporalibus quam de spiritualibus. 62 Cum autem accedit ad mensam, dicat sic: 'O, Domine Ihesu
Christe, qui vis quod corpus sustentetur de cibo corporali, rogo te, da michi auxilium sic dare corpori meo
necessaria sua, 63 ut non attedietur ex nimietate ciborum nec deficiat ex parcitate, sed inspira michi
moderanciam congruam, ut cum terra de terra viuat, dominus terre a terra sua non prouocetur ad iram.' 64 Postea
in mensa sedens habeat moderatum solacium cum consedentibus; sic tamen, quod detraccio caueatur et
scurrilitas. Summo opere quoque caueatur, ne talia loquatur, unde alii corroborentur in viciis suis vel occasionem
habeant ad peccatum. 65 Nam qui lucere debet aliis tenetur considerare, quid decet et quid licet apud Deum, quid
edificat alios, quid expedit ad salutem. 66 Verumptamen, sicut in mensa corporali omnis cibus insipidus est, si
deficit panis et vinum, sic in mensa spirituali omnia erunt insipida anime, si deficit vinum spiritualis leticie et
panis doctrine Dei. 67 Ideo episcopus loquatur aliquid in honorem Dei in mensa, quo corroborentur consedentes
in anima aut legi faciat aliquid edificatorium, ut in una et eadem refeccione corporali et corpus reficiatur et
anima spiritualiter instruatur. 68 Post refeccionem vero lectis graciis loquatur episcopus illa que expediunt et
agat agenda secundum episcopale officium aut capiat sompnum, si expedit nature, vel certe reuoluat libros in
quibus ad spiritualia trahi possit. 69 Post cenam vero gaudere potest cum familiaribus suis honesto modo et
consolari eos, quia, si arcus nimis extenditur, cicius frangitur. Ideo moderata leticia propter infirmitatem carnis
placet Deo. 70 Verumptamen, sicut mater ablactans filium perungit primo ubera cinere vel aliqua amaritudine,
donec filius cibis assuescat solidioribus, sic episcopus discretus debet esse ad suos et cautus, 71 ut et in leticia
seruet modestiam et in refrenancia pietatem, quatenus primo attrahat suos Deo per verba timoris diuini et
humilitatis. 72 Inde reuereri doceat Deum et diligere, ut et suorum familiarium pater sit per diuinam auctoritatem
et eorum mater et nutrix per informacionem benignam. 73 Si vero aliquem suorum scit peccare peccatum ad
mortem, qui nec per verba aspera nec per leuia resipiscit, separet et expellat eum a se. Alioquin, si retinuerit eum
propter utilitatem et fauorem carnalem, non erit immunis a peccato eius. 74 Postea vero ingrediens lectum flectat
cor suum Deo et recogitet, quales in die fuerunt cogitaciones et affecciones eius, qualia opera et iudicia sua, et
petat auxilium et misericordiam Dei habendo voluntatem firmam emendandi se, quando poterit. 75 Deinde
ingrediens lectum oret sic: 'O, Domine Deus meus, qui creasti corpus meum, vide me misericordia tua et presta
168

