{ Angelus bonus, custos sponse, videbatur rogare Christum pro eadem sponsa. Cui respondit Dominus dicens:
"Qui rogare voluerit pro alio, salutem eius rogare debet. Tu enim es quasi ignis, qui numquam extinguitur,
ardens caritate mea incessanter. Tu vides et scis omnia, cum vides me. Tu nichil vis, nisi quod ego. Dic ergo
michi, quid isti mee noue sponse expedit!" 2 Et ille respondit: "Domine, tu scis omnia." Cui Dominus ait:
"Omnia quidem, quecumque facta et futura sunt, eternaliter sunt in me, et omnia in celo et in terra noui et scio
nec mutacio est apud me, tamen, ut ista sponsa intelligat voluntatem meam, dic modo ipsa audiente, quid ei
expedit!" 3 Et angelus ait: "Elatum habet cor et magnum. Propterea necessaria est ei virga, ut edometur." Et tunc
ait Dominus: "Quid igitur petis ei, amice mi?" Et ille: "Domine, peto misericordiam cum virga tua." Et Dominus
ait: "Propter te hoc faciam ei, qui numquam facio iusticiam sine misericordia. Ideo diligere me hec sponsa debet
toto corde."
Caput13 Qualiter inimicus Dei habet tres demones in se et de iudicio contra ipsum a Christo illato.
"{ Inimicus meus habet in se tres demones. Primus sedet in genitalibus, secundus in corde, tercius in ore. Primus
est quasi nauta, qui facit aquam per carinam intrare, que paulatim inde crescendo replet nauem. Inde supereffluit
aqua et nauis submergitur. 2 Hec nauis est corpus suum, temptacionibus demonum et cupiditatibus suis quasi
procellis agitatum, in quod voluptas sua primo intrauit per carinam, idest delectacionem, qua delectabatur talibus
cogitacionibus. Et quia non resistebat per penitenciam nec consolidabat clauis abstinencie, crescebat cotidie aqua
voluptatis adhibendo consensum. Inde completa seu repleta naue ventris concupiscencia, effluebat aqua et
operiebat nauem voluptate, ne veniret ad portum salutis. 3 Secundus demon, qui sedet in corde, est similis vermi
iacenti in pomo, qui nucleum pomi primo comedit, inde, relictis ibi stercoribus suis, peruagatur totum pomum,
donec totum fiet inane. Sic diabolus facit. Primo viciat voluntatem eius et desideria bona, que sunt quasi nucleus,
unde omne robur mentis et bonum subsistit et, euacuato corde ab istis bonis, tunc relinquit pro eis in corde
cogitaciones et affecciones mundi, quasi magis dilexit. 4 Nunc impellit ipsum corpus ad quod ei placet, et ex hoc
minuitur ei fortitudo et intelligencia et accedit tedium vite. Ipse certissime est pomum sine nucleo, idest homo
sine corde, quia sine corde intrat Ecclesiam meam, quia diuinam caritatem nullam habet. 5 Tercius demon est
similis sagittario, qui, per fenestras circumspiciens, sagittat incautos. Quomodo non demon sedet in eo, qui
numquam loquitur sine eo? Quod enim magis diligitur, frequencius nominatur. Verba sua amara, quibus alios
vulnerat, sunt quasi iacula, que per tot fenestras emittuntur, quociens nominatur diabolus, quociens innocentes
per verba eius vulnerantur, quociens simplices ex verbis eius scandalizantur. 6 Ideo in veritate mea, qui sum
veritas, iuro, quod iudicabo eum sicut meretricem ad ignem sulphureum, sicut proditorem et insidiatorem ad
omnium membrorum incisionem et sicut Domini sui contemptorem ad perpetuam confusionem. Verumptamen
quamdiu anima et corpus insimul sunt, misericordia mea aperta est super eum. 7 Hoc est autem, quod requiro ab
eo, scilicet ut frequencius intersit diuinis, nullum timeat obprobrium et nullum concupiscat honorem, et ut
numquam nominetur in ore suo nomen sinistrum." 8 Hic prior ordinis Cisterciensis sepeliuit excommunicatum.
Cumque legisset ultimam commendacionem pro eo, domina rapta in spiritu audiuit: "Iste fecit, ut potuit, et
sepeliuit. 9 Iam scito pro certissimo, quod ipse post istum mortuum primus sepelietur. Nam peccauit in Patrem,
qui dixit non esse acceptorem personarum nec honorare vultum diuitis contra iusticiam. Hic vero propter
modicum corruptibile honorauit indignum et locauit, ut non debuit, inter dignos. 10 Peccauit eciam in Spiritum
meum, qui est communio et communicacio iustorum, quando iniustum sepeliuit cum iustis. Peccauit et in me,
Filium, quia ego dixi: 'Qui me spernit, spernetur.' Iste vero honorauit illum et exaltauit, quem Ecclesia mea et
vicarius meus spreuit." Qui prior auditis verbis istis compunctus quarto die mortuus est.
Caput:14 Verba Christi ad sponsam de modo et respectu, quos debeat in oracione tenere, et de tribus generibus
hominum in hoc mundo Deo seruiencium.
"{ Ego sum Deus tuus, qui in cruce crucifixus verus Deus et verus homo in una persona sum cotidie in manibus
sacerdotis. Cum michi aliquam oracionem facis, conclude sic semper oracionem tuam, ut scilicet velis fieri
semper voluntatem meam, non tuam. Quia cum pro dampnatis exoras, non exaudio te. 2 Quandoque eciam
contra salutem tuam optas fieri, et ideo necesse est tibi voluntatem tuam michi committere, qui omnia scio, qui
prouideo tibi nichil nisi utile. Multi quippe orant non recta intencione, et ideo non exaudiri merentur. 3 Tria
namque sunt genera hominum seruiencium michi in hoc mundo. Primi sunt, qui me credunt esse Deum et
largitorem omnium et super omnia potentem. Hii seruiunt michi hac intencione, ut scilicet temporalia et honorem
optineant, sed celestia sunt eis pro nichilo et gaudenter ea amittunt, ut optineant presencia. Hiis iuxta voluntatem
eorum prosperitas seculi in omnibus accedit. Et sic amissis eternis, in temporali commoditate remunero eos,
quidquid boni fecerint pro me, usque ad ultimum quadrantem et usque ad nouissimum punctum. 4 Secundi sunt,
qui credunt me Deum omnipotentem et districtum iudicem, et isti seruiunt michi ex timore pene, non autem ex
amore celestis glorie. Nisi enim timerent, non michi seruirent. 5 Tercii sunt, qui credunt me omnium creatorem
et verum Deum, qui credunt me iustum et misericordem. Et seruiunt michi non ex timore alicuius pene sed ex
diuina dileccione et caritate. Et mallent quippe omnem penam, si sufficerent, magis ferre quam me semel ad iram
prouocare. Isti vero merentur audiri in prece sua, quia voluntas eorum est secundum voluntatem meam. 6 Primus
enim numquam exiet de supplicio nec videbit faciem meam. Secundus autem tam magnum supplicium non
habebit nec tamen faciem meam videbit, nisi correxerit illum timorem penitencia."
10

