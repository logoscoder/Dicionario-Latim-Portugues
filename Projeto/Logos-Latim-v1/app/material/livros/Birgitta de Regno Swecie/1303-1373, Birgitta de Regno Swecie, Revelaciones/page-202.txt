6

LIBER VI - EGO SUM REGINA CELI

Caput 1 Verba matris Dei ad sponsam narrancia pulchritudinem Christi et qualiter frequenter Iudei in aliquo
agone cordis positi ibant ad inspiciendum vultum eius et consolabantur.
{ Mater Dei loquebatur ad sponsam dicens: "Ego sum regina celi. Filius meus diligit te toto corde; ideo consulo
tibi, vt nichil diligas nisi ipsum. 2 Ipse enim est sic desiderabilis, quod, si habueris eum, nichil aliud poteris
desiderare, sic pulcher, quod pulchritudo elementorum vel lucis ad comparacionem eius est quasi vmbra. 3 Vnde
cum ego enutrirem filium meum, tanta pulchritudine preditus erat, vt, quicumque eum inspiceret, consolabatur a
dolore cordis, quem habebat. 4 Ideo et multi Iudei dicebant ad inuicem: 'Eamus ad videndum filium Marie, vt
consolari possimus.' Et licet ignorarent eum esse filium Dei, tamen consolacionem recipiebant magnam ex
aspectu eius. 5 Sic eciam corpus eius mundum erat, quod numquam super illud aliquis pediculus vel alius vermis
venit, quia vermis reuerenciam factori suo exhibebat. Nec eciam aliqua perplexitas nec immundicia in eius
capillis inueniebatur nec nutriebatur."
Caput 2 Christus loquitur sponse de quodam, qui male vixerat et in morte habuit bonam voluntatem se
emendandi, si viueret. Et dicit, quod propter illam voluntatem bonam non iudicatur ad penam eternam sed ad
horribile purgatorium.
{ Filius loquebatur sponse dicens: "Ille, qui nunc infirmatur, pro quo tu oras, nimis remissus fuit circa me et fecit
totam vitam suam michi contrariam. 2 Sed nunc facias ei dici, quod, si habuerit voluntatem emendandi se, si
euaserit mortem, adhuc dabo ei graciam. Moneatur ergo ad emendacionis voluntatem, quia ex magna
misericordia et amaritudine pene eius compacior ei." 3 Cumque idem ante prime decantacionem moreretur,
iterum apparuit Dominus sponse et ait: "Ecce considera, quam iustus sum in iudicio meo! 4 Iste, qui tanta
infirmitate grauabatur, venit ad iudicium meum, et licet ex voluntate bona fuerit iudicatus ad graciam, tamen,
antequam ad plenum sit purgatus, sic in purgatorio amarum habebit anima eius supplicium, quod nullus mortalis
est, qui possit illud cogitare. 5 Quid ergo pacientur illi, qui omnem voluntatem suam habent in mundo et nullis
tribulacionibus fatigantur?"
Caput 3 Qualiter videbat sponsa quendam demonem cum confusione fugere a quodam viro deuote oranti, quem
ipse demon fortiter temptando diu turbauerat, et qualiter angelus bonus declarat visionem sponse.
{ Videbatur a sponsa quidam demon astare ligatis manibus cuidam oranti. Cumque ad horam astaret, subito
demon terribilem et altissimam vocem emisit cum magno rugitu et sic confusus recessit. 2 De quo ait angelus
bonus ad sponsam: "Iste demon ad tempus virum illum turbauerat et ideo vinctus est manibus, quia non potest
preualere in eum, sicut habet voluntatem. 3 Quia ex quo homo iste a demone impugnatus viriliter restiterat, Dei
iudicium est, vt non possit ei demon facere, sicut vellet. 4 Adhuc tamen habet spem demon, vt possit preualere in
eum, sed in ista hora victus est de facili et numquam in eum amplius preualebit. 5 Gracia autem Dei de die in
diem augmentabitur isti homini et ideo demon non immerito clamat, quia amisit eum, quem tociens impugnabat,
vt vinceretur." 6 Hic frater duodecim annis temptatus de sacramento corporis Christi et nomine beate Marie,
quod sine sordida cogitacione numquam poterat nominare, per preces domine Birgitte liberatus est in tantum,
quod numquam poterat letari nisi die, quo corpus Christi sumeret, et nomen beatissime Marie suauissimum sibi
in corde et ore fuit. 7 Item quidam sacerdos fascinatus ab incantatrice de incontinencia carnis rogabat dominam
Birgittam pro se orare. Que rapta in spiritu audiuit: 8 "Miraris, filia, quare dyabolus dominatur in homine. Hoc
facit inconstancia voluntatis hominum, sicut perpendere poteris in sacerdote isto a muliere fascinato. 9 Scias
igitur, quod mulier illa habet tria mala, scilicet infidelitatem, obduracionem, cupiditatem pecunie et carnis; ideo
appropinquans ei dyabolus propinat ei de fece amaritudinis sue. 10 Scias igitur, quod lingua mulieris huius erit
finis eius et manus eius mors eius et ipse demon conditor testamenti eius." 11 Hec omnia sic euenerunt. Nam
tercia nocte illa incantatrix facta est furiosa et arrepto cultro lesit se in inguine clamansque cunctis audientibus
dixit: 12 "Veni, dyabole, sequere me!" Et statim cum horribili clamore finiuit vitam. Sacerdos vero predictus a
temptacione carnis liberatus statim intrauit religionem, in qua Deo vsque in finem vite fructum fecit graciosum.
Caput 4 Christus dicit sponse, quod omnis virtuosus vir et sapiens predicet audacter verba et graciam Dei in istis
libris contenta gentibus desiderantibus et eciam nolentibus, tam pauperibus quam diuitibus, et habebit ex hoc
ipsum Deum in premium eternum.
" {Q ui habet aurum sapiencie domini sui, tenetur tria facere. Primo distribuere illud habere volentibus et insuper
prebere nolentibus. Secundo debet esse paciens et moderatus. Tercio debet esse racionabilis et equus in
distribuendo. 2 Ipse enim homo, qui dictas virtutes habet, ipse est, qui habet aurum meum, idest sapienciam
meam. Quid enim inter metalla preciosius auro? Sic nec aliquid in scripturis dignius sapiencia mea. 3 Hac
sapiencia ego impleui eum, pro quo tu oras, et ideo ipse debet predicare audacter tamquam miles meus verba
mea, et non solum desiderantibus audire eum, ymmo eciam nolentibus loquatur graciam meam. 4 Secundo sit
ipse paciens pro nomine meo, sciens se habere dominum, qui omnia obprobria audiuit. Tercio dico, quod sit
equus in distribuendo, sic pauperi sicut diuiti. 5 Nulli parcat, nullum vereatur, quia ego sum in eo et ipse in me.
Quis nocebit ei, cum ego omnipotens sum in eo et extra eum? 6 Ego dabo ei preciosum stipendium pro labore
suo, non corporale aliquid nec terrenum sed me ipsum, in quo est omne bonum et in quo est omnis habundancia."
202

