memoriam. Ipse enim est solus, qui omnia potest. Ego vero iuuabo te, ut particeps fias granorum, que ego posui
super terram. 9 Insuper dico tibi, quod ciuitas ista Rome ciuitas erat pugilum, cuius platee strate auro et argento.
Nunc autem lapides eius saphirei versi sunt in lutum, habitatores eius paucissimi, 10 quorum dexter oculus
erutus est, dextera manus abscisa, bufonesque et vippere habitant cum eis, pro quorum veneno animalia micia
non audent apparere nec pisces mei eleuare caput. 11 Ideo adhuc in eam pisces congregabuntur; et si non ita
multi ut olim, erunt tamen eque dulces et audaces, in tantum quod ex eorum collisione descendent bufones et
rane et serpentes mutabuntur in agnos et leones erunt ut columbe ad fenestras suas." 12 Item addit: "Dico tibi
amplius, quod adhuc in diebus tuis audietur: 'Viuat vicarius Petri!' Et videbis eum oculis tuis. Fodiam enim
montem deliciarum et descendent sedentes in eo. 13 Qui autem beniuole noluerint descendere venient compulsi
contra spem omnium, quia exaltari vult Deus cum misericordia et veritate."
Caput 6 Narracio optima beati Pauli ad sponsam, qualiter precibus beati Stephani fuerit a Deo vocatus et de lupo
agnus effectus; et qualiter est bonum orare pro omnibus.
{ Loquitur beatus Paulus sponse Christe dicens: "Tu, filia, comparasti me leoni, qui inter lupos nutritus fuerat,
sed de lupis mirabiliter ereptus est. Vere, filia, lupus rapax ego eram, sed de lupo fecit me Deus agnum; et hoc
propter duo. 2 Primo propter magnam suam caritatem, qui de indignis facit vasa sua et de peccatoribus amicos
suos. Secundo propter preces beati Stephani protomartiris. 3 Nam ostendere tibi volo, quomodo et in qua
intencione tunc fui, quando lapidatus fuit Stephanus, et quare merui preces eius. 4 Ego quippe non gaudebam nec
delectabar de pena beati Stephani nec inuidebam glorie eius, sed tamen cupiebam eum mori, eo quod iuxta
intencionem meam non videbam ipsum habere fidem veram. 5 Cumque viderem eum ultra modum feruentem et
pacientem ad passionem ferendam, vehementer dolui ipsum esse infidelem, cum reuera ipse esset fidelissimus et
ego totus cecus et infidelis. 6 Et compaciendo ei rogaui orando ex toto corde, quod pena sua amara proficeret ei
ad gloriam et coronam. 7 Propterea cumprimis profecit michi oracio eius, quia per oracionem ipsius de multis
lupis ereptus sum et factus mansuetus agnus. Ideo bonum est orare pro omnibus, quia illis proficit oracio iusti,
qui propinquiores et apciores sunt ad recipiendum graciam. 8 Sed nunc conqueror, quod vir iste tam eloquens
inter doctores et tam paciens inter lapidantes nimis oblitus et neglectus est a cordibus multorum et maxime ab
hiis, qui ei nocte ac die tenerentur assistere. 9 Hii enim portant ei vasa sua confracta et vacua, lutosa et
abhominabilia. Ideo sicut scriptum est, induentur 'confusione duplici et rubore' et eicientur a domibus
voluptatis."
Caput 7 Visio mirabilis et notanda de quadam anima iudicanda et de Dyaboli accusacionibus et virginis gloriose
aduocacionibus et de exposicione ipsius visionis, in qua celum per palacium, Christus per solem, virgo per
mulierem, Dyabolus per Ethiopem, angelus per militem designantur; et in qua duo loca penarum irremediabilia
et tria remediabilia computantur et multa alia mirabilia et quam maxime de suffragiis.
{ Vni persone vigilanti in oracione et non dormienti videbatur in spirituali visione, quasi videret palacium
incomprehensibile magnitudine, in quo erant innumerabiles vestiti vestibus albis et fulgidis, quorum quilibet
videbatur habere sedem propriam. 2 In palacio vero principaliter stabat una sedes iudiciaria, in qua erat quasi sol;
et splendor qui de sole procedebat erat incomprehensibilis in longitudine, profunditate et latitudine. 3 Virgo
quoque una stabat iuxta sedem habens preciosam coronam in capite, omnesque seruiebant soli sedenti in sede,
laudantes eum in hympnis et canticis. 4 Deinde videbatur quidam Ethiops, terribilis in aspectu et gestibus, quasi
plenus inuidia et accensus ira magna, qui loquendo clamauit: "O, iuste iudex, iudica michi animam et audi opera
eius! Modicum enim iam restat de vita eius. Permitte quoque michi punire corpus cum anima, donec abinuicem
separentur." 5 Quibus dictis videbatur michi quod unus stabat coram sede quasi miles armatus, pudicus et
sapiens in verbis modestusque in gestibus suis, qui dixit: "O, iudex, ecce hic sunt bona opera eius, que gessit
usque ad hanc horam." 6 Et statim audiebatur vox de sole sedente in sede: "Hic," inquit, "vicium maius est quam
virtus, nec est iusticia quod vicium summe virtuti coniungatur." 7 Respondit Ethiops: "Ergo," inquit, "iusticia est
ut anima ista coniungatur michi. Si enim ipsa vicium aliquod habet in se, sic et in me nequicia est omnis." 8
Respondit miles: "Misericordia Dei quamlibet personam sequitur usque ad mortem et usque ad ultimum punctum
et postea fit iudicium. In isto vero homine, de quo loquimur, adhuc coniuncta sunt anima et corpus et discrecio
manet in eo." 9 Respondit Ethiops: "Scriptura dicit, que mentiri non potest: 'Diliges Deum super omnia et
proximum tuum sicut te ipsum'. Vide ergo, quod omnia opera istius facta sunt ex timore non ex caritate, sicut
debuit, 10omniaque peccata eius, de quibus confessus est, inuenies confessa cum modica contricione. Ideo
promeruit infernum, quia demeruit regnum celorum, et ideo peccata eius sunt hic manifesta apud iusticiam
diuinam, 11 quia nunquam adhuc obtinuit contricionem ex diuina caritate peccatorum suorum commissorum."
Respondit miles: "Ipse utique sperauit et credidit obtinere contricionem veram ante mortem." 12 Cui Ethiops:
"Tu," inquit, "congregasti omnia, quecumque bene fecit, omniaque verba et cogitatus ad salutem anime eius
nosti. 13 Omnia," inquit, "ista, quecumque sunt, non possunt assimilari gracie illi, que est contricio ex diuina
dileccione cum sancta fide et spe, et minus delere possunt omnia peccata sua. 14 Nam iusticia ab eterno in Deo
est, quod nullus peccator ingreditur celum, qui non habuerit perfectam contricionem, et ideo impossibile est quod
Deus iudicet contra disposicionem prescitam ab eterno. 15 Ergo anima ista iudicanda est ad infernum et mecum
ad eternam penam coniungenda." Quibus dictis miles tacuit nichil respondens ad eius verba. 16 Post hec
videbantur demones innumerabiles, similes discurrentibus scintillis ex feruenti igne et clamabant una voce,
103

