omnes equalem penam. 52 Tenebre vero, que apparuerunt in circuitu fornacis, vocatur limbus et procedit de
tenebris, que sunt in fornace; et sunt tamen ambo unus locus et unus infernus: quicumque illuc venerit nunquam
habebit cum Deo mansionem. 53 Supra vero tenebras istas est pena maxima purgatorii, quam anime possunt
sustinere; et ultra locum istum est locus alius, ubi minor est pena, que non est alia nisi defectus virium in
fortitudine et pulchritudine et consimilibus, 54 sicut per simile dico, quasi si aliquis esset infirmus et cessante
infirmitate vel pena nichil haberet de viribus, donec paulatim recuperaret. 55 Tercius vero locus superior est, ubi
nulla alia pena est nisi desiderium perueniendi ad Deum. Et ut melius in consciencia tua intelligas, dico tibi per
similitudinem, 56 quasi si es misceretur et arderet cum auro in igne ardentissimo, et tam diu deberet depurgari,
donec es consumeretur et aurum remaneret purum. 57 Quanto vero es forcius et spissius esset, tanto ardenciori
igne indigeret, donec aurum esset quasi aqua currens et totum ardens. 58 Deinde magister eius profert aurum in
locum alium, ubi obtineat veram formam in visu et tactu; postea mittit in tercium locum, ubi custodiatur et
presentetur possessori. 59 Sic est eciam spiritualiter. In primo loco supra tenebras est maxima pena purgatorii,
ubi vidisti illam supradictam animam purgari. Ibi est demonum tactus; ibi per similitudinem apparent venenosi
vermes et similitudo animalium ferocium; 60 ibi calor est et frigus; ibi tenebre et confusio, que procedunt de
pena que est in inferno; ibi quedam anime habent minorem penam, quedam maiorem, iuxta quod peccata
emendata erant vel non eo tempore, quo anima cum corpore mansit. 61 Deinde magister, id est iusticia Dei,
profert aurum, id est animas, in alia loca, ubi non est nisi defectus virium, in quibus anime tam diu morabuntur,
62 donec refrigerium habebunt vel de specialibus amicis suis vel de sancte ecclesie continuis operibus: nam
anima, quo maius auxilium habebit de amicis, eo cicius conualescit et liberabitur de illo loco. 63 Post hec autem
anima fertur in locum tercium, ubi non est pena nisi desiderium perueniendi ad Dei presenciam et eius visionem
beatam. 64 In hoc loco morantur multi et nimis diu, preter illos qui, in mundo dum vixerunt, perfectum
desiderium habuerunt perueniendi ad Dei presenciam et eius visionem. 65Scito eciam, quod multi moriuntur in
mundo ita iusti et innocentes, quod statim perueniunt ad presenciam et visionem Dei, 66 quidam vero peccatis
suis cum bonis operibus sic emendatis, quod anime eorum nullam sencient penam; sed pauci sunt qui non
veniunt in locum ubi est desiderium perueniendi ad Deum. 67 Ideo omnes anime in istis locis tribus morantes
participantur sancte ecclesie precibus et bonis operibus que fiunt in mundo: precipue que fecerunt dum vixerunt
et [eorum] que fiunt ab amicis eorum post mortem. 68 Scito eciam, quod sicut peccata sunt multiformia et
diuersa, sic eciam pene sunt multiplices et diuerse. Ideo, sicut esuriens gaudet de pasticulo venienti ad os eius, 69
siciens de potu, tristis letatur de gaudio, nudus de veste, infirmus in veniendo ad lectum, sic anime gaudent et
participantur hiis bonis, que fiunt pro eis in mundo." 70 Deinde subiunxit angelus: "Benedictus sit ille qui in
mundo iuuat animas oracionibus et bonis operibus laboreque corporis sui, 71 quia iusticia Dei mentiri non potest,
que dicit, quod anime aut purgari debent post mortem pena purgatorii, aut operibus bonis amicorum cicius
solui." 72 Post hec de purgatorio audiebantur multe voces dicentes: "O, Domine Ihesu Christe, iuste iudex, mitte
caritatem tuam hiis qui spiritualiter potestatem habent in mundo; tunc plus participari poterimus quam nunc de
eorum cantu, leccione et oblacione." 73 Supra vero spacium istud de quo clamor iste audiebatur, videbatur quasi
domus, in qua multe voces audiebantur dicentes: "Merces sit illis a Deo qui mittunt nobis auxilium in defectibus
nostris!" 74 In ipsa quoque domo videbatur quasi aurora procedere, subtus vero auroram apparuit nubes, que
nichil habebat de luce aurore, de qua vox maxima processit dicens: 75 "O, Domine Deus, da de tua
incomprehensibili potestate unicuique centesimam remuneracionem in mundo hiis, qui nos eleuant cum bonis
operibus in tue deitatis lucem et tue faciei visionem!"
Caput 8 Verba angeli ad sponsam de intencione pene anime a Deo in superiori capitulo iudicate; et de remissione
eciam pene ipsius, quia ante eius mortem inimicis pepercit.
{ Item loquitur angelus dicens: "Illa anima, cuius disposicionem vidisti et iudicium audisti, ipsa est in grauissima
pena purgatorii. Et hoc ideo est, quia non intelligit utrum veniet ad requiem post purgacionem, an dampnata sit. 2
Et hec iusticia Dei est, quia ipse habuit conscienciam seu discrecionem magnam, qua utebatur ad mundum
corporaliter et non ad animam spiritualiter, quia nimis oblitus est et neglexit Deum quamdiu vixit. 3 Ideo nunc
anima eius patitur ardorem de igne et contremiscit de frigore; ipsa est ceca de tenebris et de demonum visu
horribili timorosa, surda de clamore Dyaboli, esuriens et siciens intus et abextra vestita cum confusione. 4
Attamen Deus dedit ei unam graciam post mortem, quod scilicet non veniret ad tactum demonum. Quia propter
solum honorem Dei pepercit et dimisit grauia delicta capitalibus inimicis suis et fecit amiciciam cum capitali
inimico suo. 5 Scito eciam, quod quidquid boni fecit et quidquid promisit et dedit de bene acquisitis diuiciis et
maxime preces amicorum Dei minuunt et refrigerant penam eius, iuxta quod diffinitum est in iusticia Dei. 6 Alia
vero bona minus bene acquisita, que dedit, proficiunt hiis spiritualiter qui iuste antea possidebant ea, aut
corporaliter, si sint digni iuxta disposicionem Dei."
Caput 9 Verba angeli ad sponsam de iudicio Dei iusticie contra animam supradictam; et de satisfaccione fienda
in hac vita pro ipsa existente in purgatorio.
{ Item loquitur angelus: "Tu prius audisti, quod propter preces amicorum Dei ille obtinuit diuinam contricionem
ex caritate pro peccatis modicum ante mortem, que contricio separauit eum ab inferno. 2 Ideo post mortem
iudicauit iusticia Dei, quod deberet per sex etates ardere in purgatorio -- quas habuit ab illa hora qua primum
scienter mortale peccatum fecit, usque dum ex diuina caritate penituit fructuose -- nisi de mundo et amicis Dei
105

