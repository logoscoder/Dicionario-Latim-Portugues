torrens viciorum cupiebat totis adinuencionibus suis appropinquare cordi Marie; 11 sed numquam ad aliquod
quantumcumque minimum peccatum valuit inclinare animum eius, quia clausum erat contra temptaciones eius.
Nam torrens spiritus mei influxerat cor eius et speciali gracia repleuit eam. 12 Secundo fuit Maria, mater filii
mei, vas paruum et non paruum: paruum et modicum in humilitatis sue contemptu, magnum et non paruum in
caritate deitatis mee. 13 Tercio fuit Maria vas vacuum et non vacuum: vacuum ab omni voluptate et peccato, non
vacuum sed plenum celesti dulcedine et omni bonitate. 14 Quarto fuit Maria vas luminosum et non luminosum:
luminosum, quia omnis anima pulchra a mea creata est, sed anima Marie creuit ad omnem perfeccionem luminis
in tantum, quod filius meus fixit se in anima eius, ex cuius pulchritudine gaudebat celum et terra. 15 Sed vas
istud non luminosum fuit apud homines, quia mundi honores et diuicias contempnebat. 16 Quinto Maria fuit vas
mundum et non mundum: mundum vero fuit quia tota pulchra, et tanta immundicia non inueniebatur in ea, vbi
cuspis acus infigeretur; 17 sed non mundum fuit, quia de radice Ade processit et de peccatoribus nata est, licet
sine peccato concepta, vt filius meus de ea sine peccato nasceretur. 18 Ergo, qui ad locum istum, scilicet vbi
Maria nata et educata fuit, venerit, non solum mundabitur sed et erit vas in honorem meum. 19 Secundus locus
est Bethleem, vbi filius meus tamquam leo natus est, qui videbatur et tenebatur secundum humanitatem, sed
secundum diuinitatem inuisibilis et incognitus fuit. 20 Tercius locus est Caluarie, vbi filius meus tamquam agnus
innocens vulneratus et mortuus est secundum humanitatem, sed secundum deitatem impassibilis et immortalis
erat. 21 Quartus locus fuit ortus sepulchri filii mei, in quo quasi serpens contemptibilis ponebatur et iacuit
humanitas eius, sed secundum deitatem vbique erat. 22 Quintus locus erat mons Oliueti, de quo filius meus quasi
aquila euolauit secundum humanitatem in celum, vbi secundum deitatem semper erat. Qui innouabatur et quieuit
secundum humanitatem, cum secundum deitatem semper quietus et idem erat. 23 Ergo, qui ad ista loca venerit
mundus cum bona et perfecta voluntate, habebit videre et gustare, quam dulcis et suauis sum ego Deus. Itaque,
cum veneris ad ista loca, ostendam tibi plura."

201

