contrariabantur in deserto interpretantes verba Dei pro sua voluntate. 6 Verumptamen scias, quod verba huius
regule ad profectum coartabunt se et fructificabunt vsque in finem. Nec tu, filia, sollicita sis de personis hanc
religionem ingressuris. 7 Ipse enim filius meus nouit, quos vocabit et preordinet secundum suam voluntatem in
opus ministerii huius, quamuis quidam eorum erunt rebelles verbis filii mei, secundum humanam estimacionem
suam simplicitatem verborum presumptuose paruipendentes, sicut mundi sapientes presumunt preferre
sentencias suas aliquando diuine voluntati, quibus verum intellectum corrumpunt et errorem inducunt."
Caput 20 Circa XIV. capitulum regule Sancti Saluatoris, scilicet de eleccione abbatisse etc. Filius Dei,
distinguens tres gradus hominum sibi summe placentes, vult, quod soror de illegitimo thoro nata non eligatur in
abbatissam.
{ Filius Dei loquitur: "Licet filius non portabit iniquitatem patris, tamen quia tres ordines sunt, qui michi summe
placent, scilicet virginitas, viduitas et coniugium, ideo hii tres ordines preferendi et honorandi sunt pre omnibus,
tum quia magna puritatis et honestatis habent insignia, tum quia mater mea hos tres ordines in se compleuit. 2
Fuit enim purissima virgo in partu et post partum, fuit et vere mater et virgo, fuit et vidua post ascensionem
meam, corporali presencia mea viduata. 3 Propterea cum eligenda est abbatissa, vna, que est de aliquo istorum
trium ordinum, eligatur. Soror vero, que est de alio genere, quantumcumque continentis et supereminentis vite
sit, in abbatissam non eligatur."
Caput 21 Christus dicit, quod abbatissa debet esse virgo munda et probata atque moribus exemplaris, et quod in
defectu huiusmodi virginis potest assumi in abbatissam humilis et probata vidua.
{ Ihesus Christus loquitur: "Pulchra coniunccio et decens confederacio est, vt virgo presit virginibus. Nam inter
omnia primatum tenet ipsa mundicia carnis et mentis, de qua et per quam ego Deus incarnari volui. 2 Verum
quia mater mea virgo fuit et mater, sed non ideo mater quia cognita viro, sed afflata spiritu patris et mei genuit
me verum Deum et hominem, ideo hic nouus ordo dedicandus est matri mee. 3 Et quecumque preesse debet
virginibus eius, necesse est et laudabile, vt sit virgo et munda et probata moribus et in virtutibus exemplaris. 4 Si
vero virgo talis in congregacione non fuerit, que officium virginis matris mee implere potuerit, non displicet
michi, si onus humilitatis et prelature assumat humilis et probate vite vidua, quia accepcior est michi humilis
vidua quam virgo superba. 5 Ergo si Deo placuerit exaltare humilia et efferre viduitatem ex necessitate, non
derogatur ex hoc laudabili consuetudini virginum, quia Deus omnia humilia exaltare dignatur. 6 Quid enim
humilius fuit et est matre mea? Quid vero est, quod humilitas perfecta non meretur? Propter humilitatem quippe
factus sum ego, Deus et Dei filius, verus filius virginis. Et sine humilitate non est via in celum."
Caput 22 Christus dicit, cur et qualiter abbatissa Ordinis Sancti Saluatoris debet benedici.
{ Christus loquitur: "Qui habet officium principis temporalis, tenetur aliquo signo designari, vt ei ab omnibus
obediatur et honor deferatur. 2 Sic est de abbatissa, quia ipsa habet officium et vices matris mee in terris. Ideo
ipsa in signum maioris sollicitudinis et in augmentum gracie spiritualis debet ab episcopo recipere munus
benediccionis, vt a ceteris discernatur et honoretur, non sua assumpcione sed honore mei et matris mee. 3
Benediccio abbatisse fiat secundum morem abbatissarum sancti Benedicti preter baculum et annulum, qui prius
est benedictus."
Caput 23 Circa XV. capitulum regule Sancti Saluatoris, scilicet quod fratres diuino officio, studio quoque et
oracioni vacare debent etc. Christus ostendit, quomodo et quid predicandum est populo.
{ Christus loquitur: "Qui predicant veritatem meam, debent habere verba simplicia et pauca, in leccione
sanctarum scripturarum fundata, vt homines venientes delonge capere sufficiant et non attediantur in prolixitate
et declamacione verborum superfluorum. 2 Nec debent proferre verba contorta more adulancium, nec
multiplicare incisiones et distincciones capitulorum seu subtilitates leoninitatum, sed omnia moderare iuxta
capacitates audiencium. Quia que populus simplex non intelligit, solet plus mirari quam edificari. 3 Ideo, si est
dominica, predicantes in ista religione proponant euangelium diei et eius exposiciones, Bibliam et ista verba mea
et dilecte matris mee sanctorumque meorum, Vitas patrum et miracula sanctorum, simbolum fidei, remedia
quoque contra temptaciones et vicia secundum vniuscuiusque capacitatem. 4 Nam mater mea carissima
simplicissima fuit, Petrus ydiota, Franciscus rusticus, et tamen plus profecerunt animabus quam magistri
eloquentes, quia perfectam caritatem ad animas habuerunt."
Caput 24 Circa XX. capitulum regule Sancti Saluatoris. Visio, qualiter virgo Maria, altercando cum dyabolo,
iuridice vicit locum Watzstena pro fundando in eo monasterio suo. Quem Christus graciis multis preditum sibi
adiudicando donauit.
{ Videbatur cuidam, quod esset in lata domo et magnus exercitus conuenerat. Tunc beata virgo dixit ad regem
celi: "Fili mi, da michi locum istum." 2 Mox dyabolus affuit et dixit: "Iste locus meus est. Ego enim eum
possideo triplici iure. Primum est, quod fundatoribus loci illius voluntatem inspiraui edificandi, et principes
huius edificii fuerunt serui mei et amici. 3 Secundum ius est, quod locus iste locus penarum est et ire, et amici
mei, iuxta voluntatem meam crudeles, puniebant hic subditos suos sine misericordia. Ideo ego sum dominus
penarum et princeps ire super locum istum et ideo meus est. 4 Tercium ius est, quod locus iste fuerat meus multis
iam annis, et ibi sedes mea est, vbi voluntas mea perficitur." 5 Tunc beata virgo dixit iterum ad Deum: "Fili mi,
quero a te iusticiam. Si forte aliquis spoliasset alium bonis suis et pecunia et faceret eum adhuc super dampnum
suum edificare domum sibi proprio labore et pecunia, qua eum spoliauerat, cuius esset locus edificatus?" 6
316

