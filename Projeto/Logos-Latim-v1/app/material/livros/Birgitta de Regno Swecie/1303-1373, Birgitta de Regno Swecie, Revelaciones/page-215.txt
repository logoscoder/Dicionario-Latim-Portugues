et in locum pristinum restituebant. 2 Vere conqueror de tribus: primo, quia murus Iherusalem destructus est.
Quis est murus Iherusalem, idest ecclesie mee, nisi corpora et anime christianorum? Ex hiis enim edificari debet
ecclesia mea. 3 Cuius murus ecclesie nunc corruerat, quia voluntatem suam omnes perficere querunt et non
meam. Auertunt oculos suos a me et nolunt me clamantem audire. 4 Verba mea sunt eis importabilia, opera mea
vana, passio mea abhominabilis ad cogitandum, vita mea intollerabilis et videtur eis impossibilis ad imitandum.
5 Secundo conqueror, quod instrumenta domus mee asportata sunt in Babilonem. Que sunt instrumenta ecclesie
mee et vasa diuersa nisi disposicio et conuersacio clericorum et religiosorum? 6 Horum bona disposicio et
ornatus asportatus est a templo meo ad superbiam mundi et ad voluntatem et delectacionem propriam. 7
Sapiencia mea et doctrina est eis vana, mandata mea onerosa, promissionem michi factam irritant, legem meam
et constitucionem amicorum meorum, predecessorum suorum, prophanauerunt et suas adinuenciones faciunt et
habent pro lege. 8 Tercio conqueror, quod lex decem mandatorum meorum perdita est. Numquid non legitur in
euangelio meo, quod, cum vnus interrogaret me dicens: 'Magister, quid faciam, vt vitam eternam habeam?',
respondi ei: 'Serua mandata mea!'? Que iam nunc perdita et neglecta sunt. 9 Ideo rex iste, pro quo tu oras, debet
congregare viros spirituales sapientes sapiencia mea et eos, qui Spiritum meum habent, interroget et inquirat
diligenter secundum consilium eorum, quomodo murus ecclesie mee reedificetur in christianis et honor Deo
exhibeatur, fides recta refloreat, caritas diuina ferueat et passio mea in corde hominum imprimatur. 10 Inquirat
eciam, quomodo vasa domus mee restituantur in pristinum statum, scilicet vt clerici et religiosi relicta superbia
resumant humilitatem, incontinentes diligant castitatem, cupidi et mundiales abstineant a nimio mundi appetitu,
vt lucere possint aliis. 11 Laboret eciam fortiter et sapienter, vt mandata mea attencius diligantur. Congreget
iustos christianos, vt cum eis dirupta reedificet. 12 Vere ecclesia mea nimis longe recessit a me, in tantum quod,
nisi preces matris mee interuenirent, non esset spes misericordie. 13 Sed inter omnes status laycorum milites plus
aliis apostatauerunt. Quorum apostatancium periculum et pena tibi prius ostensa fuerunt."
Caput 27 Christus prohibet sponse audire noua et opera mundanorum et bella procerum sed dicit, quod
consideret opera Dei, que stupenda et admiranda sunt. Reprehendit eciam illos, qui solum intendunt ad diuicias
et honores et delectaciones dicens, quod numquam intrabunt in terram illam fluentem lac et mel, idest in
celestem gloriam, nisi conuertantur et iuste viuant secundum statum suum, sed intrabunt iusti et exultabunt.
" {C ur delectat te audire opera mundanorum et bella procerum et cur tali inani auditu occuparis, cum ego sum
omnium Dominus et nulla delectacio est sine me reputanda? 2 Si vero tu velles audire facta dominorum, si
considerare opera magnalia, deberes vtique considerare et audire facta mea, que intellectu incomprehensibilia
sunt, cogitacione stupenda et auditu admiranda. 3 Quamuis autem dyabolus mouet dominos mundi ad
voluntatem suam, quamuis prosperantur ex occulta iusticia mea, attamen ego sum Dominus eorum et iudicio
meo iudicabuntur. 4 Ipsi inceperunt sibi nouam legem contra legem meam. Curam quippe omnem apponunt,
quomodo possint a mundo honorari, quomodo diuicias acquirere, quomodo voluntatem suam perficere, quomodo
progeniem suam dilatare. 5 Ideo iuro in deitate et humanitate mea, quod, si in tali statu moriantur, numquam
intrabunt in terram illam, que promittebatur filiis Israhel sub figura, que fluebat lacte et melle, non magis quam
illi, qui desiderabant ollas carnium et subitanea morte moriebantur. 6 Sicut enim illi morte corporali moriebantur,
sic et isti morientur morte anime. 7 Ille vero, qui voluntatem meam faciunt, ipsi intrabunt in terram, que fluit lac
et mel, idest in celestem gloriam, in qua non est terra subtus nec celum superius. 8 Sed ego ipse, creator omnium
et Dominus, ego sum subtus et supra, ego extra et intra, quia ego impleo omnia, ego saciabo amicos meos
dulcedine non mellis, sed ineffabili suauitate et admirabili replebo eos, vt nichil desiderent nisi me, nullo egeant
nisi me, in quo est omne bonum. 9 Hoc bonum inimici mei numquam gustabunt, nisi conuertantur a prauitate
sua. Si enim ipsi cogitarent, quid ego feci pro eis, si considerarent, quid dedi eis, numquam me sic ad iram
prouocarent. 10 Ego namque dedi eis omnia necessaria et desiderabilia habere cum temperancia. Ego permisi eis
moderate habere honores, habere eciam diuicias et habere voluptatem moderate. 11 Quicumque ergo in honore
positus cogitat sic apud se: 'Ex quo sum in honore positus, honeste iuxta statum meum volo me habere.
Exhibeam Deo meo reuerenciam, nullos opprimam, minores fouebo, diligam omnes', iste talis in honore suo
michi placet. 12 Qui vero diuicias habet et cogitat apud se: 'Ex quo diuicias habeo, nullius rem accipiam iniuste,
nemini faciam iniuriam, cauebo michi a mortali peccato, pauperibus subueniam', iste talis in diuiciis suis gratus
est michi. 13 Qui autem in voluptate est et cogitat apud se: 'Caro mea infirma est nec spero me posse continere.
Ideo, ex quo legittimam vxorem habeo, non concupiscam plures; conseruabo enim me ab omni turpitudine et
inordinacione', iste talis michi placere potest. 14 Sed plerique legem suam preponunt legi mee. Nam in honore
suo nullos volunt habere superiores, de diuiciis numquam possunt saciari, in voluptate sua vltra modum et
laudabilem constitucionem volunt excedere. 15 Ideo, nisi se emendauerint et viam aliam inceperint, non
intrabunt in terram meam, in qua lac et mel spirituale est, idest dulcedo et sacietas; quam qui accipiunt, nichil
amplius desiderant nec aliquo indigent, nisi quod habent."
Caput 28 Dampnatur quedam anima defuncti a Christo pro peccatis grauibus et pro eo, quod non doluit de
doloribus et vulneribus passionis Christi. Que anima vt filius abortiuus assimilatur et condempnatur et per illos,
qui sequebantur maliciose Christum in predicacione, et per crucifixores et custodes sepulchri eius notabiliter
designatur.
215

