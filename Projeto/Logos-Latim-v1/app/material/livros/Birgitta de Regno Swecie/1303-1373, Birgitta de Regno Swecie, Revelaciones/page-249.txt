illius continentes ambicionem et propriam laudem. Et precipit Christus, quod moneatur, vt se corrigat; alioquin
cito et male morietur, quod prochdolor postea sic euenit.
{ Filius loquitur ad sponsam: "Dico tibi de illo monacho, de quo tu dubitas. Scias enim, quod impaciencia fecit
eum relinquere suum monasterium primum et mendaciter intrauit secumdum. 2 Et quia excommunicatus venit in
ciuitatem meam Iherusalem, ideo illudi et decipi meruit, quia erubuit esse monachus humilis et stare in
vocacione, ad quam fuit vocatus. 3 Audi igitur libros, quos habet, et inuenies in eis ambicionem et propriam
laudem. Nam legisti in libris suis, quod Petrus et Paulus dixerunt eum dignum summo sacerdocio et quod fieret
simul papa et imperator 4 et quod, quando fuit necessitatus, inuenit ad caput suum quosdam deniaros aureos et
quandam monetam incognitam, et quod Michael archangelus apparuit ei in corpore cuiusdam mercatoris et
quomodo ipse congregauerat omnes precedencium prophecias. 5 Ideo scito, quod omnia ista sunt a dyabolo, qui
illudit eum. Propterea dic ei, quod nec papa nec cesar fiet, ymmo, nisi cito redierit ad monasterium suum et
steterit sicut monachus humilis, morietur infra breuissimum tempus sicut apostata, indignus communione
sanctorum et consorcio monachorum."
Caput 69 Christus dicit sponse quendam fratrem esse deceptum sub specie virtutis, qui nichil in quadragesimis
comedebat et alias indiscretas abstinencias faciebat, confidens ex hoc posse optinere celum. Quia non in bonis
nostris operibus debemus confidere, que, quantumcumque magna sint, quasi nulla reputare debemus, licet
necessaria sint, sed cum humilitate sperare debemus in sola misericordia Dei.
{ Filius loquitur: "Ego dixi in euangelio meo, quod propter duo celum optineri potest. Primum est, si homo
humiliauerit se sicut paruulus. Secundum est, si homo facit violenciam sibi ipsi. 2 Ille ergo est humilis, qui,
quantumcumque profecerit et bona fecerit, reputet quasi nulla, de meritis suis nichil confidens. 3 Ille quoque
facit sibi violenciam, qui motibus carnis sue inordinatis resistens castigat se discrete, ne offendat Deum, et credit
non per iusticie sue opera optinere celum sed per misericordiam Dei. 4 Sed iste frater, qui in quadragesimis
nichil comedebat et alia indiscreta ieiunia faciebat, per abstinenciam suam quasi ex iusticia optinere cupiebat
celum. 5 Que quidem opera abstinencie et iusticie magis processerunt ex superbia quam ex humilitate. Ideo iuste
iudicabitur cum hiis, qui ieiunabant et decimabant et despiciebant alios. 6 Cui melius fuisset, si imitatus fuisset
humilitatem illius peccatoris, qui nec audebat oculos leuare in celum. 7 Nam ego ipse Deus et verus homo
conuersatus cum hominibus comedi et bibi, que michi apponebantur, quamuis sine cibo potuissem substitisse, vt
darem hominibus exemplum viuendi et vt homines recipiant necessaria vite sue et regracientur Deo."
Caput 70 Christus ostendit sponse horribilem sentenciam dampnacionis anime vnius cardinalis defuncti, quia
inique et in deliciis vixerat. Et comminatur prelatis et clero cum districta iusticia terribiliter, qui deuorantes
consumunt indebite bona ecclesiastica fidelium benefactorum. Promittit tamen ipsis benefactoribus in gloria
eterna remuneracionem optimam.
{ Videbatur quasi persona vnius cardinalis defuncti sedere in vna trabe lignea. Cui per Ethiopes nigros quatuor
camere preparabantur, per quas animam supradicti oportebat transire. 2 In prima autem camera erant vestes
diuersorum generum, quas anima in vita dilexerat. In secunda erant vasa aurea et argentea et alia genera
diuersorum vtensilium, in quibus anima delectabatur in vita. 3 In tercia camera erant cibaria et odoramenta
diuersa, quibus anima cum corpore reficiebatur. In quarta camera erant equi et animalia, quibus anima, quando
erat cum corpore, promouebatur. 4 Cum igitur anima transiret per cameram primam, scilicet vestium,
intollerabili frigore constringebatur et onere horribili deprimebatur, et clamans flebiliter dixit: 5 "Ve michi, quia
dilexi magis pulchrum quam vtile. Dilexi enim exaltari et laudari. Ideo dignum est, vt deprimar sub scabellis
dyabolorum." 6 Transiens vero per secundam cameram sensit torrentem piceum et flammam diffundentem
vndique, et tunc clamauit anima: 7 "Ve", inquit, "michi, ve eternum, quia bibi et rebibi, quesiui fulgencia et
terrea et ideo torrente voluptatis dyabolice digna sum inebriari." 8 Cumque anima pertransisset per terciam
cameram, sensit fetorem pessimum et ignitos serpentes, et tunc clamauit horribiliter dicens: 9 "O o, dilexi
ancillam et spreui dominam! Dilexi suauia, ideo digna sum gustare hec amara." Transiens autem per quartam
cameram audiuit sonum terribilem quasi tonitrui, et clamauit miserabiliter pre timore: "O, quam digna est
remuneracio mea!" 10 Post hec autem iterum audiebatur vna vox dicens: "Quid cogitat homo in terra? An quod
filius Dei mencietur, qui dixit, quod homo de minimo quadrante reddet racionem in iudicio? 11 Ymmo dico,
quod plus est, quod eciam de quolibet momento et denario et de cibo et potu et de singulis cogitacionibus et
locucionibus reddet homo racionem, nisi abluantur contricione et penitencia. 12 Aut numquid non credit clerus
et cardinales et episcopi, quod de elemosinis meis, quas ipsi non cum timore et deuocione comedunt sed
deuorant sine fructu, non exigo racionem? 13 Aut numquid credunt, quod anime, quarum erant illa bona, de
quibus ipsi superbiunt, non petunt in conspectu meo vindictam? Vere, filia, iudicabo et diligenter scrutabor, qua
racione leuant oblaciones meas, et homines et angeli iudicabunt eos. 14 Nam ego et amici mei dotauimus
Ecclesiam meam, vt clerici quiecius seruirent michi. Sed nunc nec clerici viuunt vt amici, nec orant, vt audiantur.
Ideo ego animabus illorum, quorum bona illa fuerunt, ex mensa gracie mee et passionis prouidebo et miserebor."
Caput 71 In anno iubileo Christus per sponsam precepit cuidam confessori, quod omnes confitentes ei libere
absolueret nisi in apertis sentenciis Ecclesie.
{ Filius loquitur: "Absoluat ille bonus confessor omnes peccatores, qui veniunt ad eum cum contricione, donec
venerit aliquis, quem dico non absoluendum. Sed caueat sibi pro iudiciis Ecclesie apertis." 2 Hic creditur fuisse
249

