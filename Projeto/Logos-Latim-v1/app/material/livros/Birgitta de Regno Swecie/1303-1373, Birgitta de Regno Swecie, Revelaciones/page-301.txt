respondit rex in consciencia sua intrinsecus: Verum, inquit, est, quod suggeris. Nam plus doleo, quod moriturus
sum, quam quod natus sum de vtero matris. 121 Grauius eciam est michi ferre aduersitates mundi et
contrarietates animi mei quam aliquid aliud. Vellem itaque, si daretur michi opcio, magis viuere in mundo
absque tribulacione et in eius consolacione permanere quam separari a mundo. 122 Magis quoque optarem vitam
habere perpetuam in mundo cum mundana felicitate, quam quod christus redemisset me suo proprio sanguine.
Non curarem esse in celis, si mundum possem habere ad votum meum in terris. 123 Et tunc audiui verbum de
pulpito sic dicens: Aufer nunc a rege vas vnccionis, quia peccauit in deum patrem. Deus enim pater, qui
eternaliter est in filio et spiritu sancto dedit legem veram et rectam per moysen, sed iste rex constituit legem
contrariam et peruersam. 124 Verum quia iste rex aliqua bona fecit, licet non bona intencione, ideo permittutur ei
possidere regnum ad dies suos, vt sic in mundo remuneretur. 125 Secundo loquebatur verbum de pulpito sic
dicens: Aufer ferrum acutissimum ab oculis regis, quia peccauit contra filium dei. Ipse enim dicit in euangelio,
quod iudicium sine misericordia fiet ei, qui non fecit misericordiam. 126 Iste vero rex noluit iniuste afflicto
facere misericordiam nec corrigere errorem suum sed nec mutare peruersam voluntatem suam. Veruntamen
propter aliqua bona, que fecit, detur ei in remuneracionem, vt verba sapiencie habeat in ore et a pluribus sapiens
reputetur. 127 Tercio loquebatur verbum iusticie dicens: Auferatur a rege malleus, quia peccauit in spiritum
sanctum. Spiritus enim sanctus omnibus penitentibus remittit peccata, iste vero rex vsque ad finem perseuerare
proponit in peccato suo. 128 Verumtamen quia aliqua bona fecit, ideo detur ei hoc, quod feruencius appetit ad
corporis delectamentum, scilicet mulier, quam appetit in vxorem, delectabile oculorum suorum, et vt obtineat
pulcrum et optabilem finem vite secundum mundum. 129 Post ista autem appropinquante penultimo tempore
finis regis clamauit dyabolus dicens: Ecce ablatum est vas vnccionis! Ideo iam ego aggrauabo manus, ne faciat
fructuosa opera. 130 Et statim prolato verbo dyaboli rex priuatus fuit fortitudine et sanitate. Et tunc statim
clamauit dyabolus dicens: Ecce ablatum est ferrum acutum! Ideo aggrauabo laqueum meum. Et statim rex
priuatus est loquela. 131 Et in isto priuacionis puncto iusticia loquebatur angelo bono, qui regi datus fuerat ad
custodiam dicens: Inquire in rota et vide, que linea tendit sursum, et lege scripturam eius! 132 Et ecce quarta
linea tendebat sursum, in qua nichil omnino scriptum erat, sed erat quasi rota rasa. Et tunc respondit iusticia: 133
Quia, inquit, anima ista illud, quod vacuum est, dilexit, ideo nunc vadat ad sui remuneracionis dilectorem. Et
statim separata est anima regis a corpore. 134 Cumque egressa esset anima, statim clamauit dyabolus dicens:
Ego iam disrumpam cor istius regis, quia possideo eius animam. 135 Et tunc vidi, qualiter rex immutabatur totus
a vertice capitis vsque ad calcaneum et apparebat horribilis quasi animal totum decoriatum. Oculi quoque eius
erant eruti et caro tota quasi conglobata, et tunc vox eius talis audiebatur: 136 Ve, inquit, michi, quia cecus factus
sum sicut catulus in cecitate natus, querens posteriora matris, quia propter ingratitudinem meam non video vbera
matris. 137 Ve michi, quia video in cecitate mea, quod numquam visurus sum deum, quia consciencia mea nunc
intelligit vnde cecidi et quid facere debuissem et non feci. 138 Ve quoque michi, quia dei prouidencia natus in
mundo et renatus in baptismo oblitus fui et neglexi deum. Et quia nolui bibere de lacte dulcedinus diuine, ideo
iam similior sum cani ceco quam infanti videnti et viuenti. 139 Sed nunc eciam contra voluntatem meam, licet
rex fuerim, compellor dicere veritatem. Ego enim quasi tribus funibus alligatus et obligatus eram seruire deo,
scilicet propter baptismum, propter coniugium et propter coronam regni. 140 Sed primum contempsi, quando
affectum meum verti ad vanitates mundi. Secundum non attendi, quando desiderabam alienam vxorem. Tercium
spreui, quando superbiebam de potestate terrena et celestem potenciam non cogitaui. 141 Propterea, licet nunc
cecus sum, video tamen in consciencia mea, quod propter contemptum baptismi debeo alligari ad odium dyaboli,
et propter carnis inordinatum motum debeo sustinere dyaboli voluptatem, propter superbiam vero debeo pedibus
diaboli alligari. 142 Tunc autem respondit demon: O frater, nunc tempus est, vt ego loquar, et loquendo
operabor. Veni itaque ad me, non cum caritate sed cum odio. Ego denique angelorum pulcerrimus fui, tu vero
homo mortalis. 143 Et potentissimus deus dedit michi liberum arbitrium, sed quia illud inordinate moui et magis
volui odire deum, vt excellerem eum, quam diligere, ideo cecidi, sicut qui habet caput deorsum et pedes sursum.
144 Tu vero sicut et omnis homo post casum meum creatus fuisti et obtinuisti speciale priuilegium super me,
scilicet quod sanguine filii dei redemptus es et non ego. 145 Igitur, quia tu spreuisti caritatem dei, ideo verte
caput tuum ad pedes meos et ego suscipiam pedes tuos in os meum et sic simus coniuncti ad inuicem sicut illi,
quorum alius habet gladium in corde alterius, alius vero cultrum in visceribus alterius. 146 Tu igitur punge me
ira tua, ego autem pungam te malicia mea. Et quia caput habui, idest intelligenciam honorandi deum, si
voluissem, tu vero pedes idest fortitudinem eundi ad deum habuisti et noluisti, ideo terribile caput meum
consumet frigidos pedes tuos. 147 Voraberis quidem incessanter sed non consumeris, ymo renouaberis in id
ipsum. 148 Coniungamus eciam nos tribus funibus. Primus funis sit in medio, quo vmbelicus tuus et meus
coniungantur simul, quatinus me spirante trahas in te venenum meum, te vero spirante ego attraham in me
interiora tua. 149 Et merito. Dilexisti quippe plus te ipsum quam redemptorem tuum, sicut et ego plus dilexi me
ipsum quam creatorem meum. Cum secundo vero fune coniungamus caput tuum et pedes meos, cum tercio caput
meum et pedes tuos. 150 Deinde vidi eundem dyabolum habentem tres vngulas acutas in quolibet pede et dixit
ad regem: Quia tu, frater, habuisti oculos ad videndum viam vite et conscienciam ad discernendum bonum et
malum, ideo due vngule mee intrabunt et perforabunt oculos tuos. 151 Tercia vero vngula intrabit cerebrum
tuum. Quibus in tantum suffocaberis, quod totus sis sub pedibus meis. Quia tu ad hoc creatus fuisti, vt esses
301

