{ Videbatur michi unus homo, cuius oculi eruti erant sed tamen dependebant ad maxillas cum duobus neruis. Hic
habebat aures sicut canis, nares sicut equus, os sicut ferocissimus lupus, manus ad modum pedum maximi bouis,
pedes sicut vultur. 2 Vna quoque mulier videbatur michi iuxta eum stare, cuius crines erant sicut vepres, oculi
erant in occipite, aures abscise, nares plene sanie et putredine, labia sicut dentes serpentis; in lingua erat aculeus
venenosus, manus erant sicut due caude vulpine, pedes sicut duo scorpiones. 3 Dum hec ego viderem non
dormiens sed vigilans, dixi: "O, quid istud est?" Et statim quedam vox dulcisona loquebatur ad me, que tam
consolatoria erat, quod omnis terror abscessit a me, dicens: "Tu ista videns, quidnam existimas illa esse?" 4 Ego
respondi: "Ignoro, utrum isti quos video sint dyaboli aut bestie de tali bestiali natura progenite siue eciam
homines a Deo sic formati." 5 Vox tunc respondit michi: "Non sunt dyaboli, quia ipsi non habent corpora, sicut
istos habere vides, nec sunt de genere bestiali, quoniam de stirpe Adam geniti sunt, 6 nec eciam a Deo taliter sunt
creati sed coram Deo apparent a Dyabolo in animabus suis taliter deformes facti et hoc tibi videntur quasi
corporaliter. Ego tamem ostendam tibi, quid significent spiritualiter. 7 Illius hominis oculi videntur tibi eruti
dependentes duobus neruis. Per duos enim neruos duo intelliges: primum est, quod Deum credidit eternaliter
viuere, secundum est, quod credidit suam propriam animam post mortem corporis eternaliter siue in bono siue in
malo victuram. 8 Per duos vero oculos eciam duo intelliges: primum est, quod debuit considerare, qualiter
peccatum euitare posset, secundo, quomodo valeret bona opera perficere. Isti duo oculi ideo eruti sunt, quia non
fecit opera bona pro desiderio celestis glorie nec fugit peccata pro timore gehennalis pene. 9 Habet eciam
caninas aures. Nam sicut canis neque nomen sui domini neque alterius tantum curat quantum suum nomen
proprium, si hoc nominari audierit, ita eciam iste non tantum curat de honore nominis Dei quantum de honore
nominis proprii. 10 Habet eciam equinas nares. Nam sicut equus, qui solutus est eiecto stercore suo, delectatur
nares illi apponere, similiter iste. Nam perpetrato peccato, quod coram Deo vilissimum est stercus, de ipsius
fetore dulce sibi videtur cogitare. 11 Habet eciam os sicut lupus ferocissimus, qui ventre ac ore suo repleto ex
illis que viderat adhuc, si aliquid aure viuum audierit, deglutire illud desiderat. Ita et iste, si omnia possideret,
que oculis viderat, adhuc concupisceret illa que alios possidere audiret. 12 Habet eciam manus ad modum pedum
fortissmi bouis. Qui cum iratus fuerit, animal cui preualet cum pedibus suis disrumpit propter ire vehemenciam
non curans de intestinis vel de carnibus eius, dummodo vitam illi abstulerit. Similiter iste. Nam quando est in ira,
non curat, quod anima inimici sui in infernum descenderet nec qualiter corpus eius torqueretur morte, si vitam
eius auferre posset. 13 Habet eciam pedes sicut vultur. Nam sicut vultur aliquid habens inter ungues, quod
sumere eum delectat, pedem super illud tam fortiter stringit, quod viribus pedis deficientibus pre dolore ipse
quasi nesciens dimittit cadere, quod tenebat. 14 Ita et iste. Nam illa, que iniuste habet, intendit tenere usque ad
mortem, quando omnibus viribus deficientibus illud dimittere coartabitur. 15 Mulieris vero illius crines
videbantur sicut vepres. In crinibus autem, qui sunt in summitate verticis, ornantibus faciem hominis significatur
illa voluntas, que summe summo Deo placere desiderat. 16 Hec enim animam coram Deo adornat. Sed quia
huius mulieris voluntas est summe huic mundo placere plus quam summo Deo, ideo sui capilli apparent sicut
vepres. 17 Oculi vero eius apparent in occipite, quia mentales oculos auertit ab hiis, que bonitas Dei sibi fecerat
in creando eam, in redimendo et in diuersis sibi utiliter prouidendo. Illa vero que transitoria sunt intente respicit,
a quibus cotidie discedit, donec ab aspectu suo penitus euanescant. 18 Aures igitur abscise spiritualiter apparent.
Nam minime curat doctrinam sancti Euangelii seu predicaciones audire. 19 Nares vero plene putredine sunt,
quoniam sicut per nares suauis odor ad cerebrum delectabiliter trahitur, ut cerebrum inde fortificetur, sic ipsa per
affecciones suas, quidquid putrescibili corpori delectat ad ipsius fortificacionem, trahit delectabiliter ad effectum.
20 Labia vero illius sicut dentes serpentis videbantur et in lingua aculeus venenosus. Nam dum serpens dentes
fortissime constringit propter defensionem aculei, ne ab aliquo euentu frangatur, tamen squalor de ore eius effluit
inter dentes, quia separatim sunt locati. 21 Similiter et ipsa claudit labia a confessione vera, ne frangatur
delectacio peccati, que est anime sue aculeus venenosus, squalor tamen peccati euidenter apparet coram Deo et
sanctis eius." 22 "Dixi tibi prius de iudicio et abieccione unius matrimonii, quod contra statuta Ecclesie
contraxerunt. Nunc indicabo tibi plenius de eis. Tu enim vidisti manus mulieris quasi caudas vulpium et pedes
eius quasi scorpionum. 23 Hoc ideo est, quia sicut in omnibus membris et affeccionibus erat inordinata, sic et
leuitate manuum suarum et incessu pedum dulcedinem carnis prouocando grauius scorpione animam viri
pungebat." 24 Et ecce in eodem momento apparuit Ethyops habens in manu tridentem et in pede quasi tres
ungulas acutissmias clamans et dicens: "O, iudex, iam hora mea est. Expectaui et silui; iam tempus est faciendi!"
25 Et statim sedente iudice cum exercitu innumerabili apparuit michi quasi vir unus et mulier nudi. Et dixit iudex
ad eos: "Dicite," inquit, "quamuis omnia scio, quid fecistis!" 26 Respondit vir: "Audiuimus et sciuimus vinculum
Ecclesie et non curauimus, ymo despeximus." Respondit iudex: "Quia noluistis sequi Dominum, iusticia est, ut
senciatis maliciam lictoris." 27 Et statim Ethyops infixit ungulam in corda amborum et sic fortiter compressit
eos, ut quasi in prelo positi viderentur. Et dixit iudex: "Ecce, filia, talia merentur, qui se scienter elongant a
creatore suo propter creaturam." 28 Dixit iterum iudex ambobus: "Ego dedi vobis saccum, ut congregaretis
fructum deliciarum mearum; quid ergo nunc apportatis?" Respondit mulier: "O, iudex, delicias ventris
quesiuimus et non apportamus nisi confusionem." 29 Tunc dixit iudex lictori: "Redde quod iustum est!" Qui
statim infixit ungulam secundam in ventres amborum et sic fortiter vulnerauit, quod omnia intestina viderentur
perforata. Et dixit iudex: "Ecce talia merentur, qui legem transgrediuntur et pro medicamento siciunt venenum."
126

