tamen te loquente audientibus astantibus cognoscam." 2 Et sponsa dixit: "Duo", inquit, "timeo, domina. Primo
pro peccatis, que non ploro nec emendo, ut vellem. Secundo contristor ex eo, quod inimici filii tui sunt multi."
Tunc virgo Maria respondit: "Contra primum do tibi tria remedia. Primo cogita, quod omnia, que spiritum
habent, sicut rane et cetera animalia, quandoque habent incommoda, nec tamen in eternum viuit spiritus eorum
sed cum corpore moritur. Tua autem anima et omnis hominis viuit in eternum. 3 Secundo cogita misericordiam
Dei, quia nullus homo sic peccator est, si cum emendacionis proposito et contricione rogauerit, quod non
dimittatur ei peccatum. Tercio cogita, quanta gloria est anime, que cum Deo et in Deo sine fine viuit. 4 Contra
secundum, scilicet quod inimici Dei sunt multi, do eciam tibi tria remedia. Primo considera, quod Deus tuus et
creator tuus et eorum est iudex super eos, et numquam amplius ipsi iudicabunt eum, licet pacienter supportet ad
tempus maliciam eorum. Secundo, quod filii dampnacionis sunt et quam graue et intolerabile erit eis semper
ardere. 5 Ipsi sunt serui pessimi, qui carebunt hereditate, filii autem recipient hereditatem. Sed dices forte: 'Ergo
non est eis predicandum?' Utique! Considera, quod inter malos frequenter sunt boni. Et filii adoptiui quandoque
recedunt a bono, sicut ille filius prodigus, qui abiit in aliam regionem longinquam et vixit male. 6 Sed ipsi
quandoque per predicacionem compuncti reuertuntur ad patrem et erunt eo accepciores, quo prius peccatores.
Ideo eis magis predicandum est, quia, licet predicator fere omnes videat malos, consideret tamen secum: 'Forte
sunt aliqui inter eos filii futuri Domini mei. Predicabo ergo eis.' Hic predicator optimam habebit mercedem. 7
Tercio considera, quod mali viuere permittuntur ad bonorum probacionem, ut ex eorum moribus exasperati
paciencie fructu remunerentur, sicut eciam per exemplum intelligere poteris. Rosa enim suauiter redolet, pulchra
est visu, lenis tactu, et tamen non crescit nisi inter spinas, que sunt aspere tactu, deformes visu, nichil boni
redolentes. 8 Sic eciam boni et iusti homines, licet lenes sint paciencia, pulchri moribus, suaues bono exemplo,
non tamen possunt proficere vel probari nisi inter malos. Quandoque eciam spina defendit rosam, ne carpatur
ante maturitatem. Sic mali occasio sunt bonis, ne excedant in peccatis, quando per eorum maliciam refrenantur,
ne immoderata leticia vel alio peccato dissoluantur. 9 Numquam eciam vinum seruatur bene in bonitate sua nisi
in fece nec boni et iusti in virtutibus stare et proficere possunt, nisi probentur tribulacionibus et iniquorum
persecucionibus. Ideo tu libenter supporta inimicos filii mei et cogita, quod ipse iudex eorum est et quod ipse, si
sic esset iusticia, ut deberent destrui omnes, bene posset in momento delere eos. Ergo tolera tu, quamdiu ipse
tolerat eos!"
Caput 23 Verba Christi ad sponsam de homine ficto, qui inimicus Dei est nuncupatus, et quam maxime de
ypocrita, et eius ad plenum proprietates ponencia.
"{ Ille talis videtur hominibus quasi homo bene ornatus, fortis et decorus et in pugna domini sui strenuus sed,
amota galea a capite eius, est abhominabilis ad videndum et inutilis ad operandum. Apparet enim cerebrum eius
nudum. Aures habet in fronte, oculos in occipite. Nasus eius abscisus est. Gene eius ex toto contracte quasi
hominis mortui. Maxilla eius ex dextera parte cum faucibus et dimidietate labii tota deciderat, ita quod nichil ex
dextera parte remanet nisi guttur solum, quod nudum apparet. 2 Pectus eius plenum est vermibus scaturientibus,
brachia eius quasi duo serpentes. Cor impletum est pessimo scorpione, dorsum eius velut combustus carbo.
Intestina eius sunt fetencia et corrupta quasi caro habundans sanie, pedes eius mortui et inutiles ad incedendum.
Quid autem ista significant, dicam tibi. 3 Ille talis videtur hominibus exterius bonis moribus et sapiencia ornatus
et in honore meo strenuus esse, sed nequaquam ita est. Si enim amoueretur galea a capite eius, idest ostenderetur
hominibus, qualis ipse est, esset pre omnibus vilissimus. Cerebrum quippe eius est nudum, quia insipiencia et
leuitas morum eius satis euidentissimis signis ostendit eum bonis hominibus indignum esse tali honore. Si enim
saperet ei sapiencia mea, intelligeret se tanto austeriori conuersacione debere pre aliis vestiri, quo maiori honore
pre ceteris sublimatur. 4 Aures habet in fronte, quia pro humilitate, quam deberet habere in dignitate et ceteris
lucere, non vult nisi audire laudem et honorem suum et pro eo assumit sibi superbiam, unde velit ab omnibus
vocari magnus et bonus. 5 Oculos habet in occipite, quia cogitacio eius tota est ad presencia et non ad eterna,
tota, quomodo placeat hominibus et quid utilitas carnis requirit et non quomodo placeat michi et prosit animabus.
6 Nasus eius abscisus est, quia discrecio ablata est ab eo, qua discernat inter peccatum et virtutem, inter honorem
temporalem et eternum, inter diuicias seculi et eternas, inter delectaciones istas modicas et eternas. 7 Gene eius
contracte sunt, idest verecundia omnis, quam deberet habere ad me, et pulchritudo virtutum, qua michi placeret,
omnino quasi mortua est ad me. Quia pro hominum verecundia erubescit peccare, pro me autem nichil. 8 Altera
pars maxille et labii deciderat, ita quod nichil remanet nisi guttur, quia imitacio operum meorum et predicacio
verborum meorum cum oracione feruenti in eo iam cecidit, ita quod nichil remanet in eo nisi guttur gule sue.
Imitacio autem prauorum et reuolucio secularium negociorum totaliter sana et pulchra sibi videntur. 9 Pectus
eius plenum est vermibus, quia in pectore, ubi deberet esse recordacio passionis mee et memoria operum
meorum et preceptorum, ibi est sollicitudo temporalium et cupiditas mundi, que quasi vermes eius conscienciam
mordent, ne cogitet spiritualia. 10 In corde eius, ubi ego morari vellem et caritas mea sedere deberet, sedet
pessimus scorpio, qui pungit cauda et blanditur facie, quia de ore eius satis blanda procedit loquela et
racionabilis, sed cor eius plenum est iniusticia et fallacia, quia non curaret, quod Ecclesia, cui preest,
destrueretur, si voluntatem suam posset perficere. 11 Brachia eius sunt sicut serpentes, quia per maliciam suam
extendit se ad simplices, vocando eos cum simplicitate ad se sed occasione accepta miserabiliter supplantat. Inde
quasi serpens retorquet se quasi in circulum, quia occultat maliciam suam et iniquitatem, ut vix aliqui eius
16

