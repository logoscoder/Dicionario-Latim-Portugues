lacte meo. Ego fui tecum a natiuitate usque ad mortem." 14 Deinde ad apostolos ait Dominus: "Dicite, quis est
ille, quem vidistis, audistis et sensistis?" 15 Responderunt illi: "Nos audiuimus verba tua et scripsimus ea. Nos
audiuimus magnalia tua, cum dedisti nouam legem, cum verbo precepisti demonibus et exierunt, cum verbo
resuscitasti mortuos et sanasti infirmos. 16 Nos vidimus te in humano corpore. Nos vidimus magnalia tua in
diuina gloria cum humanitate. Nos vidimus te traditum inimicis et pendere in ligno. Nos vidimus in te passionem
amarissimam et in sepulchro positum. Nos sensimus te, cum resurrexisti. 17 Attrectauimus crines tuos et faciem
tuam. Attrectauimus loca vulnerum tuorum et membra tua. 18 Tu comedisti nobiscum et dabas colloquia tua. Tu
vere es filius Dei et filius virginis. 19 Sensimus eciam, cum ascendisti ad dexteram Patris cum humanitate, ubi es
sine fine." 20Deinde dixit Deus ad spiritus immundos: "Licet in consciencia vestra celatis veritatem, precipio
tamen vobis dicere, quis minuit potestatem vestram." 21 Responderunt ei: "Sicut fures, nisi ligno duro grauentur
pedes eorum, non dicunt veritatem, sic nec nos, nisi coacti diuina et terribili potencia tua, non diceremus
veritatem. 22 Tu es, qui ad infernum cum fortitudine tua descendisti. Tu minuisti potestatem nostram in mundo.
Tu ius tuum de inferno suscepisti." 23 Tunc ait Dominus: "Ecce omnes, qui habent spiritum et non vestiuntur
corpore, perhibent michi testimonium veritatis. Qui autem habent spiritum et corpus, scilicet homines,
contradicunt michi. Quidam autem sciunt sed non curant. Alii nesciunt. Ideo non curant sed dicunt omnia esse
falsa." 24 Iterum ait ad angelos: "Ipsi dicunt testimonium vestrum esse falsum, quod non sum creator nec omnia
sciuntur in me. Ideo diligunt magis creaturam quam me." 25 Ad prophetas autem ait: "Vobis contradicunt,
dicentes legem esse vanitatem, fortitudine vestra vos esse liberatos et sollercia, spiritum fuisse falsum et vos
propria voluntate locutos esse." 26 Ad matrem autem ait: "Aliqui dicunt te non fuisse virginem, alii me non
sumpsisse corpus de te, alii sciunt sed non curant." 27 Ad apostolos autem ait: "Vobis contradicunt, quia dicunt
vos esse mendaces, legem nouam ad nichil utilem et sine racione. Alii sunt, qui credunt esse verum sed non
curant. Nunc igitur quero vos: Quis erit iudex istorum?" 28 Responderunt ei omnes: "Tu, Deus, qui es sine
principio et sine fine. Tu, Iesu Christe, qui es cum Patre. Tibi datum est iudicium a Patre, tu es iudex istorum."
29 Respondit Dominus: "Ego, qui conquerebar super eos, nunc sum iudex eorum, sed licet omnia possim et
nouerim, tamen vos date iudicium vestrum super eos!" 30 Responderunt ei: "Sicut totus mundus in principio
mundi aquis diluuii periit, sic nunc est dignus mundus igne perire, quia habundat nunc magis iniquitas et
iniusticia quam tunc." 31 Respondit Dominus: "Quia sum iustus et misericors nec iudicium facio sine
misericordia nec misericordiam sine iusticia, ideo adhuc semel propter preces matris mee et sanctorum meorum
mittam mundo misericordiam meam. Si autem noluerint audire, tanto seuerior sequetur iusticia."
Caput 46 Verba laudis Matris et Filii adinuicem, presente sponsa, et qualiter nunc Christus ab hominibus
inhonestus, turpissimus et vilissimus reputatur et dicitur, et de eterna talium dampnacione.
{ Maria loquebatur ad filium suum dicens: "Benedictus sis tu, qui es sine principio et sine fine! Tu habuisti
corpus honestissimum et decentissimum. Tu fuisti vir strenuissimus et virtuosissimus. Tu fuisti dignissima
creatura." 2 Respondit filius: "Verba tua, que procedunt de ore tuo, sunt michi suauia et delectant intima cordis
tamquam potus suauissimus. Tu es michi pre omni creatura suauissima. Sicut enim in speculo diuerse facies
considerantur sed nulla magis placet quam propria, sic ego, licet sanctos meos diligam, te tamen precipua
dileccione diligo, quia de carne tua generatus sum. 3 Tu es quasi mirra, cuius odor ascendit ad deitatem et
deduxit eam in corpus tuum. Hic idem odor traxit corpus tuum et animam in deitatem, ubi nunc es cum corpore
et anima. 4 Benedicta sis tu, quia ex pulchritudine tua gaudent angeli et ex virtute tua omnes, qui inuocant te
sincero corde, liberantur. In luce tua omnes demones contremiscunt nec audent ad tuum fulgorem subsistere,
quia semper volunt esse in tenebris. 5 Tu dedisti michi triplicem laudem, quia dixisti me habere honestissimum
corpus, secundo virum strenuissimum, tercio dixisti me esse dignissimum creaturarum. 6 Sed hiis tribus
contradicunt illi solummodo, qui habent corpus et animam. Dicunt enim me habere corpus inhonestum, virum
esse abiectissimum, creaturam vilissimam. 7 Quid est inhonestius quam alios prouocare ad peccatum? Sic dicunt
corpus meum trahere ad peccatum. Dicunt quippe peccatum non esse sic deforme, ut dicitur, nec tantum
displicere Deo. 8 'Non enim', inquiunt, 'esset aliquid, nisi Deus vellet, nec aliquid est sine ipso creatum. Quare
ergo non debemus uti hiis, que facta sunt, ad voluntatem nostram? Fragilitas nature hoc exigit et sic omnes ante
nos vixerunt et viuunt.' 9 Sic nunc loquuntur michi homines. Humanitatem autem meam, in qua verus Deus inter
homines apparui, quia dissuasi peccatum et ostendi, quam graue est, dicunt inhonestatem, quasi suaserim
inutilitatem et inhonestatem. Nichil quippe dicunt honestum nisi peccatum et quod placet voluntati eorum. 10
Dicunt eciam me esse virum turpissimum. Quid enim est illo turpius? Qui cum loquitur veritatem, os eius
contunditur lapidibus et in faciem ceditur, insuper et audit obprobrium dicencium: 'Si esset virilis, vindicaret se.'
Sic faciunt michi. 11 Ego loquor eis per doctores et sanctam Scripturam, sed dicunt, quod loquor mendacium.
Contundunt os meum lapidibus et pugno, quando faciunt adulterium, homicidium et mendacium, et dicunt: 'Si
esset virilis, si esset Deus potentissimus, vindicaret transgressionem talem.' 12 Ego autem suffero per pacienciam
meam et audio cotidie eos dicentes, quod pena non est eterna nec amara, sicut dicitur, et iudicantur verba mea
mendacium esse. 13 Tercio iudicant me vilissimam creaturam. Quid enim abieccius in domo est quam canis et
murilegus, pro quibus, qui commutare vellet, libenter reciperet equum? 14 Sed homo habet me deteriorem cane.
Ad hoc enim, ut careret cane, nollet me recipere, et antequam careret pelle, pocius me abiceret et abiuraret. Que
autem res tam modica, menti alludens, non feruencius quam ego cogitatur et concupiscitur? Si enim me plus
31

