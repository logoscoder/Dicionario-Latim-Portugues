beatissima Virgo, in qua Deus magnus factus est puer paruus, antiquissimus dominus factus est pusillus filius,
sempiternus Deus et creator inuisibilis factus est visibilis creatura. 9 Ideo, quia pijssima et potentissima es
domina, rogo te respice in me et miserere mei. Mater enim Salomonis es non illius, qui fuit filius David, sed
eius, qui pater est David et dominus Salomonis, qui edificabat templum illud mirificum, quod te veraciter
prefigurabat. 10 Filius enim exaudiet matrem et talem ac tantam matrem. Impetra ergo, ut puer Salomon, qui fuit
quasi dormiens in te, sit vigilans mecum, ut nullius peccati delectatio me pungat, sed contritio commissorum sit
stabilis, amor mundi sit michi mortuus, patientia perseuerans, penitencia fructuosa. 11 Non enim habeo aliquid
virtutis pro me nisi verbum unum; hoc est 'miserere Maria', quia templum meum contrarium omnino tuo est. Est
enim tenebrosum vicijs lutosum ex luxuria, corruptum ex cupiditatis vermibus, instabile ex superbia, labile ex
vanitate mundanorum. 12 Respondit mater: "Benedictus sit Deus, qui cordi tuo hanc inspirauit proferre
salutationem, ut intelligeres quanta in Deo sit bonitas, quantaque dulcedo. Sed cur comparas me Salomoni et
templo Salomonis, cum mater sim illius, cuius generatio non habet principium nec finem, et illius, qui legitur nec
habuisse patrem nec matrem, hoc est Melchisedech? 13 Ipse enim describitur fuisse sacerdos et ad sacerdotes
pertinet templum Dei et ideo ego sum mater sacerdotis summi atque virgo. Vere dico tibi, quod utrumque sum
mater, scilicet regis Salomonis et mater pacificantis sacerdotis. Nam filius Dei, qui est et filius meus utrumque
est sacerdos et rex regum. 14 Denique in templo meo induit se vestibus sacerdotalibus spiritualiter, in quibus
obtulit sacrificium pro mundo. In ciuitate vero regali coronabatur corona regali sed aspera. Extra vero tamquam
pugil fortissimus campum et pugnam detinebat. 15 Nunc autem conqueri possum, quod oblitus et neglectus est
idem filius meus a sacerdotibus et regibus. Reges quippe gloriantur de palacijs suis, de exercitu suo et de
processu et honore mundi. Sacerdotes vero superbiunt de bonis et possessionibus temporalibus animarum. 16
Nam sicut dixisti templum depictum auro, sic templa sacerdotum depicta sunt vanitate et curiositate mundi.
Regnat enim symonia in capite. Arca testamenti sublata est, lucerne virtutum extincte, mensa deuotionis
desolata." 17 Respondit sponsa: "O mater misericordie, miserere eis et roga pro illis." Cui mater: "Ab initio sic
Deus dilexit suos, ut non solum in precibus suis exaudiantur ipsi pro se sed et alij propter eos sentiant petitionis
effectum. 18 Propterea, ut preces exaudiantur pro alijs, duo sunt necessaria, voluntas scilicet deserendi peccatum
et voluntas proficiendi in bono. Omnis enim, qui hec duo habuerit, illi proficient preces mee."
Caput 30 Verba sancte Agnetis ad sponsam de dilectione habenda ab ipso sponso ad Virginem sub floris figura,
et qualiter Virgo gloriosa loquens declarat immensam et eternam pietatem, diuinam contra nostram impietatem et
ingratitudinem, et quomodo amici Dei non debent inquietari in tribulationibus.
{ Beata Agnes loquitur sponse dicens: "Filia, dilige matrem misericordie. Ipsa enim similis est flori siue cirpo,
cuius figura consimilis est gladio. Qui quidem flos habet duas extremitates acutissimas et cuspidem gracilem.
Altitudine vero et latitudine super alios flores se extendit.
2 Sic Maria flos et florum flos, qui creuit in valle et super omnes montes se dilatauit. Flos, inquam, qui
nutriebatur in Nazareth et in Lybanum se diffundebat. Hic flos super omnia habuit altitudinem, quia benedicta
regina celi super omnem creaturam excedit dignitate et potestate. 3 Habuit et ipsa Maria duas acies siue
extremitates acutissimas, tribulationem scilicet cordis in passione filij et constantiam certaminis contra
incursiones dyaboli, quia numquam peccato consentiebat. 4 Verum enim prophetabat senex ille, qui dicebat:
'Tuam', inquiens, 'animam pertransibit gladius.' Nam quasi tot ictus gladij sustinuit spiritualiter, quot in filio suo
vulnera et plagas preuidebat et videbat. Habuit insuper Maria latitudinem excedentem, hoc est misericordiam.
5Nam sic pia et misericors fuit et est, quod maluit omnes tribulationes sufferre quam quod anime non
redimerentur. Nunc autem coniuncta filio non obliuiscitur innate bonitatis sue sed ad omnes extendit
misericordiam suam eciam ad pessimos, ut sicut sole illuminantur et inflammantur celestia et terrestria, sic ex
dulcedine Marie nullus est, qui non per eam, si petitur, sentiat pietatem. 6 Habuit et Maria cuspidem gracilem,
hoc est humilitatem. Per hanc enim placuit angelo respondens se esse ancillam, que eligebatur in dominam. Per
hanc concepit filium Dei, quia noluit placere superbis. 7 Per hanc ascendit ad summum thronum, quia nichil
dilexit nisi ipsum Deum. Procede igitur canalis et saluta matrem misericordie, quia iam venit." 8 Tunc apparens
Maria respondit: "Dixisti Agnes substantiuum, adde et adiectiuum." Cui Agnes: "Si dixero 'pulcerrimam' vel
'virtuosissimam', hoc nulli de iure competit nisi tibi, que es mater salutis omnium." Et mater Dei respondit beate
Agneti: "Dixisti verum, quia ego sum potentior omnium, ideo addam adiectiuum et substantiuum, canalis scilicet
spiritussancti. 9 Sed veni canalis et audi me. Tu doles ex eo, quod prouerbium istud vertitur inter homines:
'Viuamus secundum libitum nostrum, quia Deus faciliter placatur. Utamur mundo et honore eius dum possumus,
quia propter hominem factus est mundus.' 10 Vere, filia, talis locutio non procedit de caritate Dei nec tendit aut
trahit ad caritatem Dei. Verumtamen Deus propter hoc non adhuc obliuiscitur caritatis sue sed omni hora pro
ingratitudine hominum ostendit pietatem suam. 11 Nam ipse similis est fabro fabricanti opus solemne, qui
quandoque ignescit ferrum, quandoque infrigidat. Sic Deus faber optimus, qui mundum fecit ex nichilo, ostendit
caritatem suam Ade et posteris eius. 12 Sed refriguerunt in tantum homines, quod Deum quasi pro nichilo
reputantes enormia plurima commiserunt. Propterea ostensa misericordia et amonitione benigna precedente
ostendit Deus iusticiam per diluuium. 13 Post vero diluuium posuit Deus fedus suum cum Abraam et ostendit illi
signa dilectionis sue et eduxit progeniem eius in signis et mirabilibus maximis. Dedit populo legem de ore
proprio et verba sua et precepta signis euidentissimis confirmauit. 14 Cumque iterum procedente tempore
96

