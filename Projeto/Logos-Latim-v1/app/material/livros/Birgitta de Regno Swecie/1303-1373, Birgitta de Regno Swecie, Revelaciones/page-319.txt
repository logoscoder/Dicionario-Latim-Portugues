audiui in spiritu: "In isto muro erunt tres domus. Vna decenter edificata, vbi episcopi et principes possunt audire
sorores. Alia erit pro necessariis recipiendis. Tercia pro infirmis inspiciendis et curandis." 9 Post hec vidi vltra
stagnum ecclesiam similem isti cum edificiis suis, quam ex omni parte circuibat murus longus, fortis et altus. Et
tunc audiui in spiritu: "Domus et ecclesia, que edificabuntur post istam ecclesiam, simili modo edificabuntur,
sicut modo vides."
Caput 30 Christus dicit sancte Birgitte disposicionem domus sue, per quam specialiter notatur monasterium
Watzstenense et Ordo Sancti Saluatoris etc.
" {I n domo mea debet esse omnis humilitas, que omnino nunc est contempta. 2 Ibi debet esse murus fortis inter
viros et mulieres, quia, licet omnes possem defendere et omnes sine muro tenere, propter cautelas tamen et
astucias dyaboli volo, quod vnus murus diuidat vtrasque habitaciones, qui sit fortis et non multum altus sed
moderatus. 3 Fenestre sint simplicissime et lucide. Tectum moderate altum, ita vt nichil ibi appareat, nisi quod
humilitatem redoleat. 4 Quia illi, qui michi nunc domos edificant, ipsi sunt similes magistris edificantibus, ad
quos cum dominus edificii ingreditur, recipiunt eum per crines et trudunt eum sub pedibus, lutum ponunt in
sublimi et aurum sub pedibus. 5 Sic faciunt ipsi michi. Edificant enim lutum, idest temporalia ista casura ponunt
quasi ad celum. Animas autem, que sunt preciosiores auro, minime curant. 6 Si ego ingredi volo ad eos per
predicatores meos aut per cogitaciones bonas, ipsi arripiunt me per crines et conculcant me sub pedibus, idest
blasphemiam michi inferunt et opera mea et verba mea contemptibilia reputant quasi lutum, se autem existimant
multo sapienciores. Si enim michi edificare vellent et ad honorem meum, animas primo edificarent. 7
Quicumque autem domum meam edificat, summo studio apponat curam, vt non veniat ibi ad edificium vnus
denarius, qui non sit bene et iuste acquisitus. 8 Multi quippe sunt, qui se male acquisita bona habere sciunt, et
tamen de hoc non dolent nec voluntatem habent restiuendi et satisfaciendi ipsis defraudatis et spoliatis, quamuis
possent restituere et satisfacere, si vellent. 9 Sed tamen quia cogitant secum in eternum non posse possidere ea,
dant partem ecclesiis ex illis bonis iniuste acquisitis, quasi per hanc donacionem placatum me habeant. 10 Alia
autem bona bene acquisita reseruant posteris suis. Hoc certe non placet michi. 11 Quicumque enim michi in
donis suis placere vellet, deberet primo habere affeccionem emendandi se, deinde facere illa bona opera, que
posset. 12 Debet eciam plangere et lugere mala, que fecit, deinde restituere, si potest. Et si non potest, debet
habere voluntatem restituendi defraudata. Postea cauere debet, ne vmquam talia vlterius committat. 13 Si autem
non superesset, cui redderet illa male acquisita, tunc posset michi dare, qui omnibus possum sua refundere. 14
Quod si reddere non sufficit, tunc, si cum proposito emendandi et contrito corde humiliauerit se michi, ego diues
sum reddere et possum restituere omnibus defraudatis partes suas vel in presenti seculo vel in futuro. 15 Ego
volo tibi indicare, quid significat domus, quam edificari volo. Ipsa enim domus est religio, cuius fundamentum
sum ego ipse, qui omnia condidi et per quem omnia facta sunt et subsistunt. 16 In qua domo sunt quatuor
parietes. Primus est iusticia mea, qua aduersantes domui huic iudicabo. Secundus paries est sapiencia mea, qua
inhabitantes cognicione mea et intelligencia illuminabo. 17 Tercius est potencia mea, qua eos confortabo contra
machinamenta dyaboli. Quartus eciam paries est misericordia mea, que omnes suscipit petentes eam. In hoc
pariete est porta gracie, per quam omnes petentes suscipiuntur. 18 Tectum domus est caritas, qua diligencium me
peccata cooperio, ne pro illis peccatis iudicentur. Fenestra tecti, per quam intrat sol, est consideracio gracie mee,
per quam intrat calor deitatis mee ad inhabitantes. 19 Quod autem murus debet esse fortis et grandis, significat,
quod nullus valet infirmare verba mea nec ea destruere. Quod autem debet esse moderate altus, significat, quod
sapiencia mea ex parte intelligi et comprehendi potest sed numquam plenarie. 20 Fenestre simplices et lucide
significant, quod verba mea licet simplicia sunt, tamen per ea lux cognicionis diuine intrabit in mundum. 21
Tectum moderate altum significat, quod verba mea non in sensu incomprehensibili sed comprehensibili et
intelligibili sensu manifestabuntur."
Caput 31 Christus dicit hic, quales picture sint in monasterio Sancti Saluatoris, et quod ecclesia tres habeat
portas et de earum mystica interpretacione.
{ Filius Dei loquitur: "Picture non habeantur in parietibus ecclesie nisi solummodo passio mea et sanctorum
meorum memoria. Nam frequenter ingredientes ecclesiam plus delectantur in videndo descripciones parietum
quam in Christi beneficiis. 2 Ideo hec ecclesia habeat tres portas. Prima debet vocari porta remissionis, per quam
omnes seculares ingrediantur, quia omnis, qui contrito corde et voluntate emendandi ingreditur hanc portam,
habebit alleuiacionem in temptacionibus, fortitudinem ad operandum bona, deuocionem in oracione,
remissionem peccatorum et cautelam in agendis. 3 Ideo hec porta erit ad orientem, quia orietur ingredientibus
caritas diuina et lux fidei fortificabitur in eis. 4 Secunda porta vocabitur porta reconciliaconis et propiciacionis,
per quam ingrediantur fratres in chorum suum, quia eorum precibus et fide peccatores appropinquabunt Deo
regnique status meliorabitur et mitigabitur ira Dei. 5 Ideo hec porta sit ad occidentem, quia per eorum oraciones
in multis occidetur et abscidetur potestas dyaboli, vt non preualeat temptare, quantum velit. 6 Tercia porta
vocabitur gracie et glorie, per quam ingrediantur sorores, quia, quecumque soror ingreditur hanc portam contrito
corde et sola intencione placendi Deo, graciam habebit in presenti proficiendi de virtute in virtutem et
refrigerium in temptacionibus gloriamque in futuro. 7 Ideo hec porta sit ad aquilonem, quia, sicut a dyabolo
panditur omne frigus malicie, sic erit ingredientibus hanc portam habundancia benediccionis calorque spiritus
sancti infundetur et ardor diuine caritatis eis adaugebitur."
319

