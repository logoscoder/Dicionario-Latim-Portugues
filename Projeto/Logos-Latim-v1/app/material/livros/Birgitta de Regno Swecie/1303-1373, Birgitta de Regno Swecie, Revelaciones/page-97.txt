frigesceret populus et in tantam vesaniam prorumperet, quod eciam idola coleret, pius Deus volens iterum ignire
frigidos misit mundo filium proprium, qui veram viam ad celum docuit et humilitatem veram imitandam
demonstrauit. 15 Nunc autem a multis nimium oblitus et neglectus est sed tamen adhuc ostendit et exhibet verba
misericordie sue. Non autem omnia perficientur simul magis nunc quam prius. Nam antequam veniret diluuium,
prius ammonebatur et expectabatur populus ad penitentiam. 16 Sic et Israel antequam terram promissionis
ingrederetur, prius probatus est et ad tempus protracta est promissio. Bene quippe valuisset Deus eduxisse
populum in quadraginta diebus et non protraxisse ad xl annos, sed iusticia Dei exigebat, ut ingratitudo populi
ostenderetur et misericordia Dei manifestaretur populusque futurus tanto magis humiliaretur. 17 Nunc autem, si
quis cogitare vellet, cur sic Deus affligeret populum suum aut cur pena aliqua debet esse eterna, cum vita ad
peccandum non possit esse eterna, magna esset audacia, sicut et ille audax est, qui cogitatione et ratione
intelligere et comprehendere nititur, quomodo Deus est eternus. 18 Denique Deus eternus et incomprehensibilis
est et in eo eterna iusticia et retributio est misericordiaque inexcogitabilis; alioquin nisi Deus ostendisset
iusticiam suam in primis angelis, quo modo sciretur iusticia eius qui omnia iudicat in equitate? 19 Et nisi fecisset
iterum misericordiam suam cum homine creando eum et liberando infinitis signis, quomodo tanta bonitas eius
sciretur et caritas eius tam immensa et tam perfecta. Igitur quia sempiternus est Deus, sempiterna in eo est
iusticia, in qua non est additio nec diminutio, 20 sicut in homine, qui precogitat opus suum facere tali modo et
tali die. Deus vero, cum facit iusticiam suam vel misericordiam, perficiendo manifestat eam, quia ab eterno
presentia, preterita et futura sunt apud illum. 21 Propterea amici Dei patienter debent stare in amore Dei et non
inquietari, quamuis viderint mundiales prosperari, quia Deus est sicut optima lotrix, que pannum immundum
ponens inter procellas, ut ex motione aque fiat purior et candidior, diligenter cauet ictus undarum, ne
submergatur pannus. 22 Sic Deus ponit in presenti amicos suos inter procellas paupertatis et tribulationis, quibus
ad eternam vitam purgentur custodiens eos diligenter, ne vel nimia tristicia vel tribulatione intolerabili
demergantur."
Caput 31 Verba Christi ad sponsam optimum exemplum de medico et rege ponentia, et qualiter Christus per
talem medicum designatur, et quomodo frequenter saluantur damnandi secundum homines et damnantur saluandi
secundum homines vel mundum.
{ Filius Dei loquitur ad sponsam dicens: "Medicus venit in regionem longinquam et ignotam, in qua rex non
regebat sed regebatur, quia cor habebat leporinum. Et ideo sedens in throno quasi coronatus asinus apparebat. 2
Populus vero suus vacabat commessationibus et honestatis equitatisque oblitus omnes de futuris bonis
consulentes odiebat. Cumque medicus se presentaret regi et de terra voluptatis se esse diceret causaque
cognitionis infirmitatum hominum se affirmaret venisse, rex admiratus de homine et de loquela eius respondit: 3
'Ego habeo duos homines in carcere cras decollandos et alter eorum vix respirare potest. Alius vero robustior et
corpulentior est nunc quam cum in carcerem ingressus est. Ingredere igitur ad eos et contemplare vultus eorum,
quis eorum melioris complexionis sit.' 4 Cumque ingressus fuisset medicus et vidisset eos, dixit regi: 'Homo,
quem robustum dicitis, simillimus mortuo est nec viuere poterit. De alio vero spes bona est.' Cui rex: 'Unde',
inquit, 'nosti hec?' 5 Et medicus: 'Quia alius', inquit, 'impletus est humoribus et vento nociuo nec curari poterit.
Alter vero exinanitus faciliter poterit sanari mediante lenitate aeris.' Et tunc ait rex: 'Conuocabo nobiliores meos
et sapientes, ut visa sapientia et industria tua gloriosus appareas in oculis eorum.' 6 Cui respondit medicus:
'Nequaquam', inquit, 'hoc facito. Scis enim populum tuum inuidum esse glorie, et quem non poterit opere
persequitur et deprauat verbo. Sed expecta et ostendam tibi soli in conclaui sapientiam meam, sic enim instructus
sum et doctus, scilicet sapientiam meam plurimam habere in secreto et modicam in aperto. 7 Nec quero gloriam
in tenebris tuis, cum in luce patrie mee glorior. Sed nec tempus sanitatis est adhuc, donec ventus australis
afflauerit et sol in meridie apparebit.' Cui rex: 'Quomodo possent fieri ista in terra mea? 8 In ea enim sol
rarissime oritur, quia extra climata sumus et ventus aquilonaris semper dominatur nobis. Sed quid michi
sapientia tua prodest et tanta mora sanitatis? Video enim te satis verbis abundare.' 9 Respondit medicus:
'Sapientis est non esse subitum sed, ne tibi suspectus aut ingratus appaream, da michi istos duos homines in
potestate et ducam eos ad fines regni tui, ubi aer est competentior et tunc videbis, quantum opera, quantumve
valebunt verba.' 10 Cui rex: 'Altioribus, inquid, et utilioribus occupati sumus. Quid nos distrahis? Aut quid
confert nobis magisterium tuum? In presentibus enim bonis delectamur, que videmus et possidemus, ad futura
vero incerta non aspiramus. 11 Verumtamen suscipe homines illos, ut petis, et si ostenderis in eis aliquod
magnificum et dignum admiratione, predicabimus te et predicari faciemus gloriosum.' 12 Susceptis igitur a
medico hominibus illis et ad temperiem aeris deportatis alius transijt ad mortem; alius vero blandimento aeris
refocillatus reuixit. 13 Medicus ille ego sum, qui mederi cupiens hominibus verba mea misi mundo per te.
Quamuis autem infirmitates multorum vidi, duos tamen ostendi tibi, in quibus et iusticiam et misericordiam
meam poteras admirari. 14 Unum enim ostendi tibi, quem diabolus possedit occulte sed eternaliter puniendum.
Cuius vero opera hominibus videbantur et laudabantur tamquam iusta. Alterum vero ostendi, cui aperte
dominabatur dyabolus sed sanandum dixi tempore suo, licet non hominibus aperte, ut tu credebas. 15 Nam fuit
iusticia diuina ut sicut spiritus malignus paulatiue in eum dominari ceperat, sic eadem dictabat iusticia ut
paulatim egrederetur, sicut et egressus est, donec anima carne soluta peruenit cum ea dyabolus ad iudicium. Cui
dixit iudex: 'Tu purgasti eam et cribrasti quasi triticum. 16 Nunc autem pertinet ad me pro confessione sua
97

