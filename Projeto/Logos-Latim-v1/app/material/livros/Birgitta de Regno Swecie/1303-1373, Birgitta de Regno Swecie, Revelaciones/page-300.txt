sciam veritatem, quomodo acquisitum est regnum et quomodo ille iniuriatus est. 88 Si tamen ipsum recepero
iterum in graciam meam et veritatem prodidero, omne obprobrium et damnum redundabit in me, et ideo firmaui
in animo meo magis velle mori quam veritatem dicere et verba mea et opera iniusta reuocare. 89 Respondit tunc
dyabolus: O iudex, ecce qualiter rex iste prebet michi linguam. Respondit iusticia diuina: Impone laqueum! 90
Quod cum fecisset dyabolus, statim imposito laqueo pendebat ante os regis ferrum acutissimum, quo potuisset, si
voluisset, laqueum prescidisse et comminuisse. 91 Item loquebatur idem rex dicens: O consiliarii mei! Ego
consului clericos et litteratos de statu regni, qui dicunt michi, quod, si assignarem regnum in manus aliorum,
fierem multis in damnum viteque et bonorum proditor, iusticie et legum violator. 92 Et ideo, vt regnum retineam
michi illudque ab incursantibus defendam, oportet nos quedam noua excogitare, quia antiqui redditus fiscales
non sufficiunt ad gubernandum et defendendum regnum. 93 Itaque excogitaui quasdam nouas imposiciones
tributorum et exaccionum fraudulentas imponere in regno in damnum multorum ciuium regni et eciam
innocentum pertranseuncium viatorum et mercatorum. 94 In quibus adinuencionibus perseuerare proposui vsque
ad mortem, licet consciencia mea michi dixerit, quod ista erant contra deum et omnem iusticiam et publicam
honestatem. 95 Et tunc clamauit diabolus dicens: O iudex, ecce ambas manus suas inclinauit iste rex sub vas
meum aquaticum. Quid igitur facturus sum ego? Respondit iusticia de libro: Effunde super eas venenum tuum.
96 Et tunc effuso veneno a diabolo statim venit ante regem vnum vas vnccionis, quo rex illud venenum bene
potuisset restrinxisse. Et tunc demon clamauit valenter dicens: 97 Ecce video mirabile et michi imperscrutabile.
Nam vncinus meus impositus est cordi istius regis, et statim oblatus est ei et malleus in sinum. 98 Laqueus
quoque meus impositus est ori eius et ferrum acutissimum ei prebetur. Venenum eciam meum infusum est in
manibus eius et offertur adhuc ei vas vnccionis. 99 Respondit iusticia de libro, qui erat in pulpito, dicens: Omnia
tempus habent, et misericordia et iusticia obuiabunt sibi. 100 Post hec autem loquebatur michi mater dei dicens:
Veni, filia, et vide et audi, quid suggerit anime spiritus bonus quidue malus. Nam omnis homo infusiones et
visitaciones habet, quandoque a spiritu bono et quandoque a spiritu malo, nec est aliquis, qui non visitatur a deo,
quamdiu viuit. 101 Et statim iterum idem rex mortuus apparuit, cuius anime, cum viueret, spiritus bonus taliter
inspirabat: O amice, tu totis viribus obligaris seruire deo, quia dedit tibi vitam, conscienciam, intellectum,
sanitatem et honorem, insuper tolerat te in peccatis tuis. 102 Respondit consciencia regis per similitudinem
loquendo: Verum est, inquit, quod seruire teneor deo, cuius potencia creatus et redemptus sum, cuius
misericordia viuo et subsisto. 103 Sed econtra spiritus malus suggerebat eidem regi: Frater, inquit, consulo tibi
consilium bonum. Facito enim sicut ille, qui purgare solet poma. Ille namque peripsimata seu corticem pomi
proicit, medullam vero et vtiliora seruat sibi. 104 Similiter fac et tu. Deus enim humilis et misericors est, paciens
et nullius egens. Da ergo ei de bonis tuis illa, quibus commode carere poteris, vtiliora vero et concupiscibiliora
reserua tibi. 105 Facito eciam quodcumque delectat te ad carnem, quia faciliter emendari potest. Et quod te non
delectat facere, licet tenearis facere, dimitte et loco illius tribue elemosinas, quia inde plures consolari possunt.
106 Respondit consciencia regis: Istud, inquit, est vtile consilium. Potero quidem aliqua dare de meis, de quibus
nullum habeo damnum, que tamen deus reputat maxima. Cetera vero seruabo in vsus proprios et ad acquirendum
amiciciam multorum. 107 Post hec autem iterum loquebatur angelus, qui regi datus fuerat ad custodiam, per
inspiraciones dicens regi: O amice, cogita, quod mortalis es et cito moriturus. 108 Cogita eciam, quod vita ista
breuis est et deus iudex iustus et paciens, qui examinat omnes cogitaciones tuas et locuciones et opera, a
principio intelligibilis etatis tue vsque ad finem. Qui eciam omnes affectus et intenciones tuas iudicat et nichil
dimittit indiscussum. 109 Et ideo vtere tempore tuo et viribus tuis racionabiliter, rege membra tua ad vtilitatem
anime, viue modestus non faciendo voluptatem carnis in desideriis. Quia qui secundum carnem viuunt et
secundum voluptatem suam, non veniunt ad patriam dei. 110 Econtra vero suasit statim regi spiritus dyabolicus
inspiracionibus suis: O frater, inquit, si de omnibus horis et momentis redditurus es deo racionem, quando ergo
gaudere debes? Sed audi consilium meum. 111 Deus misericors est et faciliter placatur. Non enim redemisset te,
se te perdere vellet. Ideo dicit scriptura, quod omnia peccata dimittuntur per contricionem. 112 Fac ergo sicut
quidam astutus fecit, qui soluturus erat cuidam creditori XX libras auri, et non habens vnde redderet venit ad
amicum pro consilio. Qui consuluit ei sumere viginti libras cupri et deaurare eas vna libra auri et sic deauratas
soluere creditori. 113 Qui faciens iuxta consilium sibi datum soluit creditori illas viginti libras cupri perlinitas
auro et XIX libras auri puri retinuit sibi. Sic fac et tu. 114 XIX enim horas temporis dispone ad delectacionem et
voluptatem tuam et ad gaudium tuum, et vna tantum hora sufficit tibi ad contristandum et ad compungendum.
Audacter ergo ante et post confessionem facito quod delectat te. 115 Quia sicut cuprum perlinitum auro totum
apparuit aurum, sic opera peccati, que designantur in cupro, deaurata contricione delebuntur et omnia opera tua
fulgebunt sicut aurum. 116 Respondit tunc consciencia regis: Istud consilium videtur delectabile et racionabile,
quia sic faciendo omnia tempora possum disponere ad gaudium meum. Item loquebatur angelus bonus regi
inspiracionibus suis dicens: 117 O amice, cogita primo, quali magisterio eduxit te deus de angusto vtero matris
tue. Secundo cogita, quanta paciencia patitur te deus viuere. Tercio cogita, quanta amaritudine redemit te de
eterna morte. 118 Sed econtra inspirabat dyabolus dicens regi: O frater, si eduxit te deus de angusto matris vtero
in latitudinem mundi, cogita eciam, quod educet te iterum de mundo per duram mortem. 119 Et si deus patitur te
diu viuere, cogita eciam, quod habes in vita ista multa incommoda et tribulaciones contra voluntatem tuam. Si
deus redemit te dura morte sua, quis compulit eum? Non enim tu rogasti eum. 120 Tunc autem quasi loquendo
300

