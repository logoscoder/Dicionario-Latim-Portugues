parentum vel propter aliquod occultum iudicium Dei, utputa in pueros et insipientes; in aliquos propter
infidelitatem vel aliud aliquod peccatum. Ab hiis libenter exit demon, si eicitur ab hiis, qui sciunt coniuraciones
vel artem talem eiciendi demones, si ipsi faciunt talem eieccionem propter vanam gloriam vel propter aliquod
lucrum temporale, quia diabolus habet potestatem ingrediendi in illum, qui eiecit, et in illum iterum, a quo
eiectus est, quia in neutro diuina caritas fuit. 15 Ab illis autem, quorum animam et corpus totaliter possidet,
numquam exit nisi per meam potenciam. Sicut enim acetum, si vino dulcissimo misceatur, totam vini
dulcedinem inficit et numquam ab eo separatur, sic nec diabolus ab alicuius anima exit, quam possidet, nisi per
meam potenciam. 16 Quid est autem hoc vinum nisi anima, que michi dulcissima fuit super omnem creaturam,
que michi sic cara fuit, ut neruos meos incidi et carnes meas lacerari usque ad costas fecerim pro ea? Et,
antequam ea carerem, eciam mortem recepi pro ea. 17 Hoc vinum conseruabatur in fece, quia ipsam animam
posui in corpore, in quo tamquam in vase clauso custodiebatur ad meam voluntatem. Sed huic dulci vino mixtum
est pessimum acetum, idest diabolus, cuius malicia est michi acrior et abhominabilior omni aceto. 18 Hoc
acetum per meam potenciam ab homine isto, cuius nomen tibi dico, separabitur, ut in isto ostendam
misericordiam meam et sapienciam, in priori vero iudicium meum et iusticiam." 19 Primus fuit nobilis et cantor
superbus, qui, sine licencia pape Ierosolimam profectus, arreptus est a diabolo. De isto demoniaco habetur
eciam. 20 Secundus demoniacus eiusdem capituli fuit monachus ordinis Cisterciensis, quem diabolus tantum
vexabat, quod vix a quatuor teneri potuit. Cuius lingua extracta videbatur quasi bouis, cuius vincula manuum
inuisibiliter confringebantur. Iste per dominam Birgittam post mensem et duos dies per verba sancti Spiritus
saluatus est. 21 Tercius demoniacus fuit exactor Osgocie, qui, cum moneretur ad penitenciam, dixit monenti:
"Numquid habitator domus sedere poterit, ubi sibi placuerit? Diabolus tenet cor et linguam meam. Quomodo
possum penitere?" Qui eciam maledicens sanctis Dei ipsa nocte sine sacramentis et confessione mortuus est.
Caput 33Verba ammonicionis Domini ad sponsam de vera et falsa sapiencia et qualiter boni angeli bonis
sapientibus et diaboli malis sapientibus assistunt.
"{ Amici mei aliqui sunt quasi scolares mei, qui habent tria: primo conscienciam intelligentem supra naturam
cerebri, secundo sapienciam sine homine, quia personaliter doceo eos intus; tercio pleni sunt dulcedine et diuina
dileccione, qua vincent diabolum. 2 Sed econtrario nunc addiscunt homines. Primo volunt esse scientes propter
iactanciam, ut dicantur boni clerici. Secundo volunt esse scientes, ut habeant et optineant diuicias. Tercio volunt
esse scientes, ut optineant honores et dignitates. 3 Propterea, cum adeunt scolas suas et ingrediuntur, ego exeo ab
eis, quia ipsi addiscunt propter superbiam, et ego eos docui humilitatem. Ipsi ingrediuntur propter cupiditatem, et
ego non habui, ubi caput meum reclinarem. Ipsi ingrediuntur, ut habeant dignitates, inuidentes aliis esse se
superiores, et ego iudicabar a Pilato et ab Herode deridebar. 4 Ideo ego exeo ab eis, quia non addiscunt
doctrinam meam. Sed tamen, quia mitis sum et bonus, do unicuique, quod petit. Qui enim petit a me panem, ipse
habebit. Qui autem stramen, dabitur ei. 5 Amici autem mei ipsi petunt panem, quia sapienciam diuinam, in qua
est caritas mea, querunt et addiscunt. Sed alii petunt stramen, idest mundialem sapienciam. Quia, sicut in
stramine nulla est utilitas et cibus animalium irracionabilium est, sic in mundi sapiencia, quam ipsi querunt, nulla
est utilitas, nulla anime refeccio nisi tantum nomen modicum et labor vacuus, quia, cum homo moritur, omnis
sapiencia eius annichilatur et a quibus laudabatur non potest videri. 6 Unde ego sum quasi magnus dominus,
multos habens seruos, qui dispensant ex parte domini, que omnibus necessaria sunt. Sic angeli boni et mali stant
ad imperium meam. 7 Qui autem sapienciam meam, idest seruire michi, addiscunt, hiis administrant boni angeli,
reficientes eos consolacione et delectabili labore. Sapientibus autem mundi assistunt angeli mali, qui eis, quod
volunt, inspirant et informant eos iuxta voluntatem eorum et inspirant cogitacionem cum labore magno. 8
Verumptamen si ad me respicerent, ego sufficerem dare eis panem absque labore et mundum ad sacietatem, de
quo numquam saciantur, quia dulce vertunt sibi in amarum. 9 Tu autem, sponsa mea, debes esse quasi caseus,
corpus tuum quasi formella, in qua caseus, donec figuram formelle habuerit, formabitur. Sic anima tua, que est
michi dulcis et delectabilis sicut caseus, tam diu probari et purgari debet in corpore, donec corpus et anima in
unum concordent et unam formam continencie ambo tenuerint, ut caro obediat spiritui et spiritus carnem regat ad
omnem virtutem."
Caput 34 Doctrina Christi ad sponsam de modo viuendi et qualiter diabolus Christo fatetur sponsam ipsum
Christum super omnia diligere et de questione facta per diabolum Christo, cur tantum ipsam diligeret, et de
caritate per diabolum patefacta, quam Christus habet ad sponsam.
"{ Ego sum creator celi et terre, qui in utero virginis verus Deus et verus homo fui, qui mortuus fui et resurrexi et
ascendi in celum. 2 Tu, noua sponsa mea, venisti in ignotum locum. Oportet ergo te habere quatuor: primo scire
loquelam loci, secundo habere vestes debitas, tercio scire disponere dies et tempora iuxta constitucionem loci,
quarto nouis cibis assuescere. 3 Sic tu, quia de mundi instabilitate venisti ad stabilitatem, ideo oportet te eciam
habere loquelam nouam, idest abstinenciam ab inutilibus verbis et quandoque eciam a licitis propter grauitatem
silencii et taciturnitatis. 4 Vestes tue debent esse humilitas interior et exterior, ut nec extollas te quasi aliis
sancciorem interius nec erubsescas coram hominibus exterius exhibere te humilem. 5 Tercio moderacio temporis
tui est, ut, sicut ad corporis necessitatem habuisti plura tempora, sic nunc unum tempus habeas ad animam, ut
scilicet numquam contra me velis peccare. 6 Quarto nouus cibus est abstinencia a gula et a delicacioribus cum
omni discrecione, prout natura ferre possit. Quidquid enim fit abstinencie ultra possibilitatem nature, michi non
23

