supplantati sunt." 19 "Item, cur aliquibus maior est tribulacio, respondeo: Ego sum omnium conditor. Ideo nulla
tribulacio venit sine permissione mea, sicut scriptum est: 20 'Ego sum Deus creans malum', idest permittens
tribulacionem, quia nec tribulacio accidit gentilibus sine me et sine racionabili causa. 21 Nam prophete mei
eciam predixerunt multa de aduersitatibus gentilium, vt erudirentur flagellis negligentes et abutentes racione et vt
ego Deus omnia permittens cognitus essem et glorificarer ab omni nacione. 22 Si igitur ego Deus non parco
paganis a flagellis, minus parcam hiis, qui copiosius de dulcedine diuine gracie mee gustauerunt. 23 Quod ergo
tribulacio aliis est minor, aliis maior, hoc ideo est, vt homines auertantur a peccato et vt tribulati in presenti
consolacionem optineant in futuro. 24 Quia omnes, qui iudicantur et qui se ipsos iudicant in hoc seculo, non
venient in futurum iudicium, sicut scriptum est: 'Transibunt de morte in vitam.' 25 Quod eciam aliqui
supportantur a flagello, hoc ideo est, ne flagellati murmurando incurrant iudicium grauius, quia multi sunt, qui
non merentur in presenti flagellari. 26 Quidam eciam sunt in hac vita, qui nec corporali nec spirituali molestia
grauantur, qui ita securi sunt, quasi Deus non sit aut quasi propter iusticie opera eorum Deus parcit eis. 27
Quibus et formidandum vehementer est et dolendum, ne ego Deus parcens eis in presenti et improuisus
adueniam et non compunctos durius dampnem. 28 Quidam eciam sunt, qui habentes sanitatem carnis tribulantur
in anima de contemptu Dei, alii vero nec gaudent sanitate corporis nec consolacione interna animi et tamen stant
pro posse suo in seruicio et honore meo. Quidam eciam ab vtero matris vsque ad finem affliguntur infirmitatibus.
29 Quorum omnium tribulaciones ita modero ego eorum Deus, vt nichil fiat sine causa et remuneracione, quia
multorum oculi aperiuntur in tribulacione, qui ante temptaciones dormitabant." 30 "Item, cur aliqui habent
maiorem intelligenciam, respondeo: Nichil prodest anime ad eternam salutem, quanta quis habundauerit
sapiencia, nisi et fulgeat bona vita; ymmo vtilius est habere minorem scienciam et meliorem vitam. 31 Propterea
vnicuique moderata est racio, per quam, si pie vixerit, optinere potest celum. Verumptamen racio in multis est
dissimilis iuxta naturalem et spiritualem disposicionem. 32 Nam sicut homo per diuinum feruorem et virtutes
proficit in virtutum perfeccionem, sic et per voluntatem malam et nature malam disposicionem et prauam
educacionem homo defluit in vanitates. 33 Multociensque natura patitur defectum, quando contra naturam
conatur et peccatur. Ergo non sine causa est, quod racio in aliquibus est magna, licet inutilis, sicut in illis, qui
scienciam habent sed non vitam. 34 In aliis vero est minor sciencia sed melior vsus. In quibusdam vero
concordant et racio et vita sed econtra in aliis nec racio nec vita. 35 Hec igitur varietas prouenit quandoque ex
ordinata mea diuina permissione aut ad vtilitatem hominum aut ad humiliacionem eorum et erudicionem,
quandoque propter ingratitudinem et temptacionem, quandoque propter nature defectum et latencia peccata. 36
Prouenit eciam quandoque propter occasionem vitandam maioris peccati et quia natura non est apcior ad maiora
percipienda. Omnis ergo, qui graciam intellectus habet, timeat, ne grauius, si negligens fuerit, inde iudicetur. 37
Ille vero, qui non habet intellectum et ingenium, gaudeat et de modico, quod habet, quantum potest operetur,
quia a multis occasionibus peccati est liberatus. 38 Nam Petrus apostolus in iuuentute obliuiosus erat, Iohannes
ydiota. Qui in senectute apprehenderunt veram sapienciam, quia principium sapiencie quesierunt. 39 Salomon
vero iuuenis erat docilis et Aristotiles subtilis. Qui non apprehenderunt inicium sapiencie, quia nec
glorificauerunt sciencie datorem, vt debuerunt, nec imitati sunt, que sciuerunt et docuerunt, nec sibi sed aliis
didicerunt. 40 Sed et Balaam habuit scienciam, quam non imitatus est; ideo asina corripuit eius insipienciam. Et
Daniel iuuenis iudicabat seniores. 41 Quia litteratura non placet michi sine vita bona, ideo necesse est, vt, qui
abutuntur racione, corrigantur, quia ego omnium Deus et Dominus do scienciam hominibus et ego corrigo
sapientes et insipientes." 42 "Item, cur aliqui indurantur, respondeo: Quod Pharao induratus erat, culpa sua erat,
non mea, quia noluit conformare se diuine voluntati mee. 43 Nam induracio nichil aliud est nisi subtraccio mee
gracie diuine, que ideo subtrahitur, quia homo illud non tribuit michi Deo, quod habet liberum, scilicet propriam
voluntatem, sicut per exemplum intelligere poteris. 44 Homo erat possidens duos agros, quorum alter incultus
manens, alter certis temporibus fructificabat. 45 Cui dixit amicus suus: 'Miror', inquit, 'cum sis sapiens et diues,
cur agros tuos diligencius non excolis aut cur non tradis aliis excolendos.' 46 Respondit ille: 'Alter agrorum,
quantamcumque diligenciam exhibuero, nichil producit nisi herbas pessimas, quas bestie nociue occupant et
deturpant locum; 47 cui si adhibuero pinguedinem, tantum lasciuiendo insolescit, quod, eciam si modicum
frumenti produxerit, plures ascendunt zizanie, quas dedignor colligere, quia frumentum non desidero nisi purum.
48 Ergo consulcius est agrum talem dimittere incultum, quia tunc bestie non occupant locum nec bestie occultant
se in herbis, et si alique herbe amare pullulant, vtile est pro ouibus, quia gustatis illis discunt suauia non fastidire.
49 Alter vero ager secundum temperiem temporum dispositus est. Cuius quedam pars est petrosa et indiget
pinguedine, alia humida indigens calore, alia sicca indigens humore. Ideo secundum qualitatem agri opus meum
volo temperare.' 50 Ego itaque Deus similis sum homini isti. Primus autem ager est libera mocio voluntatis data
homini, quam magis mouet contra me quam pro me. 51 Qui et si aliqua placita michi fecerit, in pluribus tamen
prouocat me, quia voluntas hominis et mea non concordant. 52 Sic et Pharao fecit, qui, cum ex certis signis
cognosceret potenciam meam, nichilominus firmauit mentem suam contra me standi in malicia sua. 53 Ideo
expertus est iusticiam meam, quia qui non bene vtitur minimis, iustum est, vt maximis non glorietur. 54 Alter
vero ager est obediencia bone mentis et abieccio voluntatis proprie. Talis mens, si est arida in deuocione,
expectare debet pluuiam mee gracie diuine. 55 Si est petrosa per impacienciam et obduracionem, equanimiter
sustineat purgacionem et correpcionem. Si est humida per carnis lasciuiam, amplectatur abstinenciam et sit sicut
194

