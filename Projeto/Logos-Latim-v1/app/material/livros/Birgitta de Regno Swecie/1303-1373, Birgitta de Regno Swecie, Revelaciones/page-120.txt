quod si velit, poterit disrumpere funes, subuertere equos, forpices sicut ceram liquescere potestque patibulum
remouere. 5 Insuper et sic ardentem caritatem potest habere ad Deum, quod ista signa penarum erunt ei ad
maximum honorem, in tantum quod funes, quibus contemptibiliter ligari teneretur, vertentur ei in zonas aureas. 6
Pro equis vero, quibus per plateas trahi deberet, mittentur ei angeli ducentes eum ante conspectum Dei. Pro
forpicibus vero, quibus contemptibiliter deberet discerpi, dabitur naribus melior odoratus, ori melior sapor,
oculis pulcherrima visio, auribus delectabilissima melodia." 7 Hic fuit marscalcus regis, qui veniens Romam
tantum humiliatus et compunctus est, quod discooperto capite circuiret frequencius staciones rogans Deum et
rogari faciens, ut non rediret ad patriam, si contingeret eum relabi in peccata priora. 8 Cuius vocem exaudiuit
Deus. Nam exiens de Roma cum venisset in monte Flasconis, ibi infirmatus est et mortuus. De quo facta est alia
reuelacio: 9 "Vide, filia, quid facit misericordia Dei, quid facit voluntas bona. Ista anima fuit in faucibus leonis,
sed voluntas bona eripuit eam de dentibus leonis, et iam est in via ad patriam et particeps erit omnium bonorum,
que fiunt in Ecclesia Dei."
Caput 35 Verba sponse ad Ihesum Christum de desiderio saluacionis animarum; et de responsione sibi in Spiritu
sancto facta, quod excessus et superfluitas hominum in potu et in cibo et cetera resistunt visitacionibus Spiritus
sancti sibi missis.
{ O, dulcissime Ihesu, creator omnium eorum que creata sunt! Vtinam isti agnoscerent et intelligerent calorem
Spiritus tui sancti! Plus enim tunc appeterent celestia et terrena feruencius abhominarentur. 2 Et statim
responsum est michi in spiritu: "Eorum," inquit, "excessus et superfluitas resistunt Spiritus sancti visitacionibus.
Nam excessus in cibis et potibus et in amicorum inuitacionibus obsistunt, ne Spiritus sanctus dulcescat eis et ne
sacientur de mundi delectacione. 3 Excessus vero in auro et argento, in vasis et vestimentis et in redditibus
obsistit, ne spiritus caritatis mee inflammet corda eorum et accendat. Excessus quoque in famulis et equis et
animalibus resistit, ne Spiritus sanctus appropinquet eis; 4 ymmo elongant se ab eis seruitores eorum, angeli mei,
et appropinquant proditores Dyaboli. Ideo ignorant dulcedinem illam et visitacionem, qua ego, qui Deus sum,
visito animas sanctas et amicos meos."
Caput 36 Verba Dei ad sponsam, qualiter religiosi antiquitus in monasteria timore et diuina caritate
ingrediebantur; et nunc quod inimici Dei, id est falsi religiosi, exeunt in mundum pro superbia et iniqua
cupiditate et cetera; et sic de militibus in sua milicia.
"{ Audi nunc, quid inimici mei faciunt contra ea, que amici mei olim fecerunt. Denique amici mei ingrediebantur
monasteria ex discreto timore et diuina caritate. 2 Sed hii qui nunc sunt in monasteriis vadunt in mundum pro
superbia et cupiditate habentes propriam voluntatem facientesque corporis sui delectamenta. 3 Istorum ergo, qui
in tali voluntate moriuntur, iusticia est, quod non senciant nec obtineant celeste gaudium sed penam in inferno
sine fine. Scito eciam, quod claustrales qui coguntur contra velle proprium ex diuina caritate fieri prelati non
sunt in eodem numero computandi. 4 Milites quoque, qui olim portabant arma, erant parati dare vitam pro
iusticia et fundere sanguinem propter fidem sanctam, indigentes promouendo ad iusticiam, malosque faciebant
deprimere et humiliare. 5 Sed nunc audi, quomodo auersi sunt. Placet quippe nunc eis magis mori in bello pro
superbia et cupiditate et inuidia, iuxta dyabolicas suggestiones, quam secundum mandata mea viuere ad
obtinendum gaudium sempiternum. 6 Ergo omnes, qui in tali voluntate moriuntur, dabitur eis stipendium ex
iudicio iusticie. Hoc est, quod dabuntur Dyaboli animabus eorum in stipendium in eterna eorum coniunccione.
Hii vero qui michi seruiunt tenentur habere stipendium cum celesti exercitu sine fine."
Caput 37 Verba Christi ad sponsam inquirencia ab ea, qualiter mundus stat; et de sponse responsione, scilicet
quod stat sicut saccus expansus, ad quem omnes indiscrete concurrunt; et de crudelissima Christi sentencia et
iusta contra tales.
{ Filius loquitur: "Quomodo, filia, stat modo mundus?" Et illa: "Sicut saccus expansus, ad quem currunt omnes,
et sicut homo currens non curans, quid sequatur." 2 Respondit Dominus: "Ideo iusticia est, ut vadam cum aratro
meo super mundum, super gentiles et christianos; non parcam seni et iuueni, non pauperi et diuiti, 3 sed
unusquisque iudicabitur secundum iusticiam suam, et unusquisque morietur in peccato suo, et relinquentur
domus sine habitatoribus, nec tamen faciam adhuc consummacionem." 4 Et illa: "O, Domine, ne," inquit,
"indigneris, si loquar. Mitte aliquos de amicis tuis, qui precaueant et premoneant eos de periculo suo!" 5 Et
Dominus: "Scriptum est," inquit, "quod diues in inferno desperans de salute sua propria peciit, ut aliquis
mitteretur ad precauendum fratres suos, ne similiter perirent. 6 Et responsum est ei: 'Nequaquam fiet hoc, quia
habent Moysen et prophetas, a quibus doceri possunt.' 7 Sic ego dico nunc: Habent euangelia et dicta
prophetarum, habent exempla et verba doctorum, habent racionem et intelligenciam. Vtantur ergo eis et
saluabuntur. 8 Nam si misero te, non ita alte clamare poteris, ut audiaris. Si misero amicos meos, pauci sunt; et si
clamauerint, vix audientur. Verumptamen mittam amicos meos ad quos michi placuerit, et preparabunt viam
Deo."
Caput 38 Verba Ihesu Christi ad sponsam de fide non habenda in sompniis, ymo precauenda quantumcumque
leta vel tristia; et quomodo Dyabolus in talibus falsitatem admiscet veritati, propter que insurgunt in mundo multi
errores; et quod prophete ideo non errauerunt, quia super omnia veraciter Deum dilexerunt.
{ Filius loquitur: "Quid te sic eleuant sompnia leta? Cur sic vero te deprimunt sompnia tristia? Numquid non
dixeram tibi, quod Dyabolus inuidus est et quod sine permissione Dei non plus facere poterit quam stramen ante
120

