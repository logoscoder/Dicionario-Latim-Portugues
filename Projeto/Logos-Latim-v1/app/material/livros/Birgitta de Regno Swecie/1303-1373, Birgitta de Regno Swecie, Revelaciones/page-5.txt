Caput 4 Verba Domini nostri Iesu Christi ad sponsam, qualiter non debeat timere de sibi ab eo reuelatis nec
cogitare, quod maligni spiritus sint. Et de doctrina cognoscendi bonum vel malignum spiritum.
"{ Ego sum creator tuus et redemptor. Quare timuisti de verbis meis? Et cur cogitasti, de quo spiritu essent, de
bono an de malo? Dic michi, quid inuenisti in verbis meis, quod consciencia tua non dictabat tibi faciendum?
Aut numquid aliquid precepi tibi contra racionem?" 2 Ad que sponsa respondit: "Nequaquam, sed omnia illa sunt
vera et ego male erraui." Respondit spiritus seu sponsus: "Ego precepi tibi tria, ex quibus tu posses cognoscere
spiritum bonum. Precepi tibi honorare Deum tuum, qui te fecit, et omnia, que habes, dedit tibi. Hoc tibi dicit
racio tua, eum honorare pre omnibus. 3 Ego precepi tibi fidem tenere rectam, credere scilicet sine Deo nichil esse
factum, sine Deo nichil posse fieri. 4 Precepi eciam tibi diligere continenciam racionabilem omnium rerum, quia
mundus propter hominem factus est, ut homo eo ad necessitatem uteretur. Sic eciam per tria, istis contraria, potes
cognoscere spiritum immundum. 5 Ipse enim suadet tibi laudem propriam querere et de datis tibi superbire. Ipse
suadet eciam tibi perfidiam. Ipse suadet eciam tibi incontinenciam membrorum omnium et rerum omnium et ad
hec inflammat cor. 6 Ipse quoque quandoque decipit sub specie boni. Propterea precepi tibi semper discutere
conscienciam tuam et sapientibus spiritualibus aperire eam. 7 Propterea non dubites tunc spiritum Dei bonum
esse tecum, cum nichil aliud desideraueris nisi Deum et de eo tota inflammaris. Hoc ego solus possum facere, et
impossibile est diabolo appropinquare tibi. Sed nec alicui malo homini potest appropinquare, nisi permittatur a
me, vel propter peccata vel propter aliquod occultum iudicium michi cognitum, quia ipse creatura mea est, sicut
alia omnia, et a me bene factus fuit, sed malicia sua malus est et ideo ego sum dominus super eum. 8 Ideo aliqui
imputant michi falsam culpam, qui dicunt, quod illi, qui michi seruiunt ex nimia deuocione, dicuntur insanire et
habere demonium. Ipsi similem me faciunt homini, qui, castam habens uxorem et in virum suum bene
confidentem, supponit eam adultero. Talis ego essem, si hominem, iustum habentem ad me caritatis animum,
dimitterem demoni tradi. 9 Sed quia fidelis sum, in nullius michi deuote seruientis anima dominabitur demon.
Licet autem quandoque amici mei quasi amentes videntur, hoc tamen non est propter passionem demonii nec
quia seruiunt michi ex feruenti deuocione sed propter defectum cerebri vel propter aliam occultam causam, que
est illis ad humiliacionem eorum. 10 Potest eciam fieri quandoque, quod diabolus accipit potestatem a me super
carnem bonorum hominum ad eorum remuneracionem aut quod obumbret consciencias eorum, sed in animas
eorum, qui in me habent fidem et delectacionem, numquam potest dominari."
Caput 5 Verba maximi amoris Christi ad sponsam in figura mirabili de castro nobili, per quod Ecclesia militans
designatur, et qualiter precibus gloriose Virginis et sanctorum adhuc Dei Ecclesia reedificabitur.
"{ Ego sum creator omnium, ego rex glorie et dominus angelorum. Ego fundaui michi castrum nobile et posui in
eo electos meos. 2 Cuius fundamentum inimici mei perfoderunt et preualuerunt in amicos meos in tantum, quod
de pedibus amicorum meorum, ligno, idest cippo, constrictis, exiit medulla. 3 Os eorum contunditur lapidibus et
fame et siti cruciantur. Insuper et dominum eorum persequuntur. Iam amici mei petunt gemitibus auxilium,
iusticia clamat vindictam, misericordia tamen dicit parcendum." 4 Tunc et ipse Deus ait ad exercitum celestem,
qui astabat: "Quid videtur vobis de istis, qui castrum meum occupauerunt?" 5 Qui quasi una voce responderunt
omnes: "Domine, in te est omnis iusticia et in te omnia videmus. Tu existens sine principio et sine fine filius Dei,
tibi datum est omne iudicium, tu iudex es eorum." 6 Et ille ait: "Licet omnia scitis in me et videtis, tamen propter
hanc sponsam, que astat, dicite iudicium iustum!" Et illi dixerunt: "Hec est iusticia, ut, qui suffoderunt murum,
puniantur ut fures, et qui in malicia persistunt, puniantur ut inuasores, et qui captiui sunt, liberentur et famelici
saturentur." 7 Tunc loquebatur mater Dei, Maria, tacens in voce priori, dicens: "Domine mi et fili carissime, tu
fuisti in utero meo verus Deus et homo. Tu me, que eram vas terrenum, dignacione tua sanctificasti. Supplico:
miserere eis adhuc semel!" 8 Tunc respondit Dominus ad matrem: "Benedictum sit verbum oris tui! Hoc quasi
odor suauissimus ascendit in deitatem. Tu angelorum et omnium sanctorum gloria es et regina, quia a te deitas
consolata est et omnes sancti letificati sunt. Et quia tua voluntas a principio iuuentutis tue erat sicut mea, ideo
faciam adhuc semel, quod vis." 9 Ad exercitum autem ait: "Quia vos viriliter certastis, ideo propter caritatem
vestram placabor adhuc. Ecce, ego propter preces vestras reedificabo murum meum. 10 Saluabo et sanabo eos,
qui vi oppressi sunt, et in centuplum honorificabo illos pro contumelia, quam passi sunt. Violentis autem, si
misericordiam pecierint, pacem et misericordiam dabo. Qui autem contempserint, iusticiam meam sencient." 11
Deinde ait ad sponsam: "Sponsa mea, ego elegi te et induxi te in spiritum meum. Tu audis verba mea et
sanctorum meorum, qui, licet omnia vident in me, tamen propter te locuti sunt, ut tu intelligeres, quia tu, que
adhuc es in carne, non potes ita videre in me, sicut hii, qui spiritus sunt. 12 Nunc eciam ostendam tibi, quid ista
significent. Castrum illud, quod supra dixi, est ipsa sancta Ecclesia, quam de sanguine meo et sanctorum
meorum edificaui et cemento caritatis mee coniunxi, et posui in ea electos meos et amicos. 13 Fundamentum
huius est fides, scilicet credere me iustum iudicem et misericordem. Sed nunc suffossum est fundamentum, quia
omnes credunt me et predicant misericordem, sed quasi nullus predicat nec credit me esse iuste iudicantem. 14
Ipsi habent me quasi iniquum iudicem. Iniquus enim esset iudex, qui ex misericordia dimitteret iniquos
impunitos, ut iniqui iustos eo magis opprimerent. Sed ego sum iustus iudex et misericors, ita quod nec minimum
peccatum relinquam impunitum nec minimum bonum irremuneratum. 15 Per huius muri suffossionem
intrauerunt illi in Ecclesiam sanctam, qui absque timore peccant, qui me iustum esse negant et amicos meos sic
conturbant, quemadmodum illos, qui sunt in cippo. Non enim est eisdem amicis meis gaudium nec consolacio,
5

