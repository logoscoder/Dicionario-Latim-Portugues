michi continenciam in cibo, ut per graciam tuam possim comedere secundum nature necessitatem et non sicut
cupiditas carnis petit.' 9 Cum autem accedis ad sompnum, dicito: 'Benedictus sis tu, Deus, qui temporum
vicissitudines disponis nobis ad alleuiacionem et solacium anime et corporis! Rogo te, da corpori meo requiem
in hac nocte et serua me illesam a potestate et illusione inimici.'"
Caput 95 Christus loquens sponse declarat ei, que et qualia sunt arma iniquorum; qui, si gloriauerint se in
peccato cum voluntate in eo perseuerandi, gladio seueritatis diuine iusticie terribiliter consumentur.
{ Filius loquitur: "Ego sto quasi rex prouocatus ad pugnam. Dyabolus autem stat contra me cum exercitu suo.
Verum intencio et stabilitas propositi mei est talis, quod antequam a iusticia discederem ad unum punctum, prius
celum et terra et omnia, que in eis sunt, caderent. 2 Dyaboli vero intencio est talis, quod priusquam se humiliaret,
prius vellet esse tot infernos, quot sunt athomi in sole. Itaque inimici aliqui appropinquant iam ad iudicium, et
non est distancia inter nos plus quam ad duos pedes. 3 Vexillum eorum erectum est, clipeus est in brachio,
manus ad gladium sed nondum extractus est. Tantaque est paciencia mea, quod, nisi ipsi prius percusserint, non
percuciam ego. 4 In vexillo autem inimici tria sunt: gula, cupiditas et luxuria. Quorum galea est duricia cordis
eorum, quia non attendunt penam inferni nec attendunt, quam abhominabile est michi peccatum. 5 Foramina
galee sunt voluptas carnis et voluntas placere mundo. Per talia enim discurrunt circumquaque et vident non
videnda. Clipeus vero eorum est perfidia, qua excusant peccatum et imputant fragilitati carnis. 6Ideo pro nichilo
ducunt petere veniam pro peccatis. Gladius eorum est voluntas perseuerandi in peccato; qui nondum extractus
est, quia nondum completa est malicia eorum. 7 Tunc vero extrahitur gladius, quando volunt tam diu peccare,
quanto tempore viuere possent. Tunc vero percuciunt, quando gloriantur de peccato et optant in statu peccati
permanere. 8 Cum igitur sic completa fuerit eorum malicia, tunc vox in exercitu meo clamabit dicens: 'Percute
nunc!' Et tunc gladius seueritatis mee consumet eos, et quilibet, sicut armatus est, sustinebit. 9 Quorum animas
rapient demones, qui sicut rapaces aues non querunt bonum temporale sed animas, quas sine cessacione
laniabunt."
Caput 96 Declarat Sponsus sponse, quid significat distancia duorum pedum et extraccio gladii, de quibus dixerat
supra in proximo capitulo .
{ Filius loquitur: "Dixi tibi prius, quod inter inimicos et me non est nisi distancia duorum pedum. Iam enim
modo ipsi ad iudicium alio pede appropinquant. 2 Vnus istorum pedum est remuneracio illorum bonorum
operum, que pro me fecerunt. Ideo ab isto die augebitur infamia, amarescet delectacio eorum, auferetur gaudium,
augmentabitur tribulacio atque dolor. 3 Secundus vero pes est malicia eorum, que nondum completa est. Sed
sicut dici solet, quod quando res aliqua plena est, tunc crepat, sic quando anima et corpus separantur,
dampnantur a diiudicatore. 4 Gladius vero est voluntas peccandi, qui ad dimidietatem extractus est, quia
decrescente honore et contrariis succedentibus plus angustiantur et inardescunt iam ad peccatum. Prosperitas
enim et honor non multum sinebant eos cogitare de peccato. 5 Nunc autem, ut voluptatem suam perficiant,
optant diucius viuere et licencius iam apponunt peccare. Ve eis, quia, nisi se emendauerint, perdicio eorum iam
appropinquat."
Caput 97 Christus loquens sponse de quodam prelato dicit ei, quod anima deuota, que perdidit deuocionis et
sancte meditacionis calorem propter superbiam et ambicionem suam et implicaciones mundi, humiliando se
perfecte Deo et proximo recuperabit diuinum calorem et lumen et senciet diuinam dulcedinem.
{ Filius loquitur per sponsam cuidam prelato dicens ei: "Tu similis est rote molendini, que immobilis est; que
cum stat fixa se non mouens, tunc grana in molendino non conteruntur. 2 Rota itaque hec significat voluntatem
tuam, que deberet esse mobilis non ad voluntatem et desiderium tuum sed ad meum, totumque relinquere te
debes in manus meas. 3 Sed hec rota nimis immobilis est secundum velle meum, quia aqua terrene cogitacionis
nimis sollicitat mentem tuam. Consideracio vero operum meorum et passio mea quasi mortua est in corde tuo,
propter quod cibus anime non sapit tibi nec sentitur. 4 Et ideo tu irrumpe transitum aque obstructum, ut defluat
aqua, qua transeunte rota fiet mobilis et grana faciliter conterentur. Obstaculum autem, quod retentat aquam,
superbia mentis et ambicio est, qua gracia Spiritus sancti obstruitur et omne bonum, quo anima fructificare debet,
impeditur. 5 Ideo assume veram humilitatem in mente tua. Per hanc enim influet dulcedo Spiritus mei in animam
tuam et defluet terrena cogitacio. 6 Per hanc eciam voluntas tua mobilis et perfecta erit ad velle meum, et tunc
incipies opera tua tanquam grana diiudicare et opera mea pro magno reputare. 7 Que autem est vera humilitas?
Certe non curare fauores et oblocuciones hominum, viam meam que oblita et neglecta est incedere, superflua
non querere, simplicioribus te conformare. 8 Si hanc viam diligis, tunc sapiunt tibi spiritualia, tunc passio mea et
via sanctorum meorum dulcis erit menti tue, tunc intelliges, quantum es debitor animabus quas regere suscepisti.
9 Ergo, quia iam in summitate rote ascendisti duobus pedibus scilicet potencia et honore, ideo ex potencia est tibi
cupiditas et ex honore est tibi superbia. Propterea descende nunc humiliando te ipsum mente et humiles rogando
pro te orare. 10 Nam mittam tibi iusticiam meam quasi fluuium rapidissimum et exigam a te nouissimum
quadrantem et racionem scilicet pro affectu, cogitatu, pro locucione et pro opere. Exigam quoque animas, quas
prouidencie tue commisi, quas ego ipse sanguine meo redemi."
Caput 98 Christus loquens sponse dicit, quod quatuor iaculis id est quatuor increpacionibus hic contentis
sagittandi sunt peccatores et tepidi, ut compungantur et ad emendacionem vite humiliter reducantur.
153

