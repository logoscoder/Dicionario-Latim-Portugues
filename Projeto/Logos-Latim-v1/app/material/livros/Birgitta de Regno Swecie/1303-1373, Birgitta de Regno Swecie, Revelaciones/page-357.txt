extitisti. 19 Et sic vere Deus cum angelis et angeli cum Deo de te, o virgo, creaturarum omnium dignissima,
antequam creareris, intime congaudebant.
Caput 5 In matrem Dei virgo preelecta nobis ostendat, que sit ad patriam via recta. Amen.
{ Intendens igitur Deus mundum creare cum aliis creaturis, que in eo sunt, ait: "Fiat!" et statim perfecte factum
erat, quod ipse creare intendebat. 2 Mundo itaque et creaturis omnibus preter solum hominem perfectis et diuino
aspectui cum pulchritudine reuerenter assistentibus, adhuc vnus minor mundus coram Deo cum omni venustate
increatus astabat, 3 a quo maior gloria Deo et angelis maior leticia atque omni homini eius bonitate frui volenti
maior vtilitas quam de hoc maiori mundo prouenire debebat. 4 O predulcis domina Virgo Maria, omnibus
amabilis, omnibus vtilis, per hunc minorem mundum non incongrue tu intelligeris! 5 Ex scriptura eciam
colligitur, quod placuit Deo lucem a tenebris in hoc maiori mundo diuisisse. 6 Sed vere illa lucis ac tenebrarum
diuisio, que in te post tuam creacionem fieri debebat, multo magis ei placuit, quando scilicet tenerioris infancie
ignorancia, que tenebris comparatur, a te penitus debebat abscedere, 7 et Dei cognicio cum voluntate et
intelligencia viuendi secundum eius velle, que luci assimilatur, cum feruentissima caritate in te debebant
plenissime remanere. 8 Conuenienter itaque teneritudo illa infancie tenebris similatur, qua Deus non agnoscitur
et, quid agendum sit, nulla racione discernitur. 9 Hanc vtique etatis infancie teneritudinem tu, o virgo, omnis
peccati expers, innocentissime transegisti! 10 Deinde quemadmodum Deus duo luminaria simul cum stellis huic
mundo necessaria creauit, vnum, vt preesset diei, et alterum, vt preesset nocti, ita et in te alia duo luminaria
clariora fieri preuidit. 11 Primum namque erat tua diuina obediencia, que instar solis coram angelis in celo et
bonis hominibus in mundo, quibus vere Deus sempiternus dies est, lucidissime radiaret. 12 Secundum vero
luminare erat tua constantissima fides, qua multi nocturno tempore (hoc est ab hora illa, qua creator in carne pro
creatura pati debebat, vsque ad eius resurreccionem) in tenebris desperacionis et perfidie misere peruagantes
veluti quodam lunari iubare ad veritatis agnicionem ducendi erant. 13 Stellis quoque cogitaciones tui cordis in
hoc similes apparebant, quod a tempore illo, quo primo Dei cognicionem habuisti, ita feruens in diuina caritate
vsque ad mortem permansisti, quod Dei atque angelorum aspectui omnes cogitaciones tue nitidiores quam stelle
humano visui apparebant. 14 Volucrum itaque diuersi generis sublimes volatus et dulcisoni concentus omnia
verba tuorum labiorum figurabant, que a tuo terreno corpore vsque ad aures sedentis in throno maiestatis ad
summam angelorum exultacionem cum omni suauitate conscendere debebant. 15 Preterea toti terre in eo similis
extitisti, quod, sicuti omnia in hoc maiori mundo terrenum corpus habencia ex terre fructibus debebant enutriri,
ita omnia illa non solum nutrimentum ymmo et ipsam vitam ex tuo fructu debebant optinere. 16 Florigeris vero
ac fructiferis arboribus merito comparari possent opera tua; nam cum tanta caritate ea factura eras, quod plus
omnium florum pulchritudine et fructuum suauitate Deum atque angelos delectare debebant, 17 presertim cum
sine omni ambiguitate credendum sit Deum in te ante tuam creacionem plures virtutes preuidisse quam in
omnibus herbarum, florum, arborum, fructuum, lapidum, gemmarum seu metallorum generibus, que inueniri
possent in tocius orbis amplitudine. 18 Vnde nimirum, si Deus in te, o minor munde, qui adhuc creandus eras,
magis delectabatur quam de hoc maiori mundo. 19 Nam licet ante te mundus creatus extitit, periturus tamen erat
cum omnibus, que in eo essent; tu tamen in tua immarcessibili pulchritudine iuxta eternam Dei preordinacionem
in ipsius amantissima dileccione inseparabiliter permanere debebas. 20 In nullo enim ille maior mundus meruit
nec mereri potuit, vt sempiternus fieret, sed tu, o felix Maria, virtutum plenissima, post tuam creacionem diuina
opitulante gracia omnia, que tecum Deus facere dignatus est, cum omnium virtutum perfeccione dignissime
meruisti.
Caput 6 Corona virtutum regina decorata sit nobis in tutamen iugiter parata. Amen.
{ Virtutum omnium operator et ipsa virtus Deus est. Ymmo eciam omnibus creaturis, que create sunt,
impossibile est virtute aliqua illas sine ipsius amminiculo choruscare, 2 qui a principio, postquam mundum
perfecit creare et omnes creaturas, vltimo virtute sua creauit hominem, tribuens ei liberum arbitrium, vt per eum
in bono perseueranter staret ad bonum premium et in malum non caderet ad retribucionem malam. 3 Nam sicut
apud homines illorum opera pro modico reputantur, qui operari renuunt, donec in cippo vel compede ad
operandum detenti fuerint, illorum vero opera dileccione et optimo digna sunt premio, qui non inuiti sed
voluntate spontanea facienda sua ex sincera caritate perficiunt, 4 modo simili, si Deus angelis et hominibus
liberum arbitrium non dedisset, viderentur quodammodo quasi ad ea, que agerent, coartari atque eorum opera
modica remuneracione digna existere. 5 Placuit igitur virtuti, que Deus est, faciendi, quod eis placeret, libertatem
donare, fecitque eos plene intelligere, qualem retribucionem diuina obediencia mereretur, et qualibus penis
contumax inobediencia suos imitatores dignos efficeret. 6 Magnam vtique virtutem Deus ostendit, quando
hominem ad hoc de terra plasmauit, quod per caritatem et humilitatem celestium mansionum inhabitator
mereretur effici, a quibus angeli diuine voluntati contrarii pro superbia et inuidia infeliciter sunt eiecti. 7 Erant
enim ipsis virtutes odibiles, pro quibus potuissent sublimiter coronari. 8 Nam nulli dubium sit, quod, sicut rex ex
regali corona honoratur et gloriatur, ita quelibet virtus non solum factorem suum inter homines honorificat,
ymmo eciam coram Deo et angelis veluti fulgida corona ipsum excellenter decorat, et ideo quelibet virtus corona
fulgida non incongrue potest appellari. 9 Vnde inestimabilis vere credendus est coronarum numerus, quibus ipse
Deus sublimissime fulget, cuius virtutes omnia, que fuerunt, que sunt et erunt, pluralitate et magnitudine et
dignitate incomparabiliter excedunt; numquam enim aliud nisi virtutes operatus est. 10 Quem tamen specialiter
357

