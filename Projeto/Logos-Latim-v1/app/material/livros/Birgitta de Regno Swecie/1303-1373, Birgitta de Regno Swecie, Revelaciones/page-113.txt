pulchritudo clarissima, et illumina tenebras nostras; veni, pulchritudo preciosissima, et aufer obprobrium
nostrum; 6 veni, pulchritudo suauissima, et mitiga amaritudinem nostram; veni, pulchritudo potentissima, et
dissolue captiuitatem nostram; veni, pulchritudo honestissima, et dele feditatem nostram!' 7 Ergo benedicta et
venerabilis sit talis et tanta pulchritudo, quam omnes videre optabant patriarche, de qua omnes cecinerunt
prophete, de qua omnes electi gaudent!" 8 Respondit Mater: "Benedictus sit Deus, pulchritudo mea, qui dedit tibi
talia verba loqui! Propterea dico tibi, quod pulchritudo antiquissima, eterna et pulcherrima, que fecit et creauit
me, comfortabit te; 9 pulchritudo vetustissima et noua innouans omnia, que fuit in me et processit de me, docebit
te mirabilia; pulchritudo desiderantissima delectans et letificans omnia inflammabit animam tuam caritate sua.
10 Propterea confide in Deo. Cum enim pulchritudo celestis apparuerit, omnis pulchritudo terrena confundetur et
reputabitur quasi stercus." 11 Deinde ait filius Dei ad matrem: "O, benedicta mater, tu es similis aurifabro, qui
preparat opus pulchrum. Omnes qui viderint opus congratulantur et tunc vel lapides preciosos aut aurum
offerunt, ut opus perficiatur. 12 Sic tu, dilecta mater, omni conanti surgere ad Deum tribuis auxilium, et
neminem relinquis vacuum a consolacione tua. Propterea bene vocari poteris sanguis cordis Dei. 13 Sicut enim
sanguine viuificantur et roborantur omnia membra corporis, sic per te omnes viuificantur a peccato et
fructuosiores fiunt ad Deum."
Caput 20 Informacio sancte Agnetis ad filiam de non retrocedendo et de non plus debito procedendo et de modo
tenendo in abstinenciis incipiendis vel inceptis; et que continencia sit Deo acceptabilis.
{ Agnes loquitur: "Filia, sta stabilis et non retrocedas, quia serpens mordens iacet ante talos. Nec eciam plus
debito procedas, quia cuspis lancee acute ante te stat, a qua, si plus iusto processeris, vulneraberis. 2 Quid vero
est retrocedere nisi penitere in temptacionibus assumpisse austeriora et salubria et velle ad consueta redire,
delectari mente in sordidis cogitacionibus? 3 Talia, si menti placent, obscurant omnia bona paulatimque
retrahunt ab omni bono. Nec eciam debes plus debito procedere, id est ultra vires te affligere aut alios supra
naturam tuam in bonis operibus imitari, 4 quia ab eterno disposuit Deus operibus caritatis et humilitatis aperiri
peccatoribus celum, seruata in omnibus mensura et discrecione. 5 Nunc autem Dyabolus inuidus suadet homini
imperfecto supra vires ieiunare, promittere inconsueta et importabilia, velle imitari perfecciora non consideratis
viribus propriis et infirmitatibus, 6 ut deficiente robore homo vel continuet male incepta propter ruborem
hominum plus quam propter Deum, vel deficiat cicius propter indiscrecionem et infirmitatem. 7 Propterea
mensura teipsam in teipsa, id est secundum fortitudinem et debilitatem tuam, quia alii sunt a natura forciores, alii
debiliores, alia gracia Dei feruenciores, alii consuetudine bona alacriores. 8 Ideo secundum consilium timencium
Deum guberna vitam tuam, ne aut per inconsideracionem mordeat te serpens aut cuspis gladii venenosi id est
suggestio Dyaboli venenosissima deludat mentem tuam, qua vel videri velis quod non es aut esse appetas quod
est supra vires et virtutem tuam. 9 Nam sunt quidam, qui meritis suis obtinere celum credunt; quibus Deus parcit
a Dyaboli temptacionibus ex occulta dispensacione sua. Alii sunt, qui operibus suis satisfacere Deo putant pro
excessibus suis; quorum omnium error omnino dampnabilis est, 10 quia eciam si quilibet homo cencies corpus
suum occideret, non posset Deo unum pro mille respondere, quia ipse dat posse et velle, ipse tempora et
sanitatem, ipse replet in bonis desiderium suum, 11 ipse dat diuicias et gloriam; ipse qui mortificat et viuificat,
exaltat et humiliat. Et omnia sunt in manu eius. Ideo ei soli omnis honor exhibendus est, et nulla merita
hominum alicuius reputacionis sunt apud Deum. 12 Quod vero mirabaris de domina, que ad indulgencias
veniens corrupta est, respondeo tibi: Sunt quedam mulieres, que continenciam habent sed non diligunt; quibus
nec delectacio magna est nec temptacio violenta, 13 quibus, si nupcie honorande preberentur, susciperent quidem
sed, quia non offeruntur magna, dedignantur parua. Et ideo ex continencia aliquando oritur superbia et
presumpcio, propter quam contingit ex permissione diuina cadere sicut iam audisti. 14 Si vero aliqua esset talis
intencionis, quod nec propter totum mundum, si ei preberetur, vellet semel maculari, impossibile est talem
relinqui ad turpia. 15 Verumptamen, si Deus permitteret ex occulta iusticia sua talem cadere, plus fieret ei ad
coronam quam ad peccatum, dummodo esset contra eius voluntatem. 16 Propterea pro certo scito, quod Deus est
quasi aquila, que ab alto prospicit infima; que si aliqua viderit ascendere de terra, statim quasi funda deicit illa;
17 si vero aliquod venenosum prospicit contrarium sibi, quasi sagitta transuerberat; si autem distillat aliquod
immundum de superioribus supra ipsam, quasi anser fortiter excutit a se et elongat. 18 Sic eciam facit Deus. Si
viderit corda hominum ex fragilitate carnis vel temptacionibus Dyaboli contra voluntatem spiritus erigere se
contra Deum, statim quasi funda per inspiracionem compunccionis et penitencie illud adnichilat et facit
hominem redire ad Deum et ad se ipsum. 19 Si vero venenum cupiditatis carnis vel diuiciarum intrauerit cor,
mox Deus transuerberat mentem sagitta caritatis sue, ne homo perseuerans in peccato a Deo separetur. 20 Quod
si aliquod immundum superbie vel lutum luxurie fedauerit animum, mox quasi anser per fidei et spei
constanciam deicit, ne vel animus obduretur in viciis aut anima iuncta Deo dampnabiliter maculetur. 21
Propterea, filia, in omnibus affeccionibus tuis et operibus considera iusticiam et misericordiam Dei et semper
attende finem."
Caput 21 Verba sponse ad Deum de eius virtute et magnificencia; et responsio virginis ad filiam ipsam
comfortans; et qualiter boni serui Dei non debent cessare a predicacione et monicione gencium, siue
conuertantur siue non, quod probat per exemplum.
113

