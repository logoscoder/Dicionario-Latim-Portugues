232 Christus statuit hic, quod, excepto tempore oracionis et leccionis et recepcionis necessitatum corporalium,
totum residuum tempus in labore pio et honesto a monialibus et fratribus vtiliter expendatur.
233 Caput XXIV.
234 "Mater mea omne tempus suum tribus distinxit temporibus; vnum, quo laudauit Deum ore suo, aliud, quo
manibus suis ei seruiebat, tercium, quo corporis infirmitati compaciens necessaria tribuit ei iuxta modum. 235
Sic sorores omni tempore, quo diuinis non intersunt vel leccioni et tale tempus fuerit, eciam manibus suis
laborent, vt, sicut michi seruiunt ore, sic seruient et reliquis membris. 236 Et iste labor non sit ad aliquam mundi
vanitatem, non ad aliquod proprium lucrum sed, sicut labor Matris mee, pro honore Dei et ecclesiarum vel
pauperum vtilitate. Omnia autem opera sua facient cum licencia abbatisse. 237 Numquid ego ipse, omnium
Deus, fui in mundo sine labore? Numquid non laboraui eundo, docendo, paciendo? Numquid apostoli mei
fuerunt sine labore, quibus bene omnia potuissem sufficienter dedisse? Sed ipsi omnibus membris suis seruierunt
michi, Deo suo, et vt per laborem corporalem apciores essent ad laborem spiritualem."
238 Christus statuit hic, quod mensura ciborum cum discrecione taxata tam nobilibus quam ignobilibus equalis
tribuatur.
239 Caput XXV.
240 "Sancti mei non ideo affligebant corpus suum, quia odiebant illud, sed vt temperarent illud ad seruicium Dei
sui, ad quod factum erat; 241 nec ideo, quia credebant se ex eius affliccione dignos absque misericordia mea ad
regnum meum, quia, eciam si homo cencies occideret corpus suum, non tamen ex meritis suis esset dignus
habere mecum regnum, si cum iusticia mea procederem contra eum. 242 Ideo hoc michi carum est et
acceptabile, vt homo sic indulgeat corpori suo tamquam iumento infirmo, prout stare potest in seruicio meo, non
vt luxurietur vel deliciis dissoluatur sed necessitati cum discrecione satisfaciat et prout natura infirma petit. 243
Ergo, quia difficiliter omnes seruant modum, ideo vt occasionem maiorem boni habeant, mensura omnibus
constituatur equalis, nobili et ignobili, pauperi et diuiti, cuius virtutem nouerit ille, qui in se infirmitates
temptacione didicerat, quia mensura probacione addiscitur et paciencia et discrecione consumatur."
244 Christus disponit hic de modo fenestrarum seu cratis et declarat, quod moniales possint ibidem audiri sed
non videri tempore confessionis, tempore vero communionis possint audiri pariter et videri. 245 Dicit eciam de
rota et de modo ibidem tenendo et prohibet, quod nullus vmquam confessor vel alius intret monasterium
monialium nisi quando alicui infirme danda sunt sacramenta aut quando aliqua mortua debeat extrahi ad
sepeliendum.
246 Caput XXV.
247 "Sorores confessiones suas faciant ad fenestras ita ordinatas, quod audiri quidem possint, minime autem
videri. Communicare vero debent ad fenestras, vbi audiri possint pariter et videri. 248 Sed quando de aliis
corporis aut anime commodis confessori aut alicui presbiterorum seu fratrum loqui voluerint, tunc ad alias
fenestras, vbi audiri eciam possunt sed non videri, sedeant. 249 Ibi in pariete rota quedam habeatur, per quam
accipienda et mittenda sunt necessaria. Nulla tamen sororum ibi aliqua loqui vel audire presumat nec accipere
aliqua vel emittere sine scitu vel licencia abbatisse. 250 Caueatur eciam ibi et in omni loco, nisi dum
confessiones ad fenestras deputatas audiuntur, ne aliqua soror ad audiendum siue loquendum alicui sine
presencia aliquarum sororum inueniatur sola, que omnia verba audient sicut ipsa. 251 Prohibeatur eciam, ne
vmquam confessor seu aliquis presbiterorum aut fratrum monasterium ingrediatur, nisi quando infirmis donanda
sunt sacramenta. Tunc autem ingrediatur confessor sed nullo modo solus ymmo aliquibus ipsum sequentibus.
252 Mortua vero aliqua sorore omnes presbiteri et fratres cum confessore ingrediantur, cum cantu et oracionibus
corpus ad sepulchrum deferendo."
253 Christus ordinat hic, quod dyocesanus episcopus sit pater et visitator monasterii istius religionis, princeps
vero regni seu prouincie debeat esse defensor et papa earum tutor caritatiuus, sine cuius licencia nullum
monasterium istius religionis fundetur. 254 Dicit eciam, quod aliqui deuoti fratres de regula beati Benedicti aut
beati Bernardi addant in ista regula aliqua capitula super correccione excessuum et super visitacione fienda et
super omnibus aliis, que huic regule necessaria viderint expedire.
255 Caput XXVI.
256 "Episcopus, in cuius dyocesi monasterium est, erit tam sororum quam fratrum pater et visitator necnon et
iudex in omnibus causis seu casibus sorores aut fratres tangentibus. 257 Ipsum denique oportet continue
sollicitum et diligentem esse speculatorem, si regula in omnibus punctis obseruatur, ne contingat ipsius salubria
statuta ab aliquibus sororum aut fratrum paruipendi. 258 Princeps regni seu terre, in qua est monasterium, erit eis
responsalis et defensor in omnibus necessitatibus. Papa vero super vtrumque, scilicet principem terre et
episcopum, erit eorum tutor caritatiuus, si eius adiutorium postulauerint necessitate aliqua compellente. 259
Quicumque monasterium huius religionis construere voluerit, nullatenus sine voluntate et licencia pape hoc
presumat. 260 Deinde ista regula per papam confirmata inquirantur aliqui deuoti fratres de regulis Benedicti vel
Bernardi, qui huic regule inscribant, quomodo excessus emendandi sunt in monasterio et quomodo mortui
sepeliendi sunt et qualiter visitabit episcopus et pro quibus casibus ingredietur monasterium. 261 Et omnia alia
necessaria, que in hiis verbis non narrantur, ad huius regule roboracionem assumantur de regulis supradictis."
351

