corpus per caput, alius per pedes. Ego vero, que mater eram, tenui per medium. 9 Et sic nos tres portauimus eum
ad quandam petram, que in lintheo mundo per me operta erat, in quo obuoluimus corpus. Sed non consui
lintheum. Sciebam enim pro certo, quod non in tumulo putresceret. 10 Postea Maria Magdalena et alie sancte
mulieres venerunt, necnon et angeli sancti, multi quasi athomi solis, affuerunt, obesequium exhibentes creatori
suo. 11 Qualem autem tristiciam tunc temporis habui, non est, qui valeat dicere. Eram enim sicut mulier pariens,
cuius omnia membra post partum tremula sunt. 12 Que, licet pre dolore vix respirare possit, tamen gaudet
interius, quantum potest, eo quod scit filium suum natum in eandem miseriam, de qua exiuit, numquam
rediturum. 13 Sic ego, licet ex morte filii mei eram incomparabiliter tristis, tamen, quia sciui filium meum non
amplius moriturum sed in eternum victurum, gaudebam in anima mea. Et sic cum tristicia mea quedam leticia
miscebatur. 14 Vere dicere possim, quod sepulto filio meo quasi duo corda in uno sepulchro fuerunt. Numquid
non dicitur: 'Ubi est thesaurus tuus, ibi est et cor tuum.'? Sic in sepulchro filii mei semper cogitacio et cor meum
versabatur." 15 Deinde adiciens mater Dei dixit: "Dicam tibi de illo tali per modum exempli, quomodo et in quo
statu positus erat et quomodo nunc constitutus est. 16 Quasi quod quedam virgo cuidam desponsata esset et ante
ipsam duo iuuenes starent, quorum unus a virgine vocatus dixit ei: 17 'Consulo tibi, ne credas ei, quem
desponsasti. Ipse enim rigidus est in operibus suis, tardus in remuneracione, auarus in donis. 18 Crede ergo
magis michi et verbis, que tibi dico, et monstrabo tibi alium, qui non est durus sed lenis in omnibus, qui dat tibi
statim, quod desideras, qui dat eciam tibi copiose, que placent et delectant.' 19 Quibus auditis virgo cogitans
secum respondit: 'Verba tua sunt dulcia ad audiendum. Tu personaliter lenis es et pulcher ad senciendum.
Consultum credo verba tua sequi.' 20 Et cum extraheret anulum de digito, ut porrigeret iuueni, vidit superius
unam scripturam, in qua erant tria verba. 21 Primum erat: 'Cum veneris in cacumen arboris, caue, ne
apprehendas aridum ramum arboris ad sustentandum te, ne forte cadas!' 22 Secundum verbum erat: 'Caue, ne
recipias consilium ab inimico!' 23 Tercium erat: 'Non ponas cor tuum inter dentes leonis!' 24 Cumque virgo
videret hec, retraxit manum et retinuit anulum cogitans secum sic: 'Hec tria, que video, forte notant, quod iste,
qui me in sponsam habere cupit, non est fidelis. 25 Michi videtur, quod verba sua sunt vana et plenus est odio et
interficiet me.' 26 Et cum sic cogitaret, iterum respexit et vidit aliam scripturam, in qua eciam erant tria verba.
Primum erat: 'Da ei, qui tibi dedit!' Secundum verbum erat: 'Da sanguinem pro sanguine!' Tercium erat: 'Non
alienes possessori, quod suum proprium est!' 27 Quibus visis et auditis cogitauit iterum sic virgo: 'Prima tria
verba informant me, quomodo fugiam mortem, sequencia tria, quomodo optineam vitam. Ergo iustum est, ut
magis sequar verba vite.' 28 Tunc virgo sapienti usa consilio vocauit ad se seruum illius, qui eam primo
desposauit, et eo appropinquante ille, qui eam decipere voluit, se ab eis elongauit. 29 Talis est anima illius
desponsata Deo suo. 30 Duo iuuenes, qui ante eam stabant, sunt amicicia Dei et amicicia mundi. Nam amici
mundi magis et vicinius appropinquant ei usque nunc. 31 Qui loquebantur ei de diuiciis et honore mundi, ad
quos pene extendisset anulum amoris sui et eis in omnibus consensisset. 32 Sed succurrente gracia filii mei vidit
scripturam quandam, idest audiuit misericordie eius verba, in quibus intellexit tria. 33 Primo, quod caueret sibi,
ne, dum alcius ascenderet et rebus casuris inniteretur, grauior ei casus immineret. Secundo intellexit nichil esse
in mundo nisi dolorem et sollicitudinem. Tercio, quod mala est diaboli retribucio. 34 Deinde aliam scripturam
vidit, scilicet audiuit verba eius consolatoria. 35 Primo, ut daret sua Deo, a quo habet omnia. Secundo, ut
redderet ei seruicium corporis sui, qui sanguinem suum fudit pro eo. Tercio, ut non alienaret animam suam a
Deo suo, qui eam creauit et redemit. 36 Istis auditis et diligenter consideratis appropinquant ei nunc serui Dei et
placent, et elongant se ab eo serui mundi. 37 Sed nunc anima eius est quasi virgo, que de brachio sponsi sui
nouiter surrexit, que tenetur habere tria. 38 Primo vestes decoras, ne forte derideatur a famulis regis, si in
vestibus deprehenditur aliqua deformitas. 39 Secundo debet esse morigerata iuxta voluntatem sponsi, ne, si
aliquid in actibus suis inueniatur inhonestum, dehonestetur sponsus propter eam. 40 Tercio debet esse
mundissima, ut sponsus non inueniat in ea unam maculam, pro qua contempni et repudiari possit. 41 Deinde
habeat ductores ad cubiculum sponsi sui, ne forte in ambitibus vel in subtili aditu errare contingat. 42 Qui vero
ductor esse debet, duo habeat: primo, ut videatur a sequente; secundo, ut audiatur, quid docet et quo itur. 43 Ille
autem, qui sequitur aliquem precedentem, tria tenetur habere: primo, ut non sit segnis et piger in sequendo;
secundo, ut non abscondat se a precedente; tercio, ut diligencius attendat et consideret vestigia precessoris et
eum sollicite sequatur. 44 Ergo anima eius ut ad cubiculum sponsi perueniat, necesse est, ut a ductore ducatur,
qui eam ad sponsum suum, Deum, feliciter perducat.
Caput 22 Verba doctrine Virginis gloriose ad filiam de spirituali et temporali sapiencia et, quam ipsarum quis
debeat imitari et qualiter spiritualis sapiencia post paucos labores ducit hominem ad perpetuam consolacionem,
temporalis vero ad eternam dampnacionem.
{ Maria loquebatur: "Scribitur, quod 'qui vult sapiens esse, addiscat sapienciam a sapiente'. 2 Unde per
exemplum dico tibi, quasi esset unus, qui volens addiscere sapienciam vidit duos magistros ante se stare, ad quos
ait: 3 'Libentissime addiscerem sapienciam, si scirem, quo me duceret, qualem haberet utilitatem et qualem
finem.' 4 Respondit alter magistrorum: 'Si meam sapienciam sequi volueris, ducet te in altissimum montem, sed
in via duricia lapidum est sub pedibus, difficultas et preruptum est in ascensu. 5 Si laboraueris in ista sapiencia,
habebis, quod exterius est tenebrosum sed intus fulgidum. Si tenueris eam firmiter, habebis, quod vis. 6 Sed
quasi circulus circumuoluitur et attrahet te sibi magis ac magis, dulciter ac dulcius, donec leticia ab omni parte
66

