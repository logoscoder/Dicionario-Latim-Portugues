eius deprimebat et eam multis videntibus extraxit de lecto. Tunc presentibus multis fidedignis domina sancta
Birgitta aperte dixit: 12 "Recede, diabole, quia satis inquietasti istam creaturam Dei." Et dicto verbo ipsa mulier
per dimidiam horam depressit oculos in terram et eleuans se dixit: "Vere vidi diabolum in vilissima forma
egredientem per fenestram et audiui vocem dicentem michi: 'Vere, mulier, liberata es.'" 13 Et post illam horam
eadem mulier ab omni impaciencia liberata fuit nec sordidas cogitaciones paciebatur ulterius et bono fine
quieuit.
Caput 17 Verba Christi ad sponsam, qualiter peccator assimilatur tribus, scilicet aquile, aucupi et pugili.
"{ Ego sum Iesus Christus, qui loquor tecum, qui in ventre virginis verus Deus et verus homo fui, non minor cum
Patre omnia regens, licet essem cum virgine. Ille talis inimicus meus pessimus similis est tribus: primo aquile,
volanti in aere, sub qua alie aues volant; secundo similis est aucupi, cantanti in fistula linita bitumine tenaci,
cuius voce aues delectate, cum ad fistulam aduolant, bitumine illo retinentur; tercio similis est pugili, qui primus
est in omni certamine. 2 Ipse namque similis est aquile, quia per superbiam suam, qua nullos pateretur, si posset,
esse superiores, lacerat omnes, quos potest, unguibus malicie. Ideo abscidam ei alas potencie sue et superbie.
Auferam de terra maliciam eius. Ipsum autem tradam olle inextinguibili, ubi sine fine cruciabitur, nisi
emendauerit se. 3Similis est eciam aucupi, quia scilicet per dulcedinem verborum et promissionum omnes sibi
attrahit, sed quicumque ad eum venerint, sic infiguntur in perdicione, ut numquam possint inde fugere. Ideo aues
inferni configent oculos eius, ne umquam videat gloriam meam sed sempiternas inferni tenebras. 4 Precident
aures illius, ne audiat verba oris mei. A planta pedis usque ad verticem capitis facient ei pro dulcedine
amaritudinem, ut tot penas sustineat, quot homines adduxit in perdicionem. 5 Similis est eciam pugili, qui primus
in omni malicia nulli cedere vult et omnes deprimere proponit. Ideo sicut pugil primus erit in omni pena, semper
innouabitur pena eius et non deficiet. Verumptamen quamdiu anima est cum corpore, misericordia mea parata
est ei." 6 Hic fuit miles potentissimus, qui multum odiuit clerum, verba ignominiosa imponens eis. De quo facta
est reuelacio precedens et subsequens. 7 Filius Dei loquitur: "O miles mundi, quere a sapientibus, quid contigit
superbo Aman, qui despexit populum meum! Nonne mors ignominiosa et magna confusio? Sic iste deridet me et
amicos meos. 8 Ideo sicut Israel non planxit mortem Aman, sic nec amici mei plangent super mortem istius sed
amarissima morte morietur, nisi se emendauerit." Hec ita euenerunt.
Caput 18 Verba Christi ad sponsam, qualiter in domo Dei debet esse humilitas et qualiter per talem domum
religio designatur, et eciam quod edificia et elemosine etcetera debent fieri de bene acquisitis et de modo
restituendi.
"{ In domo mea debet esse omnis humilitas, que omnino nunc contempta est. Ibi debet esse murus fortis inter
viros et mulieres, quia, licet omnes possem defendere et omnes sine muro tenere, propter cautelas tamen et
astucias diaboli volo, quod unus murus diuidat utrasque habitaciones, qui sit fortis et non multum altus sed
moderatus. 2 Fenestre sint simplicissime et lucide, tectum moderate altum, ita ut nichil ibi appareat, nisi quod
humilitatem redoleat. Quia illi, qui michi nunc domos edificant, ipsi sunt similes magistris edificantibus. Ad
quos cum dominus edificii ingreditur, recipiunt eum per crines et terunt eum sub pedibus, lutum ponunt in
sublimi et aurum sub pedibus. Sic faciunt ipsi michi. 3 Edificant enim lutum, idest temporalia ista casura ponunt
quasi ad celum. Animas autem, que sunt preciosiores auro, minime curant. Si ego ingredi volo ad eos per
predicatores meos aut per cogitaciones bonas, ipsi arripiunt me per crines et conculcant me sub pedibus, idest
blasphemiam michi inferunt et opera mea et verba mea contemptibilia reputant quasi lutum. Se autem estimant
multo sapienciores. Si enim michi edificare vellent ad honorem meum, animas primo edificarent. 4 Quicumque
autem domum meam edificat, summo studio apponat curam, ut non veniat ibi ad edificium unus denarius, qui
non sit bene et iuste acquisitus. Multi quippe sunt, qui se male acquisita bona habere sciunt, et tamen de hoc non
dolent nec voluntatem habent restituendi et satisfaciendi ipsis defraudatis et spoliatis, quamuis possent restituere
et satisfacere, si vellent. Sed tamen, quia cogitant secum in eternum non posse possidere ea, dant partem ecclesiis
ex illis bonis iniuste acquisitis, quasi per hanc donacionem placatum me habeant. Alia autem bona bene acquisita
reseruant posteris suis. Hoc certe non placet michi. 5 Quicumque enim michi in donis suis placere vellet, deberet
primo habere affeccionem emendandi se, deinde facere illa bona opera, que posset. Debet eciam lugere et
plangere mala, que fecit, deinde restituere, si potest. Et si non potest, debet habere voluntatem restituendi
defraudata. 6 Postea cauere debet, ne umquam talia ulterius committat. Si autem non superesset, cui redderet illa
male acquisita, tunc posset michi dare, qui omnibus possum sua refundere. Quod si reddere non sufficit, tunc, si
cum proposito emendandi et contrito corde humiliauerit se michi, ego diues sum reddere et possum restituere
omnibus defraudatis partes suas vel in presenti seculo vel in futuro. 7 Ego volo tibi indicare, quid significat
domus, quam edificari volo. Ipsa enim domus est religio, cuius fundamentum sum ego ipse, qui omnia condidi et
per quem omnia facta sunt et subsistunt. In qua domo sunt quatuor parietes. 8 Primus est iusticia mea, qua
aduersantes domui huic iudicabo. Secundus paries est sapiencia mea, qua inhabitantes cognicione mea et
intelligencia illuminabo. Tercius est potencia mea, qua eos confortabo contra machinamenta diaboli. Quartus
eciam paries est misericordia mea, que omnes suscipit petentes eam. 9 In hoc pariete est porta gracie, per quam
omnes petentes suscipiuntur. Tectum domus est caritas, qua diligencium me peccata operio, ne pro illis peccatis
iudicentur. Fenestra tecti, per quam intrat sol, est consideracio gracie mee, per quam intrat calor deitatis mee ad
inhabitantes. 10 Quod autem murus debet esse fortis et grandis, significat, quod nullus valet infirmare verba mea
13

