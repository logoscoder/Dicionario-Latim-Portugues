assumpsi humanitatem de virgine, in qua humanitate loquebar et predicabam gentibus. Ego eciam misi spiritum
sanctum apostolis et loquebar per linguas eorum sicut et quotidie, quibus michi placet, infusione spirituali
loquor. 39 Ideo sciant amici mei, quod ego ipse, qui sum veritas, misi verba mea vni regi, que ipse contempsit.
Ergo tu, dyabole, nunc asculta, quia ego loqui volo, vt sciatur, vtrum rex meis consiliis an tuis suasionibus
obediuit. 40 Loquor autem omnia consilia dicto regi, nunc repetendo verbis paucioribus, que prius lacius
explicaueram. 41 Itaque regi persuasum fuit cauere ab omnibus peccatis prohibitis ab ecclesia sancta et moderata
habere ieiunia, vt audiret et responderet subditis suis conquerentibus et paratus esset facere iusticiam diuitibus et
pauperibus petentibus, ne forte propter nimiam abstinenciam diminueretur bonum communitatis populorum
regni et regimen reipublice aut propter excessum inordinatum fieret remissior ad dandum audienciam omnibus.
42 Item fuit persuasum regi, qualiter seruiret deo et oraret et quibus diebus et temporibus exoccuparet se ad
vtilitatem communitatis regni sui. 43 Item persuasum fuit regi, quibus diebus portaret coronam regiam ad
honorem dei et quod omnia consilia sua tractaret cum hominibus diligentibus veritatem et amicis dei, nec
vnquam transgrederetur veritatem et legem sed nec communitati populorum regni sui imponeret aliqua
grauamina insolita nisi pro defensione regni et impugnacione paganorum. 44 Item persuasum fuit regi habere
numerum familiarium et seruiencium iuxta facultatem obuencionum et reddituum fiscalium regni sui, et quicquid
superesset, diuideret cum militibus et amicis suis. 45 Item persuasum fuit regi, quod insolentes et insipientes
ammoneret sapienter cum verbis et caritate et corriperet viriliter et quod diligeret prudentes et maturos in caritate
diuina, inhabitantes in regno defenderet et dona sua cum discrecione donaret. 46 Et omnia illa, que spectant ad
coronam, non diminueret nec alienaret, indigenas et extraneos iuste iudicaret, clerum amaret, miliciam sibi
caritatiue associaret et communitatem populorum regni sui in pace confoueret. 47 His autem auditis respondit
dyabolus iudici dicens: Et ego consului regi peccata quedam facere in occulto, que ipse non audebat in aperto
agere. 48 Cui eciam persuasi diu et multas oraciones et psalmos legere sine attencione et deuocione cordis, vt sic
inaniter prolongando et occupando tempus nullos conquerentes audiret nec aliquam iusticiam faceret iniuriam
pacienti. 49 Persuasi quoque regi, vt ceteris bonis viris regni despectis vnum super omnes homines eleuaret et
pre omnibus preficeret et eum plus quam se toto corde diligeret, eciam proprium filium odiret, communitatem
populorum regni sui exaccionibus grauaret, homines interficeret et ecclesias spoliaret. 50 Item persuasi regi, vt
dissimulando iusticiam permitteret vnumquemque nocere alteri, et vt cuidam magno principi alterius regni fratri
meo adiurato alienando donaret terras pertinentes corone sue ad illum finem, 51 vt prodiciones et bella
suscitarentur, boni et iusti tribularentur, mali ad infernum mergerentur profundius, purgandi in purgatorio
affligerentur grauius, mulieres quoque violarentur, naues in mari depredarentur, sacramenta ecclesie
contemnerentur et vt vita luxuriosa licencius continuaretur omnisque voluntas mea liberius perficeretur. 52
Itaque, o iudex, ex istis iam factis et per regem opere iam completis et pluribus aliis peccatis probari et sciri
potest, vtrum rex tuis consiliis an meis obediuit. 53 Post hec autem loquebatur iusticia et respondendo dixit: Quia
rex odiuit virtutem et contempsit veritatem, ideo iam pertinet ad te augere aliqua mala regi de malis tuis, et ego
debeo secundum iusticiam diminuere illi aliqua bona de graciis sibi datis. 54 Respondit dyabolus: Ego, inquit, o
iudex, augebo et multiplicabo regi dona mea, et primo immittam ei negligenciam, vt non attendat opera diuina in
corde suo nec recogitet opera et exempla amicorum tuorum. 55 Respondit iusticia: Et ego, inquit, diminuam ei
infusiones spiritus mei sancti et subtraham ei recordaciones et consolaciones priores, quas prius habuit, bonas. 56
Et tunc dyabolus: Ego, inquit, immittam ei audaciam cogitandi et operandi peccata mortalia et venialia absque
rubore et verecundia. Tunc respondit iusticia: Ego diminuam ei racionem et discrecionem, ne discernat et
discuciat retribuciones et iudicia mortalium et venialium peccatorum. 57 Et dixit dyabolus: Ego immittam ei
timorem, ne audeat loqui vel facere iusticiam contra inimicos dei. Respondit iusticia: Ego diminuam ei
prudenciam et scienciam agendorum, vt similior videatur fatuo et ioculatori in verbis et operibus suis quam
homini sapienti. 58 Tunc dixit dyabolus: Ego apponam ei anxietates et tribulaciones cordis, eo quod non
prosperabitur secundum voluntatem suam. Respondit iusticia: Ego, inquit, diminuam ei consolaciones
spirituales, quas olim habuit in oracionibus et factis suis. 59 Dixit autem dyabolus: Ego apponam ei astuciam
excogitare solertes adinuenciones, quibus circumueniat et decipiat eos, quorum desiderat perdicionem. Respondit
iusticia: Ego diminuam ei tantum intellectum, quod non attendat proprium honorem et commodum suum. 60
Dyabolus dixit: Ego apponam ei talem mentis exultacionem, quod eciam de verecundia sua et damno et periculo
anime sue gaudebit, dum tamen possit temporaliter prosperari secundum velle suum. 61 Respondit iusticia: Ego
diminuam ei premeditacionem illam et consideracionem, quam sapientes habent in verbis et actibus suis. Tunc
dixit dyabolus: Ego apponam ei audaciam femineam et timorem indecentem gestusque tales, quod similior
videatur ribaldo quam regi coronato. 62 Respondit tunc iusticia: Tali, inquit, dignus est iudicio, qui se separat a
deo. Nam debet contemni ab amicis suis et odiri a populo communitatis sue et ab inimicis dei deici, quia donis
caritatis diuine tam spiritualibus quam corporalibus abusus est. 63 Iterum loquebatur veritas: Hec, inquit, que
ostensa sunt, non sunt propter merita regis, cuius anima nondum iudicata est sed in extremo puncto vocacionis
sue iudicanda erit. 64 Post ista dicta vidi, quod illa tria, scilicet virtus, veritas et iusticia, similia erant iudici, qui
antea loquebatur, et tunc audiui vnam vocem quasi preconis sic dicentem: 65 O vos celi omnes cum planetis
omnibus, date silencium, omnesque dyaboli, qui estis in tenebris, auscultate, et omnes vos alii, qui estis in
obscuris, audite, quia summus imperator audire proponit iudicia super principes terrarum. 66 Et statim illa, que
308

