utilia. Eterna vero despiciunt et obliuiscuntur. 40 Alii sunt insipientes ad mundi delectabilia et honorem eius et
sapientes ad considerandum, que Dei sunt, feruentes in obsequio eius. 41 Hii veraciter sapientes sunt, quia sapit
eis preceptum Dei et voluntas eius. 42 Isti veraciter illuminati sunt et apertos habent oculos, quia semper
considerant, quomodo veniant ad veram vitam et veram lucem. 43 Alii vero ambulant in tenebris, et delectabilius
eis videtur esse in tenebris quam viam inquirere, per quam venire possent ad lucem. 44 Propterea, sponsa mea,
congregemus in domos nostras hec tria, scilicet bonam voluntatem, premeditacionem diuinam et diuinam
sapienciam! 45 Hec enim sunt, ex quibus letari debemus. 46 Licet autem te moneo, attamen omnes electos meos
in mundo in te noto, quia anima iusti sponsa mea est; ego enim creator sum et redemptor.
Caput 26 Verba ammonicionis vite Virginis ad filiam et Christi ad sponsam de vestimentis habendis in secunda
domo et qualiter per talia vestimenta pax Dei et proximi et opera misericordie et abstinencia pura designantur, et
omnium istorum declaracio optima.
{ Maria loquebatur: "Imprime tibi monile passionis filii mei, sicut iste sanctus Laurencius impressit sibi. 2 Ipse
enim cogitabat cotidie in mente sua sic: 'Deus meus ipse est dominus meus, ego vero seruus. 3 Ipse Dominus
Iesus Christus fuit nudatus et derisus; quomodo ergo decet, ut ego, seruus, vestiar delicacioribus? 4 Ipse fuit
flagellatus et affixus ligno; non decet ergo, ut ego, qui seruus sum, si vere seruus sum, sim absque dolore et
tribulacione.' 5 Cumque igitur super prunas extenderetur et cum adeps liquidus in ignem decurreret et omnia
membra ignis inflammaret, respexit oculis in celum dicens: 6 'Benedictus sis tu, Deus meus et creator meus, Iesu
Christe! Ego cognosco me non bene in diebus meis vixisse, cognosco eciam me in honore tuo modicum fecisse.
Ideo quia misericordia tua maxima est, rogo te, ut facias mecum secundum misericordiam tuam.' 7 Et cum isto
verbo anima a corpore separata est. 8 Ecce, filia mea! Qui tantum filium meum dilexit, qui talia pro honore eius
passus est, adhuc indignum se dixit optinere celum. Quomodo ergo illi digni sunt, qui secundum voluntatem
suam viuunt? 9 Propterea considera semper passionem filii mei et sanctorum eius! Non enim sine causa tanta
passi sunt, sed ut aliis exemplum viuendi darent et ut ostenderent, quantam districcionem filius meus pro
peccatis exiget, qui non minimum peccatum vult esse sine emendacione." 10 Deinde Filius veniens loquebatur
sponse dicens: "Dixi tibi prius, que debent esse in domibus nostris. 11 Inter cetera enim debent ibi esse vestes
sub triplici genere: primo vestimentum lineum, quod nascitur et crescit de terra, secundo pellicium, quod fit de
animalibus, tercio sericum, quod fit de vermibus. 12 Lineum vestimentum habet duo bona. Primo molle est et
lene ad nuda corporis. Secundo non perdit colorem suum sed, quo frequencius abluitur, tanto fit mundius. 13
Secundum vestimentum, scilicet pellicium, eciam habet duo. Primo cooperit turpitudinem, secundo calefacit
contra frigus. 14 Tercium vestimentum, scilicet sericum, habet eciam duo. Primo videtur esse valde pulchrum et
delicatum, secundo valde carum ad emendum. 15 Lineum vero indumentum, quod ad nuda corporis habile est,
notat pacem et concordiam. 16 Hanc debet deuota anima habere ad Deum, ut pacem habeat cum Deo suo, nichil
aliud vel aliter volendo quam quod Deus, non exacerbando eum per peccata, quia inter Deum et animam non est
pax, nisi peccare desistatur et concupiscencia refrenetur. 17 Debet eciam pacem habere ad proximum, scilicet
non inferendo ei mala, succurrendo ei, si habet, sufferendo, si contra eum peccauerit. 18 Quid enim infelicius
distendit animam quam semper peccatum appetere et numquam eo repleri, semper desiderare et numquam
quiescere? 19 Quid vero amarius pungit animam quam contra proximum irasci et bonis eius inuidere? 20 Ideo
pacem debet anima habere ad Deum et ad proximum, quia nichil quiecius esse potest quam quiescere a peccato
et non sollicitari de mundo, nichil eciam lenius quam gaudere de bono proximi et ei velle, quod sibi ipsi. 21 Hoc
quoque lineum indumentum debet esse ad nuda corporis, quia cordi, in quo Deus quiescere vult, pax, vicinior
inter ceteras virtutes, propinquius et principalius inherere debet. 22 Hec enim est virtus, que Deum inducit in cor
et introductum tenet. 23 Que pax tamquam lineum nascitur et crescit de terra, quia vera pax et paciencia oritur de
consideracione infirmitatis proprie. 24 Homo enim, qui de terra est, consideret infirmitatem suam, scilicet quod
statim irascitur, si offenditur, quod statim dolet, si leditur; et si sic cogitauerit, non faciat alteri, quod ipse non
potest personaliter ferre, cogitando secum, quia: 25 'Sicut ego, sic et proximus meus infirmus est. Sicut ego nolo
talia pati, sic nec ipse potest.' 26 Tunc pax non amittit colorem suum, idest stabilitatem suam, sed eo fit
constancior, quia consideracio infirmitatis proximi in se ipso facit hominem beniuole tolerare illata. 27 Si autem
per impacienciam pax denigratur aliquo modo, tanto fit candidior apud Deum, quanto frequencius et cicius
lauatur per penitenciam. 28 Fit eciam lecior et caucior ad ferendum, quo plus exasperatur et frequencius abluitur,
quia gaudet de spe retribucionis, quam sperat sibi futuram propter pacem, et eo sollicicius cauet sibi, ne per
impacienciam cadat. 29 Secundum vestimentum, scilicet pellicium, notat opera misericordie. Que quidem
vestimenta pellicia fiunt de pellibus mortuorum animalium. 30 Quid sunt animalia nisi sancti mei, tamquam
animalia simplices? Horum pellibus debet tegi anima, idest opera misericordie eorum debet imitari et facere. 31
Hec faciunt duo. Primo cooperiunt turpitudinem anime peccatricis et emundant eam, ne in conspectu meo
maculosa appareat. 32 Secundo defendunt animam contra frigus. Quid est frigus anime nisi obduracio anime ad
amorem meum? 33 Contra hoc frigus valent opera misericordie, que vestiunt animam, ne frigore dissoluatur. Per
hec enim Deus visitat animam, et ipsa Deo semper vicinius appropinquat. 34 Tercium vestimentum, scilicet
sericum, quod fit de vermibus, quod videtur valde carum ad emendum, notat abstinenciam puram. 35 Hec enim
est pulchra in conspectu Dei et angelorum et hominum. Ipsa est eciam cara ad emendum, quia durum videtur
homini coercere os suum a multiloquio et vaniloquio. 36 Durum videtur refrenare carnis sue cupiditatem a nimia
70

