Christe, tu vere es caput omnium hominum et angelorum et dignus rex regum et dominus dominancium, qui
omnia opera facis ex vera et ineffabili caritate. Et quia caput tuum benedictum corona spinea coronari humiliter
permisisti, idcirco caput et capilli tui benedicti sint et honorentur gloriose dyademate imperiali celumque et terra
et mare et omnia, que creata sunt, in eternum tue subiaceant et obediant potestati. Amen. 67 Domine mi Ihesu
Christe, quia frons tua splendida numquam se auertit a recta iusticia et veritate, ideo benedicta sit eadem tua
frons et regali ac triumphali gloria perpetuo collaudetur ab omnibus creaturis. Amen. 68 Domine mi Ihesu
Christe, quia tuis fulgentibus oculis pietatis benigne respicis omnes, qui a te cum vera caritate graciam et
misericordiam postulant, ideo benedicti sint oculi tui, palpebre et gloriosa supercilia tua totusque visus tuus
amabilis et decorus incessanter glorificetur ab omni celesti exercitu ciuium supernorum. Amen. 69 Domine mi
Ihesu Christe, quia auribus tuis benignis libenter audis et exaudis omnes, qui te humiliter alloquuntur, ideo
benedicte sint ille aures tue et eternaliter omni repleantur honore. Amen. 70 Domine mi Ihesu Christe, quia
benedicte nares tue suauissime non horruerunt fetorem putridi cadaueris mortui Lazari neque eciam fetorem
horridum, qui spiritualiter a proditore Iuda processit, quando te osculabatur, idcirco benedicte sint nares tue
preciose et odor suauitatis et laudis eis ab omnibus eternaliter impendatur. Amen. 71 Domine mi Ihesu Christe,
quia ore tuo et labiis tuis benedictis ad nostram corporalem et spiritualem salutem et instruccionem fidei verba
vite et doctrine sepissime predicasti, ideo benedictum sit reuerendum os tuum et labia tua pro omni verbo, quod
ab eis processit. Amen. 72 Domine mi Ihesu Christe, quia dentibus tuis mundissimis ad sustentacionem tui
benedicti corporis cibum corporalem moderatissime masticasti, ideo benedicantur et honorentur dentes tui ab
omnibus creaturis tuis. Amen. 73 Domine mi Ihesu Christe, quia lingua tua numquam mouebatur ad loquendum
neque silebat nisi iuste et vtiliter, quantum erat preordinatum in tua diuinitate, idcirco benedicta sit eadem lingua
tua. Amen. 74 Domine mi Ihesu Christe, quia secundum tuam etatem barbam speciosam in tua facie decora
decenter portasti, ideo sempiterne veneretur et adoretur barba tua venerabilis. Amen. 75 Domine mi Ihesu
Christe, benedictum sit guttur tuum, stomachus ac viscera et omnia interiora tua sacra perpetuo honorentur pro
eo, quod corpus tuum preciosum suo debito ordine decenter nutrierunt et vitam tuam corporalem perfecte
sustentauerunt ad animarum redempcionem et leticiam angelorum. Amen. 76 Domine mi Ihesu Christe, qui
digne ab omnibus appellaris dux, quia crucis onustam sarcinam tuis sanctis humeris et collo portasti, antequam
inferni portas potenter confringeres animasque electorum ad celos reduceres, idcirco tuo benedicto collo et
humeris, qui talia sustinuerunt, sit honor et gloria eternaliter sine fine. Amen. 77 Domine mi Ihesu Christe, quia
benedictum cor tuum regale et magnificum numquam tormentis nec terroribus seu blandiciis flecti potuit a
defensione regni tui veritatis et iusticie nec tuo sanguini dignissimo in aliquo pepercisti sed magnifico corde pro
iusticia et lege fideliter decertasti legisque precepta et perfeccionis consilia amicis et inimicis tuis intrepide
predicasti et pro defensione ipsorum cum tuis sanctis sequacibus moriendo in prelio victoriam obtinuisti, idcirco
dignum est, vt inuictum cor tuum in celo et in terra semper magnificetur et a cunctis creaturis et militibus
triumphali honore incessanter laudetur. Amen. 78 Domine mi Ihesu Christe, extrenui milites et fideles seruitores
huius seculi vitam suam morti libenter exponunt in bello, vt eorum domini sue vite gaudeant sospitate, sed tu, o
bone Domine mi, ad mortem crucis velociter festinasti, ne serui tui miserabiliter interirent. Propter quod iustum
est, vt gloriosum et intrepidum pectus tuum a cunctis seruis tuis, quos taliter liberasti, et ab omnibus aliis
eternaliter adoretur ac eciam ab angelicis choris humiliter collaudetur. Amen. 79 Domine mi Ihesu Christe, quia
venerandis manibus et brachiis tuis vires Sampsonis mirabiliter excessisti, dum ea ligno crucis affigi pacienter
sustinuisti, et sic ab inferno amicos tuos violenter rapuisti, idcirco eisdem membris tuis ab omnibus, quos
redemisti, exhibeatur incessabilis reuerencia, laus eternaliter et gloria sempiterna. Amen. 80 Domine mi Ihesu
Christe, benedicantur et honorentur in eternum preciose coste tue et tergum tuum a cunctis hominibus
spiritualibus et terrenis laboribus insudantibus pro eo, quod ab infancia tua vsque ad mortem pro redempcione
nostra incessanter laborasti et peccata nostra cum magno onere et dolore tuo dorso portasti. Amen. 81 Domine
mi Ihesu Christe, summa puritas et vera mundicia, benedicantur innocentissimi lumbi tui et laudentur super
omnem angelicam mundiciam, que est in celo, et super omnium puritatem, qui castitatem et virginitatem
seruauerunt in mundo, quia omnium castitas et virginitas tue mundicie et puritati nequeunt comparari. Amen. 82
Domine mi Ihesu Christe, reuereantur et humiliter honorentur ab omnibus creaturis celi et terre genua tua cum
poplitibus et tibiis tuis super omnes, qui coram dominis et magistris suis genua flectendo reuerenciam exhibent et
honorem, quia tu, Dominus omnium, ante discipulos tuos genua flectebas cum omni humilitate. Amen. 83
Domine mi Ihesu Christe, magister bone, benedicantur et perhenniter adorentur pedes tui beatissimi, quia cum
magno dolore tuo per asperiorem viam, quam alios docuisti, tu in hoc mundo discalciatis pedibus ambulasti et in
fine pro nobis eos duris clauis cruci affigi permisisti, qui viuis et regnas cum Deo Patre in vnitate Spiritus Sancti
per omnia secula seculorum. Amen.
84 In ista oracione, que diuinitus fuit reuelata beate Birgitte, deuotissime et pulcre laudantur omnia membra
gloriosi corporis Virginis Marie et virtuosi actus eius corporales.
85 O Domina mea, vita mea, regina celi, mater Dei, quamuis ego certa sum, quod tuum corpus gloriosum a tota
celesti curia cum canore iubilo incessanter laudatur in celis, tamen ego, licet indigna persona sim, toto corde meo
desidero omnibus tuis membris preciosis laudes et gracias, quas valeo, reddere in terris. 86Idcirco, o domina mea
Virgo Maria, laudetur cesaries tua cum capillis tuis dyademate glorie decorata, quia solis iubare clariores sunt.
372

