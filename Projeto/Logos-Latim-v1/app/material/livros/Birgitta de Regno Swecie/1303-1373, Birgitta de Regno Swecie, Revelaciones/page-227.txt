tua. 26 Nam pro quiete corporis sui amisit tempus suum; corporis enim sui vtilitas et voluptas erant sibi
carissima. 27 Secundo accidiosus erat in cogitacione. Quando enim spiritus tuus bonus immisit cordi eius
compunccionem vel aliquam spiritualem intelligenciam, nimis sibi longum videbatur et subtraxit mentem suam a
cogitacione spirituali et omne gaudium mundi videbatur sibi delectabile et suaue. 28 Tercio erat accidiosus in
ore, idest in orando et in loquendo, que vtilitatis aliorum et honoris tui erant; feruens autem erat ad scurrilia
verba. 29 Quanta autem verba iste columpne habeant et quam innumera sunt, tibi soli cognitum est. 30 Sextus
liber erat ira. Hic habebat eciam tres columpnas. Prima, quod irascebatur proximo suo de illis rebus, que sibi non
erant vtiles. 31 Secunda columpna erat, quod lesit proximum opere ex ira sua, quandoque eciam in ira alienando
sua. Tercia, quod ex ira turbabat proximum. 32 Septimus liber erat voluptas sua, que eciam habebat tres
columpnas. Prima erat, quod indebite et inordinate effundebat semen suum. 33 Nam licet coniugatus erat et ab
aliarum mulierum macula segregatus, tamen per amplexus et per verba inepta et eciam per gestus impudicos
effundebat semen suum modo indebito. 34 Secunda columpna erat, quod nimis procax erat in verbis. Inducebat
enim non solum vxorem suam in maiorem ardorem libidinis, ymmo eciam alios ad audiendum et cogitandum
scurrilia multociens per verba sua attraxit. 35 Tercia columpna erat, quod nimis delicate nutriebat corpus suum,
preparando scilicet lauciora et plura fercula ad delectacionem maiorem corporis sui et ad laudem hominum, vt
vocaretur magnus. 36 Plus autem quam mille verba sunt in istis columpnis, sedendo in mensa longiori tempore
quam debebat, non attendens tempus sibi datum, loquendo inepcius, recipiendo plus quam natura volebat. 37
Ecce o iudex, liber meus totus completus est. Adiudica ergo michi hanc animam!" 38 Tunc autem silente iudice
mater misericordie appropinquans, que videbatur quasi remocius stare, dixit: "Fili mi, ego volo disputare de
iusticia cum dyabolo isto." 39 Cui respondit Filius: "Carissima mater, quando demoni non negatur iusticia,
quomodo tibi posset negari, que es mater mea et domina angelorum? 40 Tu enim omnia potes et omnia scis in
me sed ideo loqueris, vt aliis innotescat dileccio mea." 41 Tunc mater loquebatur ad dyabolum: "Precipio tibi,
dyabole, quod respondeas michi ad tria, que quero a te. Sed licet inuitus feceris, ex iusticia tamen teneris, quia
domina tua sum. Dic michi, numquid tu scis omnes cogitaciones hominis?" 42 Dyabolus autem respondit: "Non
nisi illas solummodo, quas ex exteriori operacione hominis et ex disposicione eius perpendere possum, et illas,
quas ego quasi personaliter immitto cordi eius. 43 Quia licet ego perdidi dignitatem meam, tamen ex subtilitate
nature mee adhuc michi remansit sapiencia tanta, quod ex disposicione hominis intelligere possum statum
mentis, sed bonas cogitaciones hominis cognoscere non possum." 44 Dixit autem tunc pia virgo secundo ad
dyabolum: "Dic michi, dyabole, licet inuitus, que est illa res, que potest delere scripturam de libro tuo?" 45
Respondit dyabolus: "Nichil eam delere potest nisi vnum, hoc est diuina caritas. Quicumque enim eam optinuerit
in corde, quantumcumque peccator sit, statim deletur, quod de illo scriptum erat in libro meo." 46 Dixit eciam
Virgo tercio: "Dic michi, dyabole, numquid aliquis est tam immundus peccator et tam auersus a filio meo, quod
non possit redire ad veniam, quamdiu viuit in mundo?" 47 Respondit dyabolus: "Nullus est tam peccator, quod
non possit reuerti, quamdiu viuit, si voluerit. 48 Quando enim quis quantumcumque peccator mutat voluntatem
suam malam in bonam et conceperit diuinam caritatem et in hac stabilis stare voluerit, non eum omnes demones
tenere possunt." 49 Tunc istis auditis mater misericordie ait ad circumstantes: "Hec anima in fine vite sue
conuertit se ad me et dixit: 'Tu mater misericordie es et miseratrix miserorum. 50 Ego indignus sum rogare
filium tuum, quia peccata mea grauia sunt et multa nimis, et multum ego prouocaui eum ad iram, diligendo
magis voluptatem meam et mundum quam Deum, creatorem meum. 51 Ideo rogo te, miserere mei, quia tu nulli
petenti te negas misericordiam. Et ideo ego conuerto me ad te et promitto tibi, quod, si vixero, quod volo
emendare me et voluntatem meam ad filium tuum conuertere et nichil aliud nisi ipsum diligere. 52 Sed super
omnia doleo et ingemisco, quod nichil boni feci ad honorem filii tui, creatoris mei. Ideo rogo te, piissima
domina, miserere mei, quia ad nullum nisi ad te habeo fugere.' 53 Talibus verbis et tali cogitacione venit in fine
anima ista ad me. Numquid non eam audire debebam? Quis enim, si toto corde et tota emendacionis voluntate
alium rogat, non exaudiri meretur? Quanto magis ego clamantem audire debeo, que sum mater misericordie?" 54
Respondit dyabolus: "De tali voluntate nichil ego sciui. Sed si est, sicut dicis, proba aperta racione!" 55
Respondit mater: "Indignus es, vt tibi respondeam. Verumptamen quia ad aliorum profectum hoc fit, quod
ostendi, ideo respondeo tibi. Tu, miser, dixisti prius, quod de libro tuo nichil delere potest scripturam nisi diuina
caritas." 56 Et tunc conuersa Virgo ad iudicem dixit: "Ergo, fili mi, aperiat librum suum dyabolus et legat et
videat, si omnia ibi complete scripta sunt vel si forte aliquid deletum est." 57 Tunc dixit iudex ad dyabolum:
"Vbi est liber tuus?" Et dyabolus respondit: "In ventre meo." Cui dixit iudex: "Quis est venter tuus?" 58
Respondit dyabolus: "Memoria mea. Sicut enim in ventre est omnis immundicia et omnis fetor, sic in memoria
mea est omnis malicia et nequicia, que quasi fetor pessimus fetent in conspectu tuo. 59 Quando enim recessi a te
per superbiam meam et a luce tua, tunc inueni michi omnem maliciam et obtenebrata est memoria mea in bonis
Dei. Et in hac memoria mea est scripta omnis nequicia peccatorum." 60 Tunc iudex dixit ad dyabolum: "Precipio
tibi, dyabole, vt videas diligenter et inquiras in libro tuo, quid scriptum est et quid abrasum de peccatis istius
anime, et dic publice!" 61 Respondit dyabolus: "Ecce video in libro meo et alia video scripta, que non cogitaui.
Video enim illa septem esse deleta et nichil remanet in libro meo de eis nisi perisma." 62 Postea iudex ait ad
illum bonum angelum, qui astabat: "Vbi sunt bona opera istius anime?" Qui respondit: "Domine, omnia sunt in
presciencia tua et noticia, presencia enim et preterita et futura. 63 Omnia scimus in te et videmus et tu in nobis,
227

