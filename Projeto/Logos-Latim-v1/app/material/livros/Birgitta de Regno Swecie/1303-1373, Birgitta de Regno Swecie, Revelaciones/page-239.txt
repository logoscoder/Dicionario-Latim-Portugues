intelligendum eius voluntatem." 124 Hic loquitur de tribus mulieribus, quarum tercia intrauit monasterium, agens
residuum vite sue in magna perfeccione.
Caput 53 Christus reprehendit prelatos superbientes ex prelacione dicens, quod exhibeant se subditis humiles et
virtuosos in vita et moribus et vtiles in iusticia et equitate. Et mensurando se in se ipsis, ne supra se eleuentur,
addiscant cognoscendo defectus suos compati defectibus subditorum exemplo Christi, qui prius voluit facere et
pati quam docere et ministrare quam ministrari. Corrigant quoque subditos diligenter, ne exemplo Hely
sacerdotis dampnentur.
{ Filius loquitur ad sponsam dicens: "Magna res est, ymmo magnum monstrum, quod, vbi rex glorie humiliatus
est, ibi homo raciociniis obligatus velit inflari superbia. 2 Nam si quis preficitur aliis, non ideo superbire debet,
quia prelatus est, sed magis timere, quia omnes eiusdem nature sunt et omnis potestas est a Deo. 3 Quippe si
bonus est, qui preficitur, a Deo est ad propriam et aliorum salutem; si vero malus est, permissione Dei est ad
subditorum correccionem et maius iudicium suum. 4 Nec mirum est sed dignum et iustum, quod homo, qui
contempsit subici creatori suo, dominium inferioris et consimilis sui experiatur. Ergo, cum aliquis vel desiderat
vel cogitur preesse, talem se exhibeat subditis, vt et desiderabilis sit moribus et eciam vita vtilisque in iusticia et
equitate. 5 Denique ex equalitate nature omnis, qui preest, humiliare se debet et metiri se ipsum in se ipso, ne
eleuet se supra se, et in se ipso addiscat compati aliis. Timeat eciam, ne eadem mensura, qua metitur, eciam
mecietur ei. 6 Sic ego Deus et homo temperaui me ipsum, quod, quamuis defectum hominis agnoscerem per
scienciam, paciendo tamen penas et crucem agnoui experiendo. Et ideo, vt in exemplum darem me aliis, prius
cepi facere quam docere, et ministrare volui, non autem ministrari. 7 Sic et mater mea, quamuis esset
apostolorum domina, tamen humilitatem pre omnibus dilexit et quasi vna fuit cum minimis, et ideo ascendit ad
summam felicitatem. 8 Ergo prelatus addiscat in infirmitatibus propriis subditorum defectus et attendat, ne verbis
vel exemplis vel abusione potestatis sue materiam et occasionem aliis peccandi tribuat, quia nichil ita prouocat
iram Dei et homines ad peccandum sicut lasciuia prelatorum. 9 Si enim Hely sacerdos sicut Finees et Moyses
stetisset in vigore sacerdocii sui et dilexisset spiritualiter filios suos, tota generacio eius saluata fuisset. 10 Sed
quia placere voluit carnaliter filiis, ideo memoriam sui reliquit in tribulacione et posteris suis in confusione."
Caput 54 Christus dicit, quod mundus iste erat ante aduentum suum quasi solitudo, in qua erat puteus turbidus,
idest amor mundi, ad quem vie septem peccatorum ducebant gentiles et Iudeos quasi cecos. Sed ipse assumpta
humanitate illustrauit mundum ostendens vias ad celum. Que quia iam dissipate sunt, ideo ipse mittit nunc ista
verba sua huius libri in mundo, que qui receperint et opere seruauerint, saluabuntur.
{ Maria loquitur ad Filium: "Benedictus sis tu, fili mi! Tu es principium sine principio temporis et potencia, sine
qua nullus est potens. Rogo te, fili, perfice potenter, quod sapienter inchoasti!" 2 Respondit Filius: "Tu es quasi
potus dulcis sicienti et quasi fons irrigans arida, quia per te omnibus gracia fluit. Ideo faciam, quod rogas." 3
Iterum loquitur Filius: "Mundus iste ante incarnacionem meam erat quasi quedam solitudo, in qua puteus erat
turbidus et immundus. De quo omnes bibentes siciebant amplius et lippientes oculos grauius infirmabantur. 4
Iuxta hunc autem puteum stabant duo viri, quorum alter clamans dicebat: 'Bibite secure, quia medicus venit
auferens omnem languorem.' Alter vero dicebat: 'Bibite gaudenter! Vanum est incerta desiderare.' Ad hunc
quoque puteum septem ducebant vie, et ideo omnes puteum cupiebant. 5 Mundus itaque iste bene similatur
solitudini, vbi sunt bestie et arbores infructuose et aque immunde, quia homo ad similitudinem bestie auidus erat
ad effundendum sanguinem proximi sui, infructuosus in operibus iusticie et immundus per incontinenciam et
cupiditatem. 6 In hac itaque solitudine querebatur ab hominibus puteus turbidus, scilicet amor mundi et honor
eius, qui est altus in superbia, turbidus in sollicitudine et cura carnis. Et per septem mortalia peccata quasi per
septem vias aditus eius habebatur. 7 Duo vero viri stantes iuxta puteum significant magistros gentilium et
Iudeorum. Doctores enim Iudeorum superbiebant de lege, quam habebant et non seruabant. 8 Et quia cupidissimi
erant, ideo populum verbis et exemplis incitabant ad querenda temporalia dicentes: 'Viuite secure, quia Messyas
veniet et restituet omnia.' Doctores vero gentilium dicebant: 'Vtimini creatis, que videtis, quia ideo mundus
creatus est, vt gaudeamus.' 9 Cumque homo sic cecus staret, vt nec Deum attenderet nec cogitaret futura, tunc
ego cum Patre et Spiritu Sancto vnus Deus veni in mundum, et assumpta humanitate predicans aperte dixi: 10
'Quod Deus promisit et Moyses scripsit, impletum est. Diligite ergo celestia, quia mundialia transeunt et eterna
vobis dabo.' Ostendi quoque septemplicem viam, per quam homo a vanitate sua auerteretur. 11 Nam ostendi
paupertatem et obedienciam, docui ieiunia et oraciones, fugiebam homines aliquando et stabam solus orans et
sumpsi obprobria; elegi labores et dolores, sustinui penas et contemptibilem mortem. 12 Hanc enim viam per
memetipsum ostendi, per quam amici mei longo tempore incedebant. Sed nunc dissipata est via. Dormitant
custodes, transeuntes delectantur vanis et nouis. Ideo consurgam et non tacebo. 13 Auferam vocem gaudii et
locabo vineam meam aliis, qui facient fructum tempore suo. Verumptamen iuxta commune prouerbium inter
inimicos inueniuntur amici; ideo mittam amicis meis verba dulciora dactilo, suauiora melle, preciosiora auro. 14
Que qui receperint et tenuerint, habebunt thesaurum illum, qui in eternum feliciter est et non deficit sed augetur
in vita sempiterna."
Caput 55 Mater Dei dicit, quod bene potest vocari aurea hora illa, in qua ipsa a parentibus concepta fuit. Qui plus
hoc fecerunt ex obediencia diuina quam voluntate propria, et plus operata est ibi caritas diuina quam voluptas
239

