loquor tecum. Illi duo genuerunt michi amicum meum carissimum Iohannem, et ego per te volo generare michi
multos filios, non carnales sed spirituales. 13 Vere dico tibi, quod ipse Iohannes similis erat arundini plene
dulcedinis et mellis, quia in os eius numquam intrauit aliquid immundum nec ultra mensuram perceptibilem
suscepit vite necessaria. Nec umquam seminarius humor de corpore eius exiuit et ideo bene potest vocari angelus
et virgo."
Caput 21 Verba sponsi ad sponsam in figura optima de quodam mago, per quem diabolus mirabiliter designatur
et exponitur.
{ Sponsus Iesus loquebatur ad sponsam suam in figura ponens quoddam exemplum rane, dicens: "Quidam
magus habebat optimum aurum splendidum. Ad quem veniens unus simplex et mitis homo voluit emere aurum
illud. Cui ait magus: 'Non habebis hoc aurum, nisi melius aurum et maioris quantitatis dederis michi.' 2 Ad quem
ille: 'Ego', inquit, 'in tantum desidero istud aurum tuum habere, quod ego, antequam caream, dabo tibi, sicut vis.'
Et dato illi mago auro meliori et maioris quantitatis, recepit ab eo aurum splendidum et posuit in scrinio, cogitans
facere sibi inde anulum super digitum suum. 3 Modico autem interiecto tempore venit magus ad hominem illum
simplicem dicens: 'Aurum hoc, quod emisti et posuisti in scrinio tuo, non est aurum, ut putas, sed vilissima rana,
que nutrita est in pectore meo et alita cibo meo. Et ut hec probes esse vera, aperi scrinium, et videbis, quod rana
insiliet in pectus meum, de quo nutrita est.' 4 Cumque ille aperire vellet et experiri, apparuit rana in scrinio, cuius
operculum pendebat super quatuor cardines, quasi cicius casuros. Tunc aperto ostio scrinii rana, viso mago,
insiliit in pectus eius. Quod videntes serui et amici illius hominis simplicis dixerunt ad eum: 'Domine', inquiunt,
'aurum illud optimum iacet in rana, et si velles, faciliter posses optinere aurum.' 5 Et ille: 'Quomodo', inquit,
'quomodo hoc possem?' Qui dixerunt: 'Si quis reciperet acutissimam et feruentem lanceam et eam infigeret dorso
rane, et ex ea parte dorsi, ubi concauum aliquid esset, tunc cicius posset optinere aurum. Si autem concauum in
ea inueniri non posset, tunc deberet lancea nimis valenter et toto conamine infigi in eam, et sic habere posses,
quod emisti.' 6 Quis est iste magus nisi diabolus, qui suadet hominibus delectaciones et honores, que non sunt
nisi vana. Nam falsa promittit esse vera et vera facit videri falsa. Ipse enim possidet aurum illud preciosum, idest
animam, quam preciosiorem omnibus stellis et planetis per potenciam deitatis mee feci, quam immortalem et
stabilem et delectabiliorem michi ceteris creaui, et preparaui ei mecum eternam requiem et habitacionem. 7 Hanc
ego de potestate diaboli meliori auro et maioris precii emi, quando pro ea dedi carnem meam, immunem ab omni
peccato, et sustinui tam amaram passionem, quod nullum membrum meum esset sine vulnere. Redempta autem
anima, posui eam in corpore tamquam in scrinio, donec eam in dignitate deitatis mee collocarem. 8 Nunc autem
anima hominis sic redempta facta est velut turpissima et vilissima rana, saltans per superbiam et commorans in
ceno per luxuriam, et abstulit michi aurum, idest omnem iusticiam meam. Et ideo diabolus bene potest dicere
michi: 'Aurum, quod emisti, non est aurum, sed rana, nutrita in pectore delectacionis mee. Separa ergo corpus ab
anima, et videbis, quod statim volabit ad pectus mee delectacionis, ubi nutrita est.' 9 Cui ego respondeo: 'Quia
rana horrida est visu, horribilis voce et venenosa in tactu nec aliquid michi boni nec delectacionis confert, sed
tibi, in cuius pectore nutrita est, tua propria sit, quia tua de iure est. Ideo aperto ostio, idest separata anima a
corpore, statim volabit ad te, tecum sine fine mansura.' 10 Talis enim est anima illius, de quo tibi loquor. Nam
ipsa est velut rana pessima, plena omni immundicia et voluptate, nutrita in pectore diaboli. Ad cuius scrinium,
idest corpus, nunc per appropinquacionem mortis appropinquo, quod pendet in quatuor cardinibus casuris, quia
corpus eius ex quatuor subsistit, scilicet fortitudine, pulchritutine, sapiencia et visu, que omnia iam nunc
incipiunt sibi deficere. 11 Cumque anima eius separabitur a corpore, statim volabit ad diabolum, de cuius lacte
nutrita est, quia oblita est dileccionis mee, qua supplicium eius, quod meruerat, pro ea suscepi. Nam michi non
rependit dileccionem pro dileccione mea sed insuper aufert michi iusticiam meam, quia michi magis deberet
seruire, qui redemi eam, quam alteri. Sed ipsa magis delectatur in diabolo. 12 Vox oracionis eius est michi sicut
vox rane, visus eius in conspectu meo abhominabilis, auditus eius numquam audiet gaudium meum nec tactus
eius venenatus senciet deitatem meam. Verumptamen quia misericors sum, et anima eius, licet immunda sit, si
adhuc attrectaret aliquis et consideraret, si aliqua contricio esset in ea et voluntas bona, et infigeret menti eius
lanceam acutissimam et feruentem, idest timorem districti iudicii mei, adhuc inueniret graciam meam, si vellet
consentire. 13 Quod si nulla esset in eo contricio nec caritas, si quis tamen pungeret eum mordaci correpcione et
reprehensione dura, adhuc esset in eo spes, quia, quamdiu anima cum corpore viuit, misericordia mea omnibus
aperta est. Vide ergo, quia pro caritate mortuus sum et michi nullus rependit caritatem sed aufert michi iusticiam
meam, quia iustum esset, ut homines eo melius viuerent, quo maiori labore redempti sunt. 14 Sed nunc eo
deterius viuere volunt, quo eos amarius redemi, eo fiducialius peccare volunt, quo magis eis peccatum
abhominabile ostendi. Ideo vide et considera, quia non sine causa irascor, quia graciam meam conuertunt sibi in
iram. Redemi enim eos a peccato, et ipsi se magis nunc implicant peccato. 15 Tu ergo, sponsa mea, redde michi,
que teneris, idest animam tuam mundam michi conserua, quia pro ea mortuus sum hac de causa, ut eam michi
mundam seruares."
Caput 22 Interrogacio dulcissima Matris ad sponsam et responsio humilis sponse ad Matrem, et replicacio utilis
Matris ad sponsam et de profectu bonorum inter malos.
{ Mater loquebatur ad sponsam filii dicens: "Tu es sponsa filii mei. Dicas, quid habes in animo et quid petis!"
Cui sponsa respondit: "Tu domina, bene nosti, quia scis omnia." Et tunc beata Virgo ait: "Licet ego omnia sciam,
15

