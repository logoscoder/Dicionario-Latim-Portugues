duplici corona coronare eam. Recede igitur ab ea, quam tanto tempore purgasti.' Et ait ad animam: 'Veni, o felix
anima, et vide sensibus spiritualibus gloriam meam et iocunditatem meam.' 17 Ad alteram vero animam dixit:
'Quia fides vera non fuit in te et tamen quasi fidelis gloriabaris et laudabaris, et quia opera iustorum perfecta non
sunt inuenta in te, propterea merces illa fidelium non erit in te. Tu quoque in vita tua quesiuisti, cur volui mori
pro te et humiliari pro te tantum. 18 Ideo respondeo tibi nunc, quod fides ecclesie sancte vera est, que sursum
trahit animas. Et passio mea et sanguis meus introducit eas in celum. Ideo infidelitas tua et amor tuus vanus
depriment te ad nichilum et nichil eris respectu spiritualium eternorum. 19 Quod vero dyabolus non egrediebatur
videntibus cunctis de homine illo, respondeo: Mundus iste est quasi vile tugurium respectu tabernaculi, quod
inhabitat Deus populusque Deum exasperans. Ideo paulatiue sicut ingrediebatur, ita egredietur."
Caput 32 Verba Virginis ad sponsam sub figura ponentia, qualiter Deus pater ipsam inter ceteros sanctos elegit
in matrem et in portum salutis.
{ Mater loquitur ad sponsam dicens: "Quidam querens lapides repperit magnetem quem eleuans manu propria
custodiuit in thesauro suo et per eum deduxit nauem ad portum tutum. 2 Sic filius meus multos querens lapides
sanctorum me specialiter elegit in matrem sibi, ut per me homines reducerentur ad portum celi. 3 Ergo sicut
magnes attrahit sibi ferrum, sic ego attraho Deo dura corda. Ideo turbari non debes si quandoque cor tuum
induratur, quia hoc est ad maiorem coronam."
Caput 33 Verba filij ad sponsam, et quomodo per duorum hominum exemplum ostendit se iudicare secundum
interiora et non secundum exteriora.
{ Filius Dei loquitur sponse: "Miraris de duobus: Unus qui erat quasi lapis quadratus, alius peregrinus
Iherosolimitanus. Sed neuter peruenit ad id, quod tu sperabas. Primus itaque, ad quem missa fuisti, fuit lapis
quadratus firmus in conceptibus suis sed tamen quasi Thomas pie dubitans. 2 Ideo quia nondum erat tempus, quo
complete sunt malicie hominum, probauit vinum sed non bibit. De secundo dixi, quod Iherosolimitanus esset
comes itineris. Hoc ideo factum est, ut quem fama iustum et sanctum dixerat, sciretis statum suum. 3 Nam ipse
est religiosus habitu et professione monachus sed moribus apostata dignitate sacerdos sed seruus peccati,
peregrinus fama sed intentione girouagus, Iherosolimitanus opinione sed magis Babilonicus. Insuper et contra
obedientiam et apostolica statuta est egressus. 4 Totusque infectus est heresi ita, quod se credit et dicit
pontificem futurum, qui restituet omnia, cuius et libri hec testantur. 5 Ideo subito morietur et, nisi cauerit sibi,
patri mendacij sociabitur. Ideo non debes turbari, si aliqua obscure dicuntur aut si predicta non fient secundum
cogitatum tuum, quia verba Dei diuersimode intelligi possunt. Et quotiens hoc contingit, veritatem eorum
indicabo. 6 Nunc autem ego Deus verus Iherosolimitanus sum. Ideo egoipse comes itineris tui esse volo." 7
Spiritus Dei loquitur: "Audisti illum mortuum, de quo dixi tibi, quod erat lapis quadratus et pie dubitans. Ideo
scito, quod non erit in numero illorum, qui temptauerunt Deum in deserto nec cum illis, qui petebant signum
sicut Ione prophete, 8 nec cum illis, qui persecutionem mouerunt contra me sed cum illis erit, qui zelum
habebant et caritatem sed nondum perfectam."
Caput 34 Verba matris ad filiam sub figura in qua anima in anulo, corpus in panno designantur, et qualiter anima
per discretionem debet purificari et corpus per abstinentiam debet mundari et non interfici.
{ Mater Dei loquitur: "Si datur alicui anulus qui nimis strictus est digito et queritur ab inimico consilium, quid
faciendum sit, respondit: 'Perscindatur digitus et sic anulus ei adaptabitur.' Cui amicus: 'Nequaquam', inquit, 'sed
magis anulus cum malleo extendatur.' 2 Si vero aliquis velit potum potentis domini per immundum panniculum
trahicere et colare et quereret consilium ab inimico, ille respondet: 'Prescinde de panno omne, quod immundum
est, et ubi aliquid mundum inueneris, ibi trahice potum domini tui.' 3 Cui amicus: 'Nullo modo sic fiat sed magis
prius mundificandus et laudandus est pannus et postea potus trahiciendus!' Sic est eciam in spiritualibus. In anulo
itaque intelligitur anima, in panno vero corpus. 4 Ergo anima, que in digito Dei esse debet, extendi debet malleo
discretionis et purificationis. Corpus vero non interfici sed mundari per abstinentiam, ut verba Dei per illud
diffundantur."

98

