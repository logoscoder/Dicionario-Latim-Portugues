12

LIBER XII - IN ORACIONES SUBSCRIPTAS

Prohemium in oraciones subscriptas, que fuerunt diuinitus reuelate beate Birgitte de regno Swecie
2 Cum beata Birgitta semper peteret et rogaret Deum, quatenus sibi infunderet aliquem gratum modum orandi,
contigit quadam die ipsa orante, quod miro modo eleuata fuit in spiritu quadam eleuacione mentali. 3 Et tunc
infuse fuerunt sibi diuinitus quedam oraciones pulcerrime de vita et passione et laude Christi et de vita,
compassione et laude beatissime Virginis Marie. 4 Quas postea ipsa semper ita memoriter tenuit, quod cottidie
eas deuote legebat. Vnde beata Virgo Maria postea quadam vice apparens ei in oracione dixit:
5 "Ego promerui tibi illas oraciones. Ideoque, quando has legeris deuote, visitaberis consolacione filii mei."
6 In ista oracione a Deo reuelata beate Birgitte deuote et pulcre laudatur gloriosa Virgo Maria de sancta
concepcione et infancia sua et de omnibus virtuosis actibus et laboribus et magnis doloribus totius vite sue et de
sanctissima morte et assumpcione sua.
7 Benedicta et venerabilis sis tu, domina mea Virgo Maria, Dei mater sanctissima, cuius tu vere es optima
creatura et nullus vmquam tam intime eum dilexit sicut tu, domina gloriosa. 8 Gloria tibi sit, domina mea Virgo
Maria, mater Dei, que ab illo angelo, quo Christus tibi nunciatus fuit, ab eodem eciam tu patri et matri tue
nunciata fuisti et de eorum coniugio honestissimo concepta et genita extitisti. 9 Benedicta sis tu, domina mea
Virgo Maria, que in tua infancia sanctissima statim post ablactacionem tuam a parentibus tuis in templo Dei
portata fuisti et custodie deuoti pontificis cum aliis virginibus commissa extitisti. 10 Laus sit tibi, domina mea
Virgo Maria, que, cum ad illam etatem peruenisti, quod Deum intelligeres tuum existere creatorem, confestim
ipsum intime amare super omnia incepisti et tunc diurna tua tempora et nocturna per diuersa officia et exercicia
ad Dei honorem discretissime ordinasti sompnumque et cibum tui gloriosi corporis taliter moderasti, quod ad
seruiendum Deo existeres semper apta. 11 Infinita gloria sit tibi, domina mea Virgo Maria, que virginitatem
tuam ipsi Deo humiliter vouisti et ideo non curasti, quis te desponsaret, quia tu sciebas, quod ille, cui tu prius
fidem dederas, potencior et melior erat vniuersis. 12 Benedicta sis tu, domina mea Virgo Maria, que sola stabas
ardore diuini amoris accensa, tota mente totaque virtute virium eleuata, altissimum Deum, cui tuam virginitatem
obtuleras, ardenter diligens contemplando, quando angelus a Deo fuit missus ad te et te salutando Dei
voluntatem tibi annunciabat. Cui tu respondens ancillam Dei te humilime professa fuisti et illico Spiritus Sanctus
omni virtute mirabiliter te repleuit, Deus Pater Filium suum sibi coeternum et coequalem tibi misit. Qui in te
veniens de carne et sanguine tuo sibi tunc corpus humanum assumpsit et sic in illa hora benedicta Dei Filius in te
factus est filius tuus viuens cum omnibus membris suis non tamen amissa diuina maiestate. 13 Benedicta sis tu,
domina mea Virgo Maria, que Christi corpus a tuo benedicto corpore creatum in tuo vtero sensisti semper
crescere et moueri vsque ad tempus sue natiuitatis gloriose. Quem tu ante omnes tuis sanctis manibus attrectasti,
pannis inuoluisti ac iuxta prophete vaticinium in presepio reclinasti et sacratissimo tuorum vberum lacte eum
cum exultacionis gaudio maternaliter educasti. 14 Gloria sit tibi, o domina mea Virgo Maria, que domum
contemptibilem, idest stabulum, inhabitans reges potentes a longe ad filium tuum venire vidisti regalia exennia
cum maxima reuerencia tuo filio humiliter offerentes. Quem postmodum tuis preciosis manibus in templo
presentasti et in tuo benedicto corde omnia ab eo audita et visa in eius infancia diligenter conseruasti. 15
Benedicta sis tu, domina mea Virgo Maria, que cum prole illa sanctissima in Egyptum fugisti, quam postea in
Nazareth cum gaudio apportasti, et ipsum tuum filium tibi et Ioseph in accrescencia sui corporis humilem et
obedientem vidisti. 16 Benedicta sis tu, domina mea Virgo Maria, que filium tuum predicantem, miracula
facientem et apostolos eligentem vidisti, qui eius exemplis, miraculis et doctrinis illuminati veritatis testes effecti
sunt Ihesum tuum et Dei Filium veraciter existere diuulgando cunctis gentibus, quod ipse erat, qui prophetarum
scripturas per seipsum adimpleuerat, quando pro humano genere durissimam mortem pacienter sustinuerat. 17
Benedicta sis tu, domina mea Virgo Maria, que filium tuum debere captiuari antea presciuisti et eum postea
ligatum et flagellatum, spinis coronatum crucique nudum clauis affixum et multos eum contempnentes et
proditorem vocantes tuis beatis oculis dolorose vidisti. 18 Honor sit tibi, domina mea Virgo Maria, que filium
tuum de cruce tibi loquentem cum dolore conspexisti et in mortis agonia ad Patrem clamantem et animam suam
in eius manibus recommendantem tuis benedictis auribus dolenter audiuisti. 19 Laus sit tibi, domina mea Virgo
Maria, que filium tuum in cruce pendentem a vertice capitis vsque ad plantas pedum liuidum et proprio sanguine
rubricatum et sic crudeliter mortuum cum amaro dolore vidisti necnon et pedes ac manus ipsius vna cum suo
glorioso latere transforata totamque cutem eius sine aliqua misericordia laceratam amarissime conspexisti. 20
Benedicta sis tu, domina mea Virgo Maria, que filium tuum de cruce deponi, pannis inuolui, in monumento
sepeliri et ibi a militibus custodiri tuis lacrimosis oculis vidisti. 21 Benedicta sis tu, domina mea Virgo Maria,
que intrinseco dolore tui cordis grauissime lacessita a tui filii sepulchro separata fuisti et ab amicis eius ad
domum Iohannis tota plena dolore portata extitisti et ibi statim releuamen tui magni doloris sensisti, quia filium
tuum cito resurrecturum certissime presciuisti. 22 Gaude, dignissima domina mea Virgo Maria, quia in eodem
puncto, quo filius tuus a morte resurrexit, tibi, sue beatissime matri, hoc innotescere voluit, quia illico tibi per
seipsum apparuit, deinde aliis personis se illum esse a morte resuscitatum ostendit, qui in corpore suo viuo
369

