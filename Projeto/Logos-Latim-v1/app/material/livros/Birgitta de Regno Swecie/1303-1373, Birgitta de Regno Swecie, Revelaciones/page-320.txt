Caput 32 Christus petit a communitate regni subsidium quoddam ad complementum monasterii Watzstenensis.
{ Christus loquitur: "Ego sum, qui Abrahe precepi filium suum immolare, non quia non presciui obediencie sue
bonum, sed quia volui, vt voluntas sua bona eciam futuris ad imitandum similiter ostenderetur. 2 Sic ego nunc a
principe terre edificari volo vnum monasterium in honore matris mee. Ideo vt peccata regni minuantur, peto ad
eiusdem monasterii perfeccionem auxilium a communitate, non sicut indigens, quia omnium sum dominus, sed
vt promptitudo voluntatis eorum eciam aliis innotescat. 3 Propterea omnis ad annos discrecionis perueniens, qui
in virginitate perseuerare proponit, siue vir siue femina, tribuat vnum denarium monete currentis. Similiter qui in
viduitate est. 4 Qui vero in coniugio est, tribuat pro se et vxore duos denarios ad edificacionem monasterii matris
mee. 5 Qui vero filios et filias habent et peruenerunt ad annos discrecionis, scilicet XVI annorum, pro
vnoquoque soluant vnum denarium, vt in eis caritas et obediencie fructus augeatur. 6 Religiosi vero, qui se et sua
michi dare tenentur, et clerici, qui sors mea sunt, liberi sint. 7 Similiter et famuli seruientes immunes sint, quia
ex sudore comedunt panem suum et quia sui iuris non sunt."
Caput 33 Quod abbatissa Ordinis Sancti Saluatoris recipere potest quatuor viros boni testimonii et fame in fratres
extra monasterium, et de eorum habitu et modo viuendi.
{ Christus loquitur: "Scriptura aurea dicit, quod Moyse orante pro populo suo Aaron et socius eius sustentabant
manus eius, ne grauaretur in iugi extensione earum. 2 Sed cur hoc? Numquid non Deus potuisset fortificasse
eum, qui dedit ei virtutem orandi? Potuisset quidem. Sed signum fuit eorum, qui contemptis omnibus soli
adherent Deo, quia humana natura infirma est et indiget sustentacione. 3 Ideo vt amici Dei valeant subsistere et
ne post diuinam contemplacionem fedarentur temporalibus, permittuntur eis solacia exteriora, quibus robustius
assurgant ad diuina. 4 Propterea quatuor viri boni testimonii et vite et etatis assumantur ad curiam officialis, qui
distribuant elemosinam et vestes pauperibus, qui parati sint recipere verba sororum et fratrum et responsa
reddere, qui dominis temporalibus in negociis monasterii loqui et deseruire sufficiant et onera abbatisse releuare.
5 Ad hoc autem, vt predicti fratres fiducialius agant in commissis, debent de monasterio viuere et participes esse
omnium spiritualium bonorum, que agantur in monasterio. 6 Debent eciam continenter viuere et crucem rubeam
in vestibus prope cor portare in signum familiaritatis et caritatis diuine necnon et obedienciam in manu abbatisse
promittere in temporalibus et confessori in spiritualibus 7 eademque caritate et regula eisdemque moribus et
obediencia et disciplina viuere, sicut qui infra monasterium sunt, vt nulla nec in moribus vel victualibus et
correpcione discordia sit, nulliusque preceptum preponant imperio abbatisse seu confessoris. 8 Si vero aliqua
enormia seu abhominabilia talia per eos committuntur, quibus denigratur ordo aut status monasterii diffamatur,
carceribus monasterii recludantur. Aut si confessor corrigere non poterit, consilium et auxilium requiratur
episcopi, seruata in omnibus regule sancte institucione. 9 Confessor vero prouideat, quomodo ieiunent, et quibus
horis reficiantur et teneant silencium, quomodoque dormiant, et qualiter et quomodo extra limites monasterii seu
ad dominos terre egrediantur. 10 Similiter et prouideat de habitu eorum honesto et de horis legendis, et vbi stent
in ecclesia et recipiant corpus Christi. Constituaturque eis locus, vbi comedent et dormiant, cimiteriumque
habeant per se separatum. 11 De istis quatuor, qui portant crucem, possunt vnus vel duo esse sacerdotes, ita
tamen quod in omnibus obediant abbatissse et confessori. 12 Si vero aliqui laboratorum vel artificum se regule
isti subdere volunt, eadem lege et institucionibus gaudeant, excepto quod crucem non portent. Vnusque de illis
quatuor sit magister eorum, per quem dirigantur et instruantur iuxta consilium et preceptum abbatisse et
confessoris in spiritualibus."
Caput 34 Circa XXI. capitulum regule Sancti Saluatoris. Christus distinguit XIII altaria, XIII apostolis
consecranda secundum eorum XIII virtutum eminencias etc.
{ Filius Dei loquitur: "Dixi tibi prius, quod XIII altaria habenda sunt in sanctuario in XIII gradibus secundum
vocacionem et inflammacionem spiritus mei vnicuique collatam. 2 Primum igitur et principale altare consecretur
Petro, principi apostolorum, quia ipse fuit primus vocacione et eleccione, primus eciam dignitate potestatis et
quadam similitudine mortis mee. 3 Ad dexteram vero altaris Petri, principis apostolorum, sit primum altare
Pauli, qui, licet ipse non vidit me conuersantem in carne, vidit tamen in visione spirituali et ipse perfeccius
inflammatus zelo animarum fuit et caritate amplius laborabat, vnde et nomen et vitam et dignitatem sortitus est
apostolorum. 4 Secundum vero altare ad dexteram sit Iacobi, filii Zebedei, qui per pacienciam et ardorem
predicacionis primum meruit pre aliis glorificari. 5 Tercium altare ad dexteram sit Iohannis euangeliste, qui
amore castitatis specialem a me inuenit familiaritatem, qua ceteris alcius scripsit euangelicam veritatem. 6
Quartum altare ad dexteram sit Bartholomei, qui contemptor diuiciarum et amator paupertatis penas pacienter
tulit illatas. 7 Quintum altare ad dexteram sit Philippi, qui generacionem carnis despiciens multos regenerauit
vite eterne. 8 Sextum altare ad dexteram sit Thome, qui in latere meo perfectam cognouit fidem et in perfecta
caritate perseuerauit. 9 Ad sinistram vero altaris principis apostolorum sit primum altare Andree, qui secutus me
magistrum non erubuit ignominiam crucis. 10 Secundum altare ad sinistram sit Mathei, qui lucra relinquens
mundi factus est magister animarum. 11 Tercium altare sit Iacobi Alphei, qui simillimus michi in carne iam
quodammodo similatus est michi in celo. 12 Quartum sit Symonis, germani eius, qui spernens parentes carnis
repleri meruit sapiencia supernorum. 13 Quintum sit Thadei, qui mundicia cordis viriliter dyabolum debellabat.
14 Sextum sit Mathie, qui abhominatus cupiditatem proditoris mei per humilitatem veram meruit locum glorie
sempiterne. 15 Nunc, filia, querere poteris, quare Iohannem et ceteros apostolos de progenie carnis mee non
320

