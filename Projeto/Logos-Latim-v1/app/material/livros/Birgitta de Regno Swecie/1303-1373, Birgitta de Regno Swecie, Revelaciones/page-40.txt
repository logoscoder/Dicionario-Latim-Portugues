amicos suos. Aperuit et celum et letificans angelos introduxit in eum ereptos de inferno. 37 Hec, filia mea, cogita
et habeto semper pre oculis!"
Caput 55 Qualiter Christus similatur potenti domino, edificanti magnam ciuitatem et optimum palacium, per que
mundus et Ecclesia designantur, et qualiter iudices et defensores et laboratores in Ecclesia Dei conuersi sunt in
arcum prauum.
" {E go sum similis potenti domino, qui edificans ciuitatem imposuit ei nomen ex suo nomine. Deinde construxit
in ciuitate palacium, in quo mansiuncule diuerse pro necessariis capiendis erant. Constructo vero palacio et rebus
suis ordinatis populum suum disposuit in tres partes dicens: 2 'Vie mee sunt ad remotas partes. State et laborate
viriliter pro honore meo! Constitui enim vobis necessaria vestra et victualia. Habetis et iudices, qui vos iudicent.
Habetis defensores, qui vos ab inimicis defendant. 3 Constitui et laboratores, qui vos pascant, et de labore suo
decimam partem michi persoluent et utilitati mee et honori reseruabunt.' 4 Interiecto autem aliquo tempore
nomen ciuitatis oblitum est. Tunc dixerunt iudices: 'Dominus noster ad remotas partes profectus est. Iudicemus
rectum iudicium et faciamus iusticiam, ut redeunte domino nostro non arguamur sed reportemus honorem et
benediccionem.' 5 Tunc dixerunt defensores: 'Dominus noster confidit in nos et reliquit nobis custodiam domus
sue. Abstineamus ergo a superfluitate cibi et potus, ne ad pugnam simus inepti! Abstineamus et ab immoderato
sompno, ne incauti decipiamur! Simus et bene armati et continue vigilantes, ne venientibus hostibus imparati
inueniamur! 6 In nobis enim honor domini nostri maxime pendet et salus populi eius.' 7 Tunc et laboratores
dixerunt: 'Magna est gloria domini nostri et remuneracio eius gloriosa. Laboremus ergo fortiter et demus ei non
solum decimam partem laboris nostri sed et, quidquid ultra victum nostrum superfuerit, offeramus ei! Tanto
enim gloriosior erit merces, quo maiorem caritatem nostram viderit.' 8 Post hec procedente iterum aliquo
tempore obliuioni datus est dominus ciuitatis et palacii. Tunc dixerunt iudices ad se ipsos: 'Longa est mora
domini nostri et nescimus, utrum reuertetur an non. Iudicemus ergo secundum voluntatem nostram et, quod
nobis placuerit, faciamus!' 9 Deinde dixerunt defensores: 'Fatui sumus, quia laboramus et nescimus propter quam
mercedem. Confederemus nos pocius inimicis nostris, dormiamus et bibamus cum eis! Non enim est curandum
nobis, cuius fuerint inimici.' 10 Postea dixerunt laboratores: 'Quare seruamus aurum nostrum alteri? Et, quis
reportet illud post nos, ignoramus. Melius est ergo, ut utamur eo nos ipsi disponendo ad voluntatem nostram. 11
Demus enim iudicibus decimam partem, et placatis eis facere possumus, quod volumus.' 12 Ego vere sum similis
illi potenti domino, qui edificaui michi ciuitatem, idest mundum, in quo constitui palacium, idest Ecclesiam.
Nomen mundi fuit diuina sapiencia, quia a principio mundus hoc habuit nomen, quod erat factus in diuina
sapiencia. 13 Hoc nomen venerabatur ab omnibus, et laudabatur Deus a creatura sua in sapiencia sua et
mirabiliter predicabatur. Nunc autem inhonoratum est nomen ciuitatis et immutatum et accessit nouum nomen,
idest humana sapiencia. 14 Iudices enim, qui prius iudicabant in iusticia et in timore domini, nunc conuersi sunt
ad superbiam et homines simplices supplantant. Appetunt esse eloquentes, ut habeant laudes hominum,
loquuntur placencia, ut obtineant fauores. 15 Verba leuiter ferunt, ut boni et mites vocentur, recipiunt munera, ut
peruertant iudicium. Sapientes sunt pro temporali utilitate sua et voluntate propria sed muti pro laude mea. 16
Simplices conculcant sub pedibus et obmutescere faciunt. Cupiditatem suam dilatant ad omnes et de recto
faciunt falsum. Hec sapiencia nunc diligitur, mea autem data est obliuioni. 17 Defensores vero Ecclesie, qui
curiales et milites sunt, vident inimicos meos et impugnatores Ecclesie mee et dissimulant. Audiunt verba
improperii eorum et non curant. 18 Intelligunt et senciunt opera impugnatorum mandatorum meorum et tamen
pacienter ferunt. Aspiciunt eos cotidie licite perpetrare omnia mortalia peccata et non compunguntur sed
dormiunt et conuersantur cum eis et alligant se iuramento ad societatem eorum. 19 Laboratores vero, qui sunt
communitas tota, respuunt mandata mea et retinent dona mea et decimas meas. Offerunt dona iudicibus suis et
eis reuerenciam exhibent, ut eos beniuolos et placabiles inueniant. 20 Vere audacter dicere possum, quod gladius
timoris mei et Ecclesie mee in mundo abiectus est et pro eo assumptus est sacculus pecunie."
Caput 56 Verba qualiter Deus capitulum superius immediate dictum declarat et de sentencia contra tales illata et
qualiter Deus ad tempus propter bonos sustinet malos.
" {D ixi tibi prius, quia gladius Ecclesie abiectus est et pro eo assumptus saccus pecunie, qui ex una parte apertus
est et ex alia sic profundus, quod, quidquid ingreditur, numquam capit fundum nec umquam impletur. 2 Hic
saccus est cupiditas, que omnem modum et mensuram excedit et in tantum inualuit, quod contempto Domino
nichil desideratur nisi pecunia et propria voluntas. 3 Attamen ego sum sicut dominus, qui et pater et iudex est.
Cui eunti ad iudicium dicunt circumstantes: 'Domine, procede cicius et fac iudicium!' Quibus respondit dominus:
'Expectate modicum usque cras, quia forte filius meus adhuc interim emendabit se.' 4 Veniente autem eo altero
die, dicunt ei populi: 'Procede et fac iudicium, domine! Usquequo protrahis iudicium et non iudicas nocentes?' 5
Respondit dominus: 'Adhuc modicum expectate, si filius meus emendet se! Et tunc, si non resipiscet, faciam,
quod iustum est.' 6 Sic ego pacienter suffero hominem usque ad nouissimum punctum, quia et pater et iudex
sum. Verumptamen, quia iusticia mea incommutabilis est et quamuis diu protrahitur, tamen aut puniam, si non
emendauerint se peccatores, aut misericordiam faciam in conuersos. 7 Dixi eciam tibi prius, quod populum diuisi
in tres partes, scilicet in iudices, in defensores et laboratores. Quos enim significant isti iudices nisi clericos, qui
diuinam sapienciam verterunt in prauam sapienciam et vanam? 8 Sicut illi clerici solent facere, qui recipiunt
multa verba et componunt in pauca - et illa pauca verba sonant idem, quod illa multa -, sic clerici huius temporis
40

