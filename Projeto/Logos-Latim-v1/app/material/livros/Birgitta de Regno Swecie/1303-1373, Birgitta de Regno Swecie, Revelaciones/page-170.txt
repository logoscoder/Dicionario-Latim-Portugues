utique tenetur episcopalem infulam habere in brachiis suis stricte custoditam, non vendere eam pro pecunia, non
concedere aliis propter amiciciam, non perdere eam per negligenciam et tepiditatem. 111 Quid enim significat
corona seu infula episcopalis nisi potestatem episcopalem: ordinare scilicet clericos, corrigere errantes, instruere
verbo et exemplo suo ignorantes. 112 Quid vero est custodire stricte infulam nisi sedule cogitare, quomodo
accepit ipsam potestatem, ad quid obtinuit eam, quomodo eam tenuerit, quis erit eius fructus? 113 Si ergo
cogitare voluerit, quomodo obtinuit eam, attendat primo, si desiderauit eam propter se vel propter Deum. Si
propter se, timeat racionabiliter; si vero propter Deum, meritorium est spirituale. 114 Si vero attendat, ad quid
obtinuerit potestatem et dignitatem, certe ego dicam ei: Ad hoc scilicet ut esset consolator animarum et liberator
meritis suis, de quarum elemosinis viuit, ut esset nutritor pauperum, diuitum quoque pater, adiutor Dei in
spiritualibus et pro Deo emulator. 115 Si vero scire voluerit fructum potestatis, hoc bene declarat Paulus: 'Qui,'
inquit, 'bene ministrauerit, duplicem habebit honorem,' corporalem scilicet et spiritualem. 116 Qui vero
episcopalem habet vestem sed non vitam, qui querit honorem sed negligit laborem, hic duplici confusione dignus
erit. 117 Quid vero significat, quod potestas non debet vendi, nisi quod episcopus non debet esse scienter
symoniacus nec in aliis tolerare, si sciuerit, 118 non ordinare aliquos nec promouere propter pecuniam, non
exercere officium suum propter honorem hominum et fauorem nec propter preces carnales exaltare illos quos
indignos nouerit et vite male? 119 Quid vero est, quod non debet aliis concedere suam postestatem propter
amiciciam, nisi quod non debet simulare peccata aliorum propter falsam misericordiam, 120 non tacere propter
amiciciam, non portare in dorso suo peccata aliorum, que potest et tenetur corrigere, propter aliquam
carnalitatem? 121 Est enim episcopus speculator Domini, et ideo sanguis mortuorum exquiritur de manu
speculatoris, si vidit periculum et non clamauit, aut si dormiebat et non curabat. 122 Quod vero episcopus non
debet perdere coronam seu infulam per negligenciam, hoc significat, quod episcopus non debet illa concedere
aliis ad faciendum que ipse personaliter tenetur facere et potest facere, 123 nec propter quietem suam tepidam
illa debet dimittere, que ipse personaliter fructuosius quam alii posset implere. 124 Nec eciam ignorare debet
vitam eorum, quibus committit, et quomodo seruant iusticiam, quia officium episcopale non est quietis sed
sollicitudinis et laboris. 125 Cumque episcopus, sicut iam dixi, bene custodierit infulam, oportet quod habeat
eciam sub brachiis suis fasciculum florum, quibus allicientur oues remote et vicine. Solet enim bonus pastor per
flores et fenum trahere post se oues suas. 126 Quid est iste fasciculus florum nisi predicacio diuina, que pertinet
ad episcopum? Que vero sunt brachia duo nisi operacio duplex, facere scilicet bona opera in aperto propter
incitamentum aliorum et facere bona in occulto propter timorem Dei et exemplum vicinorum. 127 Ergo, si
predicacio coniungatur cum hiis duobus operibus, pulcherrimus erit fasciculus florum, post quem oues vicine in
episcopatu suo gaudenter current. 128 Oues eciam que remote sunt, audientes famam eius, libenter desiderabunt
eum et propter verba bona et propter opera caritatis que sequuntur verba. 129 Nam hii sunt suauissimi flores ad
alliciendum oues, facere scilicet virtuosa opera et ea alios docere, non in verbosa sciencia sed in paucis verbis et
caritate plenis. Non enim decet preconem Dei esse mutum nec speculatorem domus Dei esse cecum. 130 Adhuc
eciam deficit episcopo unum. Cum enim ipse peruenerit ad portam, decet eum presentare aliquid summo Regi.
Ideo consulimus ei, quod presentet Regi vas sibi carissimum, et illud vacuum et ornatum. 131 Vas itaque
episcopo carissimum cor suum est. Hoc ergo presentet et offerat Deo totum ornatum virtutibus sed vacuum a
voluntate propria et amore carnis. 132 Et sic tunc, quando episcopus appropinquauerit porte, occurret ei exercitus
effulgens. Ipse Deus et homo suscipiet eum, angeli quoque dicent: 'O, Domine Deus, ecce episcopus, qui fuit
mundus in carne, in sacerdocio purus, apostolicus in predicacione, 133 episcopus vigilans in officio suo, virilis in
operacione, humilis in potestate! Ecce quem desiderauimus propter puritatem suam, et ideo presentamus eum
tibi, quia desiderauit te propter caritatem tuam!' 134 Tunc quoque dicture sunt anime sancte in celo existentes:
'Ecce, o, Domine Deus! Gaudium nostrum est in te. Attamen gaudemus eciam de isto episcopo. 135 Nam florem
portauit in ore, quo vocabat plures oues, florem portabat in manibus, quo reficiebat aduenientes oues, florem
transmittebat habitantibus de longe, quibus excitabat dormientes oues. 136 Et ideo, quia floribus verborum
suorum augmentauit chorum nostrum, gaudemus in eo. Gaude et tu, Domine Deus, in homine isto et de honore
eius, quia te super omnia desiderauit!' 137 Tunc quoque dicturus est episcopo Dominus dator glorie: 'O, amice,
venisti presentare michi vas cordis tui vacuum a te, et desiderasti impleri de me. Ideo veni, et ego implebo te me
ipso. Tu esto in me et ego in te. Gloria enim tua et leticia numquam habebit finem.'"
Caput 127 Virgo Maria notificat sponse oranti pro quodam heremita amico suo tunc mortuo, quod, antequam
corpus illius sepeliatur sub terra, anima eius introducetur in gloria.
{ Orante sponsa pro quodam sene presbitero heremita preclare vite et magne virtutis, amico suo, qui tunc
migrauerat de hac vita et iam erat positus in feretro in ecclesia, ut sepeliretur, tunc eidem sponse apparuit virgo
Maria sic dicens: 2 "Attende, filia, et scias, quod anima istius heremite amici mei, statim cum egressa fuit de
corpore eius, intrasset in celum, nisi quia non habuit in morte perfectum desiderium perueniendi ad presenciam
Dei et eius visionem. 3 Et ideo detinetur nunc in illo purgatorio desiderii, ubi nulla pena est nisi solum
desiderium perueniendi ad Deum. Sed tamen scias, quod, antequam corpus eius intret sub terra, anima ipsius
introducetur in gloria." 4"Dic iterum illi seni religioso: Diu stetisti in heremo et fecisti fructum qui michi placuit,
conuertens bestias in oues et leones in agnos. 5 Nunc sta constanter in urbe in qua platee strate sunt sanguine
sanctorum, quia auditurus es iudicium et retribucionem tuam videbis." Quibus auditis statim infirmatus est et non
170

