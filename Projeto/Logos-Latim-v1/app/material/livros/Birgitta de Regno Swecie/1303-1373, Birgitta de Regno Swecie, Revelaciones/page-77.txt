concedere alijs propter amicitiam carnalem, non perdere propter negligentiam et tepiditatem. 2 Quid vero
significat infula episcopalis nisi dignitatem et potestatem episcopalem, ordinare scilicet clerum, et conficere
crisma, corrigere errantes, excitare exemplo suo negligentes? 3 Quod vero in brachijs debet habere infulam bene
custoditam significat, quod sedule debet cogitare, quomodo et qualem accepit potestatem episcopalem, quomodo
eam tenuerit, quis vero sit eius fructus, quisve finis. 4 Si episcopus attendere velit, quomodo accepit potestatem,
attendat primo si desiderauit episcopatum propter se vel an propter Deum; si autem propter se, tunc sine dubio
desiderium suum erat carnale; si vero propter Deum, idest ad honorem faciendum Deo, tunc desiderium suum
erat meritorium et spirituale. 5 Deinde si episcopus cogitet ad quid recepit episcopatum, certe ut esset pater
pauperum consolator et mediator animarum. Nam bona episcopalia bona sunt animarum, que si infructuose
comeduntur et prodigaliter expenduntur, anime ille clamabunt vindictam super iniustum dispensatorem. 6 Qualis
vero erit fructus episcopalis dignitatis, dicam tibi: Ipse quippe erit duplex, sicut dicit Paulus, corporalis scilicet et
spiritualis. Corporalis, quia in terris est vicarius Dei et ideo ob honorem Dei quasi Deus ab hominibus honoratur.
7 In celis erit corporalis et spiritualis propter glorificationem corporis et anime, quia ibi erit seruus cum domino.
Tum propter vitam episcopalem, quam gessit in terris, tum propter exemplum humilitatis, quo alios secum ad
gloriam prouocauit. 8 Omnis vero, qui vestem et dignitatem habet episcopalem sed refugit vitam, duplici
confusione erit dignus. Quod vero potestas episcopalis non debet vendi, significat, quod episcopus non debet
esse scienter symoniacus, nec exercere officium suum propter pecuniam vel hominum fauorem, nec promouere
illos propter preces hominum, quos sciuerit esse male vite. 9 Quod vero infula non debet alijs concedi propter
amicitiam hominum, significat, quod episcopus non debet dissimulare peccata negligentium, nec dimittere illos
impunitos, quos potest et debet corrigere, non silere peccata amicorum propter carnalem amicitiam, nec
imponere dorso suo peccata subditorum, quia episcopus est speculator Dei. 10 Quod vero episcopus non debet
perdere infulam propter negligentiam significat, quod episcopus non debet illa committere alijs ad faciendum,
que ipse personaliter tenetur et potest fructuosius facere, nec propter quietem carnis illa dimittere aliis, que ipse
perfectius valeret adimplere, quia officium episcopi non est quietis sed laboris. 11 Nec episcopus ignorare debet
vitam et mores eorum, quibus committit officia sua, sed scire et inquirere, quomodo seruant iusticiam, et si
prudenter et non cupide gerunt se in agendis. 12 Insuper scire te volo, quod episcopus, quia pastoris vices habet,
tenetur habere fasciculum florum sub brachijs suis, quo oues vicine et remote illecte currant gaudenter post
odorem eius. Iste vero fasciculus florum significat predicationem diuinam, quam episcopus habere tenetur. 13
Brachia vero duo, quibus fasciculus predicationis diuine innititur, sunt duo opera necessaria episcopo, scilicet
bona opera in publico et bona opera in abscondito, ut oues vicine in episcopatu eius videntes caritatem episcopi
in operibus et audientes in verbis glorificent Deum in episcopo. 14 Oues vero remote audientes famam episcopi
desiderent illum ad sequendum. Nam iste est suauissimus fasciculus non erubescere veritatem et humilitatem
Dei, docere bona et eadem, que docet, facere, esse humilem in honore et deuotum in abiectione. 15 Cumque
episcopus compleuerit viam istam et peruenerit ad portam, necesse est ei aliquid habere in manu, quod presentet
summo regi. Et ideo habeat in manu vas sibi carum et hoc vacuum offerendo illud regi summo. 16 Vas vero istud
vacuum offerendum est cor suum, quod, ut vacuum sit ab omni voluptate et appetitu laudis, transitorie
laborandum est ei die ac nocte. Cumque introducendus est talis episcopus in regnum glorie occurret ei Ihesus
Christus Deus verus et homo cum omnium sanctorum exercitu. 17 Tunc audiet angelos dicentes: 'O, Deus noster,
gaudium nostrum et omne bonum ! Iste episcopus mundus fuit in carne, virilis in operatione. Decet ergo nos eum
presentare tibi. Desiderauit enim quotidie societatem nostram. Ideo comple desiderium eius et auge ex aduentu
eius gaudium nostrum.' 18 Tunc quoque dicturi sunt et ceteri sancti: 'O, Deus, gaudium nostrum est de te et in te
nec indigemus alio. Attamen gaudium nostrum excitatur ex gaudio anime huius episcopi, que, dum potuit,
desiderauit te. 19 Portauit enim flores suauissimos in ore, quibus augmentauit numerum nostrum. Portauit in
opere, quibus habitantes de prope et a longe reficiebat. Ideo da ei gaudere nobiscum et tu similiter gaude de eo,
quem moriendo pro eo tantum desiderasti.' Ultimo dicturus est ei rex glorie: 20 'O, amice, venisti presentare
michi vas cordis tui vacuum a te et a voluntate propria. Ideo ego implebo te delectatione et gloria mea. Letitia
mea erit tua et gloria tua numquam finietur a me'."
Caput 4 Verba matris ad filiam de concupiscentia malorum episcoporum, et quomodo propter bonam voluntatem
multi dignitatem obtinent spiritualem, quam inordinati episcopi contemnunt, qui ad eam corporaliter sunt vocati,
per latum exemplum inducit.
{ Mater Dei loquitur ad sponsam filij dicens: "Tu ploras, quod caritas Dei ad hominem est maxima et contra
caritas hominum est ad Deum modica. Vere sic est. Quis enim est dominus vel episcopus, qui non magis
concupiscit dominium ad honorem mundi obtinendum vel diuitias quam ad subueniendum pauperibus suis
proprijs manibus.2 Et ideo, quia domini vel episcopi nolunt venire ad nuptias omnibus preparatas in celo, venient
pauperes et infirmi, sicut per exemplum tibi ostendere volo. 3 In ciuitate quadam erat quidam episcopus sapiens
et pulcer et diues, qui de pulcritudine et sapientia sua laudatus non regratiabatur Deo, ut debuit, qui dedit ei
ipsam sapientiam. 4 Laudabatur quoque et honorabatur de diuitijs suis et ideo dedit multa propter mundi
fauorem. Plurima quoque concupiuit, ut largius daret et amplius honoraretur. Iste episcopus habebat quendam
clericum litteratum in episcopatu suo, qui taliter secum cogitabat: 5 'Iste', inquiens, 'episcopus diligit Deum
minus quam expedit. Vita eius tota tendit ad secularia. Ideo, si placeret Deo, libenter desiderarem episcopatum
77

