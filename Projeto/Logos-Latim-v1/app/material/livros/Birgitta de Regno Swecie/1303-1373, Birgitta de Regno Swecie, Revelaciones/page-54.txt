et misereor eis, quia durissimo seruicio opprimuntur.' 3 Ego sum illa vox de rubo sonans, qui nunc loquor tecum.
Miseria populi mei ascendit in aures meas. 4 Quis erat populus meus nisi Israel? Per hunc nunc intelligo milites
in mundo, qui professi sunt miliciam meam, qui deberent esse mei sed nimis a diabolo affliguntur. 5 Quid autem
fecit Pharao populo meo Israel in Egypto? Certe tria mala: 6 Primo, quod in structura murorum suorum non
ministrabantur laboratoribus palee, quibus conficerent lapides, sed personaliter congregabant sibi per regionem,
ubi possent. 7 Secundo, quod edificatores pro labore suo non reportabant grates, quamuis impositum numerum
lapidum impleuissent. 8 Tercio, quod affligebantur vehementer a prepositis, si in consueto numero defecissent. 9
Iste populus meus duas urbes in maxima affliccione edificauerunt Pharaoni. 10 Quis est iste Pharao nisi diabolus,
qui affligit populum meum, idest milites, qui tenentur esse populus meus? 11 In veritate dico, quod, si milites
stetissent in disposicione et constitucione ab amico meo primo incepta, inter cariores fuissent michi. 12 Sicut
enim Abraam, accipiens primo mandatum circumcisionis et obediens michi, factus est meus amicus carissimus
necnon et, quotquot sequebantur fidem Abrae et operacionem eius, facti sunt participes dileccionis et glorie eius,
sic milites inter alios ordines michi precipue placuerunt, quia vouerunt, quod habebant carius, scilicet sanguinem
suum pro me fundere. 13 Per quod votum michi summe placuerunt, sicut Abraam in circumcisione, et
purgabantur cotidie in obseruacione professionis et assumpcione sancte caritatis. 14 Nunc autem milites isti
miserabili seruitute diaboli opprimuntur ita, quod vulnerat eos diabolus letali vulnere, insuper et detrudit illos in
supplicium et dolorem. 15 Episcopi eciam Ecclesie edificant ei, sicut filii Israel, duas urbes. 16 Prima urbs est
labor corporis et superuacua sollicitudo acquirendi mundialia. 17 Secunda est inquietudo et turbacio mentis, quia
ab appetitu mundi numquam sinuntur quiescere. 18 Exterius est labor et intus est inquietudo et anxietas,
spiritualia faciens onerosa. 19 Sed sicut Pharao non ministrabat populo meo necessaria ad conficiendos lateres
nec areas dabat plenas frumento, non vinum et alia utilia, sed cum dolore et tribulacione spiritus populus sibi
personaliter acquirebat, sic nunc facit eis diabolus. 20 Quamuis ipsi laborant et totis medullis cordis inhiant
mundo, non tamen possunt perficere, quod cupiunt, nec possunt saciare sitim cupiditatis sue. 21 Ideo uruntur
dolore interius et exterius labore. 22 Ob quod compacior affliccioni eorum, quod milites mei et populus meus
diabolo edificant mansiones et laborant indesinenter et quod non possunt complere, quod cupiunt, et quod
angustiantur in superuacuis et pro ipsa angustia non reportant fructum benediccionis sed retribucionem
confusionis. 23 Propterea, cum Moyses mitteretur ad populum, dedit ei Deus signum triplici de causa: 24 Primo,
quia unusquisque in Egypto colebat singulariter deum suum, et innumerabiles erant, qui dicebantur dii. 25 Et
ideo dignum erat fieri signum, ut, ostenso mirabili signo et potencia Dei, unus deus et unus omnium creator esse
per signa crederetur et idola omnia vana esse probarentur. 26 Secundo dabatur Moysi signum in figura et
representacione corporis mei futuri. 27 Quid enim rubus ardens et non combustus designabat nisi Virginem de
Spiritu sancto fecundatam et absque corrupcione parientem? 28 Ego certe de rubo illo processi, ego de virginea
carne Marie assumpsi humanitatem. Similiter eciam serpens, Moysi in signum datus, significabat corpus meum.
29 Tercio dabatur signum Moysi propter veritatem astruendam faciendorum et per figuram signorum
implendorum, ut veritas Dei tanto verior et cercior esse probaretur, quo ea, que signa significabant, tempore suo
euidencius fuissent adimpleta. 30 Nunc autem mitto verba mea ad filios Israel et ad milites, quibus non est
necesse fieri signum triplici de causa: 31 Primo, quia iam colitur et scitur unus deus et omnium creator ex
Scriptura sancta et multiplicibus signis. 32 Secundo, quia non sperant me nasciturum, quia veraciter me sciunt
natum et sine /in/corrupcione incarnatum, quia Scriptura omnis completa est. 33 Nec melior fides et cercior
haberi et credi debet quam, que nunc a me et sanctis predicatoribus meis predicata est. 34 Verumptamen tria
tecum feci, quibus credi potest: Primo, quod verba mea vera sunt et non discrepant a vera fide, secundo, quod ad
verbum meum exiuit de homine possesso demonium, tercio, quia uni dedi diffidencia corda ad caritatem mutuam
reformare. 35 Ideo non dubites de hiis, qui credituri sunt michi. Qui enim credunt michi, credunt et verbis meis.
36 Quibus ego sapio, eis et sapiunt verba mea. 37 Propterea scribitur, quod Moyses ex collocucione Dei velabat
faciem suam. Tu autem non debes velare faciem tuam. 38 Ego quippe aperui tibi oculos spirituales, ut videas
spiritualia, aperui aures, ut audias, que spiritus sunt. 39 Ego denique ostendam tibi corporis mei effigiem, quale
fuit in passione et ante passionem, quale fuit post resurreccionem, quod Magdalena et Petrus et alii viderunt. 40
Audies eciam vocem meam, que loquebatur in rubo Moysi. Hec eadem nunc loquitur in anima tua."
Caput 11 Verba melliflua Christi ad sponsam de gloria et honore boni et veri militis et de occursu angelorum ad
ipsum mirifico et qualiter ipsum gloriosa trinitas piissime ad indicibilem requiem pro paruo labore recipit et
assumit.
" {D ixi tibi prius de fine et pena militis, qui primo recessit a milicia michi professa. 2 Nunc dico tibi per
similitudinem - quia aliter spiritualia non poteris intelligere - de gloria et honore illius, qui viriliter miliciam
veram primo incepit et virilius consumauit. 3 Iste amicus meus cum venit ad finem vite sue et anima de corpore
exiret, quinque legiones angelorum mittebantur in cursum eius. 4 Inter quos venerunt innumerabiles demones, ut
aliquid sui iuris inuenirent, quia pleni malicia sunt et ab ea numquam cessant. 5 Tunc autem una vox clare et
lucide sonuit in celo dicens: 'Numquid non est iste, o Domine Pater, qui se ad voluntatem tuam alligauit et eam
perfecte compleuit?' 6 Tunc ipse personaliter respondit in consciencia sua: 'Vere ego sum.' 7 Deinde tres voces
audiebantur, una ex parte deitatis dicens: 'Numquid non ego te creaui et dedi tibi corpus et animam? 8 Tu es
filius meus et voluntatem patris tui fecisti. Veni ergo nunc ad potentissimum creatorem tuum et dulcissimum
54

