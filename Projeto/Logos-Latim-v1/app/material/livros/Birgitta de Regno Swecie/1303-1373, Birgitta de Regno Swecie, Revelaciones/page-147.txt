pertinent ei salsamenta preciosa, que sunt iusticie tribulaciones. 4 De tercio quoque homine, in cuius oculis vides
lacrimas, respondeo eciam tibi, quia tu vides corpus et ego intueor cor. 5 Sicut enim tu vides, quod aliquando
tenebrosa nubes procedit de terra et trahit se in celum subtus solem, et ista nubes producit de se triplicem
humorem scilicet pluuium, niuem latam et grandinem -- postea vero euanescit nubes, quia de immundicia terre
orta erat --, 6 sic tali nubi comparatur omnis homo, qui in peccato et voluptate nutritus est usque ad senium.
Veniente autem senio incipit timere mortem et cogitare periculum suum sed tamen in animo est ei delectabile
peccatum. 7 Ergo sicut nubes trahit de se immundicia terre in celum, sic consciencia talis hominis trahit se de
immundicia corporis id est peccati ad consideracionem sui et dat de se triplices lacrimas. 8 Prime comparantur
aque; que sunt pro hiis, que carnaliter diligit homo, utputa si amittit amicos et bona temporalia vel salutem suam,
et quia tunc amaricatur de Dei disposicione et permissione, ideo effundit multas lacrimas indiscrete. 9 Secunde
lacrime comparantur niui, quia quando homo incipit cogitare pericula corporis sui imminencia penamque mortis
et inferni miserias, tunc incipit plorare non ex caritate sed ex timore. Et ideo, sicut nix cito dissoluitur, sic eciam
cito tales lacrime dissoluuntur. 10 Tercie lacrime assimilantur grandini, quia quando homo cogitat, quam dulcis
est et fuerat sibi voluptas carnalis et quod amissurus est eam quanta eciam consolacio est in celis, 11 incipit
plorare dispendium dampnacionis et amissionis sue non curans plorare de inhonoracione Dei, si Deus amitteret
animam, quam redemit sanguine suo, nec curans, utrum Deum videret post mortem an non, dummodo unam
mansionem obtineret in celo vel in terra, ubi non sentiret penam sed haberet eternaliter suam voluptatem. 12 Ideo
tales lacrime bene similantur grandini, quia cor talis hominis nimis durum est et nullum calorem caritatis habet
ad Deum. Ideo nec tales lacrime trahunt animam in celum. 13 Sed nunc ostendere tibi volo lacrimas, que trahunt
animam in celum; que similantur rori. Nam aliquando vapor quidam procedit de dulcedine terre et ascendit in
celum trahens se subtus solem; 14 qui de calore solis factus humidus iterum descendit in terram et omnia terre
nascencia fructifera facit; et istud vocatur vobiscum ros, sicut patet in foliis rosarum, que apposita ad calorem
primum dant ex se humorem et postea descendit humor. 15 Sic est et de viro spirituali. Omnis quippe, qui cogitat
terram illam benedictam, que est corpus Christi, et verba illa, que Christus ore proprio loquebatur, 16 qualemque
graciam fecit in mundo et quam amaram penam pertulit commotus amoris ardore pro animabus nostris, tunc
caritas, quam habet ad Deum, cum magna dulcedine vadit in cerebrum, quod similatur celo. 17 Cor quoque eius,
quod comparatur soli, impletur diuino calore oculique eius implentur lacrimis, plorans se offendisse tam infinite
bonum et benignum Deum magisque iam volens omnem penam pati ad honorem Dei quam omnia delectamenta
habere et carere Deo. 18 Itaque iste lacrime bene comparantur rori cadenti, quia tribuunt virtutem faciendi bona
opera et fructificant in conspectu Dei. Et sicut flores crescentes trahunt in se rorem cadentem, et flos includitur in
rore, sic eciam lacrime, que ex diuina caritate funduntur, claudunt Deum in anima et Deus animam in se trahit.
19 Verumptamen bonum est timere propter duo. Primo, quia tanta possent esse bona opera facta ex timore, quod
trahunt postea aliquam scintillam gracie in cor ad obtinendam caritatem, sicut per similitudinem intelligere
poteris, 20quasi esset unus aurifaber imponens aurum stateris mundum, ad quem veniens carbonarius dixit:
'Domine, carbones ad opus tuum habeo. Da michi precium, quantum valent!' 21 Respondit ille: 'Carbones taxati
sunt, quantum valeant.' Et dato auro illi pro precio aurifaber disposuit carbones ad opus suum, aurum vero ille ad
victum suum. 22 Sic est enim in spiritualibus. Nam opera facta sine caritate similantur carbonibus, caritas vero
auro. Ideo omnis, qui facit opera bona ex timore habens tamen desiderium acquirendi sibi salutem anime cum
eis, 23 iste, licet non desideret Deum in celis sed timet hospitari in inferno, nichilominus habet opera bona sed
frigida et apparent quasi carbones in conspectu Dei. 24 Deus vero comparatur aurifabro: qui scit in spirituali
iusticia, quibus modis bona opera remuneranda sunt vel quali iusticia caritas Dei acquiratur. 25 Ipse eciam in
prouidencia sua sic ordinat, quod propter bona opera ex timore facta homini datur caritas, quam homo postea
disponit ad salutem anime sue. 26 Ergo sicut caritatiuus aurifaber utitur carbonibus ad opus suum, sic Deus
frigidis operibus utitur ad honorem suum. 27 Secundo bonum est timere, quia quot peccata homo dimittit ex
timore, a tot peccati penis liberabitur in inferno. Attamen quia caritatem non habuit, ideo nec iusticiam habet ad
ascendendum in celum. 28 Nam cuius voluntas talis est, quod, si posset, vellet eternaliter viuere in mundo, in
eius corde caritas Dei nequaquam est et facta Dei quasi ceca sunt ante ipsum. Ideo mortaliter peccat et
iudicabitur in infernum. 29 Attamen ardere non tenetur in penis sed sedere in tenebris, quia omisit peccatum ex
timore, sed non senciet gaudium celi, quia non desiderabat illud, quamdiu vixit. 30 Propterea sedebit sicut cecus
et mutus et sicut homo sine manibus et pedibus, quia eius anima intelligit malum inferni et modicum de gaudio,
quod est in celo." 31 Hec reuelacio est de tribus militus. Primus fuit de Scania, de quo facta est reuelacio talis:
Domina Birgitta vidit animam vestitam quasi cocco bis tincto sed guttis paucis quasi nigris respersam, et cum
vidisset eam, statim euanuit a conspectu eius. 32 Iterum post tres dies vidit eandem animam totam rubeam sed
quibusdam gemmis quasi aureis interlucentibus effulgentem. Cumque miraretur domina ad hec, dixit Spiritus
Dei: 33 "Hec," inquit, "anima detenta fuit curis mundi; sed habens fidem veram venit ad indulgencias Rome ea
intencione, ut obtineret caritatem et diuinam dileccionem et voluntatem amplius scienter non peccandi. 34 Ideo
quia vidisti animam vestitam cocco bis tincto significat, quod ante mortem corporis obtinuit diuinam
dileccionem, licet imperfectam. 35 Quod vero vidisti eam respersam guttis nigris significat, quod ipsa quadam
affeccione carnali mouebatur ad parentes carnales et videre patriam suam. Attamen omnem voluntatem suam
commisit michi. Ideo meruit purgari et ad sublimiora preparari. 36 Quod vero vidisti interlucentes gemmas in
147

