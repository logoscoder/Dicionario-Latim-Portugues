Caput 141 Reuelacio facta sponse in Neapoli pro eodem, quando rediit de Iherusalem. Sed hanc reuelacionem
non misit pape, quia non fuit ei preceptum diuinitus.
{ Christus apparuit domine Birgitte oranti pro papa Gregorio XI et dixit ei: "Attende, filia, ad verba que loquor!
Scias enim, quod iste papa Gregorius est similis paralitico, qui non mouet manus ad operandum nec pedes ad
ambulandum. 2 Sicut enim infirmitas paralisis generatur ex sanguine et humore corrupto et frigore, sic istum
papam tenet quasi impeditum immoderatus amor sanguinis sui et frigus tepiditatis mentis sue ad me. 3 Sed scias,
quod adiutorio virginis Marie matris mee iam incipiet mouere manus et pedes, scilicet faciendo voluntatem
meam et honorem meum in veniendo Romam. Ideo scias certissime, quod ipse veniet Romam et ibi inchoabit
viam ad aliqua bona futura sed non consummabit." 4 Tunc autem respondit domina Birgitta: "O, Domine Deus
meus! Regina Neapolis et multi alii dicunt michi, quod impossibile est eum venire Romam, quia rex Francie et
cardinales et alii quamplurima ei ponunt impedimenta ad veniendum. 5 Et audiui, quod multi insurgunt ibi
dicentes se habere spiritum Dei et diuinas reuelaciones et visiones, qui pretextu illarum dissuadent ei venire. Et
ideo timeo multum, quod impediatur aduentus eius." 6 Respondit Deus: "Audisti legi, quod Iheremias erat in
diebus illis in Israhel, qui habebat spiritum Dei ad prophetandum, et multi erant tunc, qui habebant spiritum
sompniorum et mendacii, quibus rex iniquus credidit, et ideo venit ipse rex in captiuitatem et populus cum eo.
Nam si rex credidisset soli Iheremie, ablata fuisset ira mea ab eo. 7 Sic eciam nunc est, quia siue surgant
sapientes, siue surgant sompniatores, siue surgant amici non spiritus sed carnis ipsius Gregorii pape et suadeant
et dissuadeant contrarium, nichilominus tamen ego Dominus preualeo eis et ducam ipsum papam ad Romam non
ad eorum consolacionem. 8 Sed utrum tu videbis eum venire an non, tibi non est hoc licitum scire."
Caput 142 Reuelacio facta sponse in Neapoli de eodem papa Gregorio, quam portauit ei quidam heremita, qui
episcopatum renunciauerat.
{ Pater sancte, illa persona, quam bene nouit sanctitas vestra, existens in oracione vigilans, cum staret tunc in
raptu mentis contemplacione suspensa, vidit in spiritu similitudinem throni, in quo sedebat similitudo hominis,
inestimabilis pulchritudinis et incomprehensibilis potencie dominus. 2 Et in circuitu throni stabat multitudo
magna sanctorum et innumerabilis exercitus angelorum. Et ante sedentem in throno stabat remote quidam
episcopus indutus pontificalibus ornamentis. 3 Ipse autem dominus, qui in throno sedebat michi loquebatur sic
dicens: "Michi data est omnis potestas in celo et in terra a Patre meo. Et licet videor tibi loqui quasi de uno ore,
attamen non solus loquor, quia Pater loquitur mecum et Spiritus sanctus, que tres persone unum sumus in
diuinitatis substancia." 4 Deinde ad illum episcopum loquebatur dicens: "Audi, Gregori papa, undecim verba,
que ego loquor tecum, et diligenter attende ad ea que tibi dico! 5 Cur tantum odis me? Quare tanta est audacia
tua et presumpcio tua contra me? Nam curia tua mundana depredatur curiam meam celestem. Tu vero superbe
spolias me ouibus meis, bona quoque ecclesiastica, que mea propria sunt, et bona subditorum Ecclesie mee
indebite extorques et surripis et das illa amicis tuis temporalibus. 6 Tu eciam bona rapis et recipis iniuste a
pauperibus meis et illa das et distribuis indecenter diuitibus tuis, propter quod nimia est audacia tua et
presumpcio, eo quod tu tam temere intras curiam meam et non parcis eis, que mea propria sunt. 7 Quid feci tibi,
Gregori? Ego enim pacienter permisi te ascendere ad summum pontificatum et predixi tibi voluntatem meam per
litteras de Roma tibi diuina reuelacione transmissas, ammonendo te per illas de salute anime tue, et precautaui te
in eis de magno dispendio tuo. 8 Quid ergo pro tantis beneficiis rependis michi? Et quid facis hoc, videlicet quod
in curia tua regnat superbia maxima, cupiditas insaciabilis et luxuria michi execrabilis ac eciam vorago pessima
horribilis symonie? 9 Insuper et tu eciam rapis et depredaris a me innumerabiles animas. Nam quasi omnes, qui
veniunt ad curiam tuam, mittis in Gehennam ignis ex eo, quod non diligenter attendis ea que pertinent ad curiam
meam, quia tu est prelatus et pastor mearum ouium; 10 et ideo culpa tua est, quod non discrete consideras ea que
ad spiritualem salutem ipsarum facienda et corrigenda sunt. 11 Et quamuis ex predictis possem te secundum
iusticiam condempnare, tamen ex misericordia adhuc iterum moneo te de salute anime tue, videlicet ut venias
Romam ad sedem tuam, quam cicius poteris; tempus enim pono in arbitrio tuo. 12 Scias tamen, quod quanto plus
tardaueris, tanto plus diminuitur profectus anime tue et omnium tuarum virtutum. Et quanto cicius ad Romam
veneris, tanto cicius accrescent tibi virtutes et dona Spiritus sancti et inflammaberis diuino igne caritatis mee. 13
Veni igitur et noli tardare! Veni non cum superbia solita et mundana pompa sed cum omni humilitate et ardenti
caritate! Et postquam sic veneris, extirpa, euelle et dissipa omnia vicia de curia tua! 14 Remoue eciam a te
consilia carnalium et mundanorum amicorum tuorum et sequere humiliter consilia spiritualia amicorum meorum.
Aggredere ergo et noli timere, consurge viriliter, induere fortitudinem confidenter! 15 Incipe renouare Ecclesiam
meam, quam ego acquisiui meo proprio sanguine, ut renouetur et spiritualiter reducatur ad pristinum statum
suum sanctum, quia iam nunc magis veneratur lupanar quam sancta mea Ecclesia. 16 Si autem non obedieris
predicte voluntati mee, firmiter scias, quod tali sentencia et spirituali iusticia condempnaberis a me coram tota
mea celesti curia, 17 quali condempnatur et punitur temporaliter prelatus degradandus, qui publice exuitur sacris
vestibus pontificalibus glorie cum pudore et malediccione et repletur ignominia et confusione. 18 Sic ego faciam
tibi. Nam deponam te de celesti gloria. Et omnia, que tibi modo sunt ad pacem et honorem, erunt tibi ad
malediccionem et eternam confusionem. 19 Et quilibet inferni dyabolus rapiet morsellum de anima tua, quamuis
ipsa immortalis et inconsumtibilis sit, et pro benediccione repleberis eterna malediccione. Et quamdiu paciar te
inobedientem michi, tamdiu prosperaberis. 20 Verumptamen, fili Gregori, adhuc moneo te, ut humiliter
181

