placet sola superbia, in visu delectabilia mundi. 4 Passio vero mea et caritas mea est eis abhominabilis et vita
mea grauis. 5 Propterea ego faciam sicut animal illud facit, quod multa habet latibula: quod cum persecutum a
venatoribus fuerit in uno latibulo, fugit in aliud. Sic ego faciam, quia Christiani persequuntur me malis operibus
suis et eiciunt me de latibulo cordis sui. 6 Ideo ingredi volo ad paganos, in quorum ore nunc sum amarus et
insipidus, et ero in ore eorum dulcis super mel. Attamen adhuc ita sum misericors, quod, quicumque pecierint
veniam et dixerint: 'Domine, ego cognosco me grauiter peccasse et libenter volo me emendare per graciam tuam.
Miserere mei propter amaram passionem tuam!', ego gaudenter suscipio eum. 7 Qui autem perstiterint in malo
suo, veniam eis quasi gigas, qui habet tria, scilicet terribilitatem, fortitudinem et asperitatem. 8 Sic ego veniam
Christianis terribilis, ut non minimum digitum audeant mouere contra me. Veniam et sic fortis, quod quasi culex
erunt ante me. Tercio veniam eis sic asper, quod ve sencient in presenti et ve sine fine."
Caput 58 Verba Matris ad sponsam et Matris et Filii dulciter adinuicem et qualiter iniquis Christus est amarus,
amarior et amarissimus et bonis dulcis, dulcior et dulcissimus.
{ Mater loquebatur ad sponsam: "Considera, sponsa noua, passionem filii mei, cuius passio omnium sanctorum
passionem in amaritudine superauit. Sicut enim mater, si filium suum viuum incidi videret, amarissime
turbaretur, sic ego in passione filii mei visa amaritudine eius turbabar." 2 Deinde loquebatur ad filium:
"Benedictus sis tu, fili mi, quia sanctus es, sicut cantatur: 'Sanctus, sanctus, sanctus Dominus Deus Sabaoth.'
Benedictus sis tu, quia dulcis es, dulcior et dulcissimus! 3 Tu sanctus eras ante incarnacionem, sanctus in utero,
sanctus post incarnacionem. Tu eciam dulcis fuisti ante mundi creacionem, dulcior angelis, dulcissimus michi in
incarnacione." 4 Respondit filius: "Benedicta sis tu, mater, pre omnibus angelis! Sicut enim tibi, ut nunc dixisti,
fui dulcissimus, sic malis sum amarus, amarior, amarissimus. 5 Amarus sum illis, qui dicunt me creasse multa
sine causa, qui blasphemant me hominem creasse ad mortem, non ad vitam. O misera et insensata cogitacio! 6
Numquid ego iustissimus et virtuosissimus angelos creaui sine racione? Numquid ego tanta bonitate ditassem
hominem, si creassem eum ad dampnacionem? Nequaquam. 7 Ego quippe omnia bene feci et ex caritate omne
bonum dedi homini. Ipse autem omnia bona vertit sibi in malum, non quod ego aliquid malum fecerim, sed quia
ipse homo, cum aliter, quam tenetur secundum diuinam constitucionem, mouet voluntatem suam. Hoc est
malum. 8 Hiis autem sum amarior, qui dicunt me liberum arbitrium dedisse ad peccandum et non ad faciendum
bonum, qui dicunt me iniustum esse, eo quod alios dampno, alios iustifico, qui imputant michi, quod mali sunt,
quia subtraho eis graciam. 9 Hiis vero sum amarissimus, qui dicunt legem et mandata mea difficillima et
neminem posse implere ea, qui dicunt passionem meam eis nichil valere. Ideo et pro nichilo reputant eam. 10
Propterea iuro in vita mea, sicut olim iurabam prophetis, quod excusabo me coram angelis et omnibus sanctis
meis, et probabunt hii, quibus amarus sum, me omnia racionabiliter et bene creasse et ad utilitatem et
erudicionem hominis nec minimum vermem sine causa subsistere. 11 Hii vero, qui me amariorem habent,
probabunt me liberum arbitrium pro bono hominis sapienter dedisse. Scient et me esse iustum, qui bono homini
do eternum regnum, malo vero supplicium. 12 Non enim deceret diabolum qui a me bene factus est et ex malicia
sua lapsus, ut cum bono societatem haberet. Probabunt eciam mali homines non esse propter meam culpam,
quod ipsi mali sunt sed propter suam culpam propriam. 13 Ego enim, si possibile esset, libenter pro unoquoque
homine talem penam exciperem, qualem semel in cruce pro omnibus recepi ad hoc, ut ad promissam hereditatem
redirent. 14 Sed homo voluntatem suam semper habet michi contrariam. Cui ideo dedi libertatem, ut seruiret
michi, si vellet, et haberet eternum premium. Si autem nollet, haberet supplicium cum diabolo, propter cuius
maliciam et eius sequacium infernus iuste factus est. 15 Ego enim, quia caritatiuus sum, nolo, ut homo seruiat
michi ex timore vel coactus quasi animal irracionabile sed ex diuina caritate, quia nullus potest videre faciem
meam, qui inuitus seruit michi vel ex timore pene. 16 Illi vero, quibus amarissimus sum, intelligent in
consciencia sua legem meam fuisse leuissimam et iugum meum suauissimum et dolebunt inconsolabiliter, quod
spreuerunt legem meam et quod dilexerunt magis mundum, cuius iugum est grauius et difficilius multo quam
meum." 17 Tunc respondit mater: "Benedictus sis tu, fili mi, Deus meus et Dominus meus! Rogo te, ut, quia tu
michi fuisti dulcissimus, alii participes fiant dulcedinis mee." 18 Cui respondit filius: "Benedicta sis tu, carissima
mater! Verba tua dulcia sunt et caritate plena. Ideo quicumque de dulcedine tua in os suum receperit et perfecte
tenuerit, proficiet ei. 19 Qui autem receperit et reiecerit, tanto amarius supplicium habebit." Tunc respondit
Virgo: "Benedictus sis tu, fili mi, pro omni dileccione tua!"
Caput 59 0 Verba Christi presente sponsa, scilicet qualiter Christus per rusticum, boni sacerdotes per bonum
pastorem, mali sacerdotes per malum pastorem et boni Christiani per uxorem designentur et figurentur. In qua
figura multa utilia continentur.
"{ Ego sum, qui numquam dixi falsum. Ego reputor in mundo quasi rusticus, cuius nomen videtur contemptibile.
Verba mea reputantur fatua et domus mea reputatur tugurium vile. 2 Iste rusticus habuit uxorem, que nichil
voluit nisi iuxta voluntatem eius, que possidebat omnia cum viro et habuit eum pro domino suo, obediens ei in
omnibus quasi domino suo. 3 Iste rusticus habuit eciam multas oues, ad quarum custodiam conduxit sibi
pastorem pro quinque aureis et ut ministraret ei necessaria vite sue. 4 Iste pastor, quia bonus erat, auro utebatur
ad utilitatem suam, victualibus ad necessitatem vite. 5 Post istum pastorem transeunte tempore aliquo venit alius
deterior, qui cum auro emit sibi uxorem, ad quam detulit cibaria sua, continue requiescens cum illa, non curans
de ouibus, que miserabiliter a bestiis crudelibus dispergebantur. 6 Tunc rusticus, videns dispersionem ouium
42

