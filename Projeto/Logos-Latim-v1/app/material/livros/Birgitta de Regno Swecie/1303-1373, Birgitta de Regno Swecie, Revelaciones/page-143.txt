sustentacionem dispensabant. 29 Ergo tales scito amicos Dei, qui contentantur de disposicione Dei, qui et si tibi
non sunt cogniti, Filius meus subtilius videt eos, quia in duro metallo multociens inuenitur aurum et de duro
silice extrahitur scintilla ignis. 30 Vade igitur secura, quia prius clamandum est et postea faciendum, quia nec
Filius meus in carne manens omnem simul Iudeam conuertit, nec apostoli simul et semel gentilitatem, sed
tempora longiora habenda sunt ad perficiendum opus Dei."
Caput 77 Verba sponse ad Christum magnificam misericordiam, quam Christus cum ea fecerat, manifestancia et
verba Christi ad sponsam eandem misericordiam dulciter in sponsa confirmancia; et qualiter ipsam elegit in vas
implendum vino et per ipsam Dei seruitoribus propinando; et de grata interrogacione et humili sponse ad
Christum.
" {Honor sit omnipotenti Deo pro omnibus que creata sunt; laus sit ei pro omnibus suis virtutibus; decus et
seruicium reddatur ei pro omni caritate sua. 2 Ego indigna persona, que a iuuentute mea multa contra te Deum
meum deliqueram, regracior tibi, dulcissime Deus meus, et propter hoc maxime, quod nullus ita criminosus est,
quod ei misericordiam tuam deneges, qui cum caritate et vera humilitate misericordiam a te postulat cum
proposito emendandi. 3 O, carissime Deus et omnium dilectissime! Mirabile omnibus audientibus est illud, quod
tu fecisti mecum. Nam quando placet tibi, tunc sopis corpus meum, non tamen cum sopore corporali sed quiete
spirituali. 4 Animam autem meam tunc quasi a sompno excitas ad videndum et audiendum atque senciendum
spiritualiter. O, Domine Deus, o, quam dulcia sunt oris tui verba! 5 Videtur vere michi, quociens verba Spiritus
tui audio, quod anima mea in se illa degluciat cum quodam sentimento ineffabilis dulcedinis sicut suauissimum
cibum, qui cadere videtur in cor corporis mei cum magno gaudio et ineffabili consolacione. 6 Mirabile tamen
hoc esse videtur, quod dum verba tua audio tunc utrumque efficior scilicet saciata et famelica. Propter hoc autem
saciata, quia nichil tunc aliud michi libet nisi illa; propter hoc vero famelica, quia semper augetur appetitus meus
ad illa. 7 Benedictus igitur sis tu, Deus meus Ihesu Christe. Da ergo michi, Domine, auxilium tuum, ut omnibus
diebus vite mee que tibi placita sunt perficere valeam!" 8 Christus autem respondit dicens: "Ego sum sine
principio et sine fine, et omnia creata sunt ex potencia mea et ordinata ex mea sapiencia. Omnia eciam reguntur
ex meo iudicio nichilque michi impossibile est, et vere omnia opera mea cum caritate disposita sunt. 9 Et ideo
nimis durum est cor illud, quod non vult diligere me nec timere, cum sim utrumque scilicet omnium hominum
nutritor et iudex. Dyaboli autem, qui lictor meus est et ipsorum hominum proditor, voluntatem faciunt. 10 Ipse
denique tam pestiferum virus in mundo propinauit, quod viuere non potest anima illud delectabiliter pregustans
sed mortua in infernum cadit in miseriis tamen eternaliter victura. Hoc autem virus peccatum est, quod licet
multis dulciter sapit, in fine tamen horribiliter amarescet. 11 Hoc certissime venenum de manu Dyaboli bibitur
cum delectacione omni hora, et quis talia audiuit unquam aut maius mirum? Prebetur enim hominibus vita, et
ipsi mortem eligunt et voluntarie amplectuntur. 12 Ego autem, qui sum potens super omnia, compacior eorum
miserie et angustie magne. Ego enim feci sicut rex diues et caritatiuus, qui mittens familiaribus seruitoribus suis
preciosum vinum diceret ita: 'Propinate vinum pluribus quam vobis solis, quoniam valde salubre est! 13 Hoc
enim egris sanitatem reddit, mestis consolacionem et sanis hominibus cor virile. Vinum eciam non mittitur sine
vase.' 14 Vere sic ego feci in hoc regno. Ego quidem seruitoribus meis misi verba mea, que vino optimo
comparantur, et ipsi aliis ea dabunt, quoniam salubria sunt. 15 Per vas autem te intelligo, que verba mea audis.
Nam tu utrumque fecisti, quia verba audisti et protulisti, quia tu es vas meum proprium, quod implebo, dum
voluero, et ex eo, quod michi placuerit, exhaurio. 16 Et ideo Spiritus meus monstrabit tibi, quo pergere debeas et
quid loquaris. Et neminem timeas nisi me sed gaudenter, quocumque voluero, debes pergere et intrepida dicere,
quod tibi mandauero, quoniam michi nichil potest resistere et ego tecum volo manere." 17 Deinde loquebatur
sponsa: "Ego," inquit, "que audiui hanc vocem cum lacrimis respondi sic: O, mi domine Deus, ego, que sum
quasi minima culex in potestate tua, rogo, ut des michi licenciam respondere tibi." 18 Vox respondit dicens:
"Ego responsionem tuam prius noui, quam tu eam cogitasti. Verumptamen do tibi loquendi licenciam." 19 Tunc
inquit sponsa: "Ego respondi: Quare tu, o, omnis glorie rex et omnis sapiencie infusor atque omnium virtutum
operator et ipsa virtus, ad tale officium me vis assumere, que corpus in peccatis consumpseram, que quo ad
sapienciam sum similis asino et ad virtutum operacionem defectuosa? 20 Noli michi, dulcissime Deus Ihesu
Christe, propter hoc irasci, quod sic te interrogaui. Nichil enim mirandum est de te, quoniam facere potes
quidquid volueris; de me autem totaliter miror, quoniam in multis te offendi et parum emendaui." 21 Vox
quoque respondit dicens: "Ego per similitudinem tibi respondeo. Si regi diuiti et potenti diuerse monete
presentarentur, quas postea rex conflari faceret et quidquid sibi placeret ex eis fabricari, 22 utputa coronas et
anulos de moneta aurea, scutellas et vasa bibitoria de moneta argentea, lebetes et sartagines de moneta cuprea,
hiis quoque rex uteretur ad suum commodum et honorem, unde, cum non mirareris, quod ipse sic faceret, 23
ideo non magis tibi mirandum sit, quod ego amicorum meorum corda per ipsos michi presentata libens accipio
de eis, quod michi placet, faciendo. 24 Et quamuis aliqui maiorem sensum habeant, aliqui autem minorem,
tamen dum ipsi corda sua michi presentant, tunc aliquibus utor ad unum, aliquibus ad aliud, omnibus autem ad
meam gloriam et honorem, quoniam cor iusti est moneta michi summe placens. 25 Et ideo ea que mea sunt
ordinare possum, sicut volo. Et cum tu mea sis, mirari non habes de hiis que tecum facere voluero, sed constans
et stabilis esto ad sustinendum et voluntaria ad faciendum, quidquid tibi precepero. In omnibus enim locis sum
potens omnia tibi dare necessaria."
143

