quanta benediccione benedixit me post natiuitatem, et considerando ingemui, quid possem dignum reddere Deo
meo. 15 Consideraui eciam instabilitatem mundi, et ideo cucurri in heremum, ubi tantum dulcescebat michi
Dominus Ihesus meus, quod omnia desiderabilia mundi erant michi in fastidio ad cogitandum et onerosa ad
concupiscendum. Veni ergo et induere ista diployde, quia reliqua dabuntur tibi tempore suo." 16 Deinde apparuit
beatus Petrus apostolus dicens: "Iohannes dedit tibi diploydem; ego autem, qui grauiter cecidi sed fortiter
surrexi, impetrabo tibi loricam, id est diuinam caritatem. 17 Sicut enim lorica ex multis esse constat circulis
ferreis, sic caritas defendit contra tela inimici et animequiorem reddit hominem ad toleranda mala ingruencia,
agiliorem efficit ad honorem Dei et feruenciorem ad diuinos labores, inuictum in aduersitatibus, longanimem in
spe, perseuerantem in inceptis. 18 Hec itaque lorica fulgere debet ut aurum, fortis esse ut calibs et ferrum, quia
omnis homo caritatem habens ductilis debet esse ut aurum per pacienciam contra aduersitates fulgensque per
sapienciam et discrecionem, ne heresim recipiat pro integritate fidei dubiaque pro certis. 19 Sit quoque lorica
fortis ut ferrum, ut, sicut ferrum domat omnia, sic homo utens caritate studeat humiliare eos qui resistunt fidei et
bonis moribus, non retrocedat propter allocuciones, 20 non flectatur propter amicicias, non tepescat propter
commoda sua temporalia, non dissimulet propter quietem carnis, non vereatur propter mortem, quia nemo potest
auferre vitam nisi permittente Deo. 21 Verumptamen quamuis lorica ex multis constat esse circulis, tamen duo
sunt principales circuli, quibus lorica contexitur caritatis. Primus itaque caritatis circulus est cognicio Dei et
frequens consideracio diuinorum beneficiorum et preceptorum, ut sciat homo, quid faciendum sit Deo, quid
proximo quidue mundo. 22 Secundus circulus est refrenacio proprie voluntatis propter Deum. Omnis quippe, qui
Deum perfecte et integre diligit, nil sibi ipsi de voluntate sua, que contra Deum est, reseruat. Ecce, fili, hanc
loricam dat tibi Deus et ego promerui tibi preuentus caritate Dei." 23 Deinde apparuit beatus Paulus dicens: "O,
fili, Petrus summus pastor ouium dedit tibi loricam; ego vero ex caritate Dei dabo tibi thoracem, que est caritas
ad proximum, velle scilicet pro salute proximi libenter operante Dei gracia mori. 24 Sicut enim in thorace multe
sunt lamine combinate et claui coniungentes, sic in caritate proximi multe concurrunt virtutes. Omnis quippe, qui
diligit proximum, tenetur primum dolere, quod omnes, qui sunt redempti sanguine Ihesu Christi, non rependunt
Deo dileccionem. 25 Secundo dolendum est, quod sancta Ecclesia, sponsa Dei, non stat in sua laudabili
disposicione. Tercio, quod paucissimi sunt, qui passionem Dei recordantur cum amaritudine et caritate. Quarto
attendere debet, ne proximus suus corrumpatur aliquo exemplo suo prauo. 26 Quinto dare proximo suo bona sua
hylariter et orare pro eo Deum, ut in omni bono proficiat et perficiatur. Claui vero coniungentes lamina sunt
verba diuina. 27 Nam homo caritatiuus, ubi viderit proximum tribulatum, debet eum consolari verbis caritatiuis,
impugnatum vero contra iusticiam defendere, infirmos visitare, captiuos redimere, pauperes non erubescere,
veritatem semper amare, caritati Dei nichil preponere, a iusticia nunquam deuiare. 28 Hac itaque thorace ego fui
indutus, qui infirmus fui cum infirmis, qui in conspectu regum et principum non erubui veritatem loqui et pro
salute proximi mori paratus fui." 29 Deinde apparuit Mater Dei et dixit isti militi: "Quid," inquit, "fili, adhuc tibi
deest?" Et ille: "Caput," inquit, "non habet galeam." Tunc Mater misericordie dixit ad angelum custodem anime
eius: "Quid," inquit, "profuit anime custodia tua, aut quid habes presentare Domino nostro?" 30 Respondit
angelus: "Habeo aliqua, licet modica sint. Nam quandoque fecit elemosinam et legit aliquas oraciones ex caritate
Dei, quandoque eciam dimisit voluntatem propriam propter Deum rogans Deum sinceriter, ut ei vilesceret
mundus et Deus fieret ei super omnia carus." 31 Respondit Mater: "Bonum est aliqua apportare. Ergo volumus
facere sicut bonus aurifaber facit, qui faciens opus grande de auro, si necessitatur et deficit in auro, petit auxilium
ab amicis habentibus. Quem omnes habentes aurum iuuant, ut perficiatur opus eius. 32 Qui vero facit opus
luteum, quis dabit ei de auro suo, cum indignum sit aurum misceri luto? Ergo omnes sancti diuites auro
promerebuntur tibi mecum galeam, quam habiturus es. Ista autem galea est voluntas placendi soli Deo. 33 Sicut
enim galea defendit caput a iaculis et ictibus, sic voluntas bona et sola ad Deum defendit animam, ne
temptaciones dyabolice preualeant contra eam, Deumque in animam introducit. 34 Hanc habuit ille bonus
Georgius et Mauricius et plures alii, ymmo eciam latro pendens in cruce; sine qua nemo fundamentum bonum
iaciet nec perueniet ad coronam. In hac quoque galea debent esse duo foramina ante oculos, quibus preuideantur
adueniencia. 35 Que sunt discrecio faciendorum et caucio omittendorum, quia sine discrecione et premeditacione
multa sunt in fine mala, que in principio videntur bona." 36 Iterum loquitur Mater ad militem: "Quid adhuc tibi
deest, fili?" Et ille respondit: "Manus," inquit, "nude sunt et non habent armaturam." 37 Cui Mater: "Ego iuuabo,
ut manus non sint nude. Ergo sicut due sunt manus carnis, sic due sunt manus spirituales. Dextera autem manus,
qua tenendus est gladius, significat opus iusticie, in qua debent esse quinque virtutes quasi quinque digiti. 38
Prima est, ut omnis iustus primo sit iustus sibi ipsi cauendo scilicet, ne quid in locucione seu operacione aut
exemplo appareat, quod proximum possit offendere, ne quod ex iusticia reprehendit vel docet in aliis destruat
moribus inordinatis. 39 Secunda est non facere iusticiam seu iusticie opera propter fauorem hominum seu
cupiditatem mundi sed amore solius Dei. Tercia est non timere aliquem contra iusticiam nec dissimulare propter
amiciciam nec flecti a iusticia pro paupere vel diuite, amico seu inimico. 40 Quarta est libenter eciam velle pro
iusticia mori. Quinta est non solum facere iusticiam sed eciam sapienter diligere iusticiam, ut et in iudicio sit
misericordia et iusticia et ut aliter corrigatur qui minus peccat et aliter qui grauius, aliterque qui peccat ex
ignorancia et aliter qui peccat ex industria seu malignitate. 41 Quicumque autem istos digitos quinque habuerit,
cauere debet, ne gladium exacuet in impaciencia, ne delectacio mundana hebetet, ne improuidencia excuciet, ne
138

