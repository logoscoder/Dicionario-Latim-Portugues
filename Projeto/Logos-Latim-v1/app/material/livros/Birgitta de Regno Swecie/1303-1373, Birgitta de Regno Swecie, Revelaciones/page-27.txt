que videntur et nunc fere ab omnibus appetuntur, saciare non possunt hominem sed excitant magis ac magis
desiderium ad querendum. 12 Verba autem mea et caritas saciabunt homines et replebunt eos consolacione
habundanti. 13 Ergo tu, sponsa mea, que es ouis mea, pacienciam et obedienciam cura seruare! Tu enim mea ex
omni iusticia facta es. Et ideo oportet te sequi voluntatem meam. 14 Qui autem sequi vult voluntatem alterius,
debet habere tria: primo cum eo unum consensum, secundo similia opera, tercio recedere ab inimicis eius. Qui
autem sunt inimici mei nisi superbia et omnia peccata? Ab hiis ergo debes discedere, si cupis sequi voluntatem
meam."
Caput 39 Qualiter in Christo tempore sue mortis fides, spes et caritas fuerint perfectibiliter et in nobis miseris
sunt defectibiliter.
"{ Ego habui tria in morte mea. Primo fidem, quando flectebam genua mea et orabam, sciens, quia posset me
pater eripere de passione. Secundo spem, quando tam constanter expectabam et dicebam 'Non sicut ego volo'.
Tercio caritatem, quando dicebam 'Fiat voluntas tua!' 2 Ego eciam habui angustias corporis ex timore naturali
passionis, quando sudor sanguinis exiuit de corpore. Ideo, ne amici mei trepidarent se relictos, cum instat eis
tribulacio, ego ostendi eis in me, quod caro infirma semper refugit molestias. 3 Sed potes querere, quomodo
sudor sanguinis exiuit de corpore meo. Utique, sicut sanguis infirmi in omnibus venis siccatur et consumitur in
venis, sic ex dolore naturali mortis sanguis meus consumebatur. 4 Pater denique volens ostendere viam, per
quam aperiretur celum et homo exclusus ingrederetur, tradidit me ex caritate in passionem, ut corpus meum
consumata passione glorificaretur in gloria. Non enim sine passione humanitas mea in gloriam venire posset ex
iusticia, licet potuissem ex potencia deitatis mee fecisse. 5 Quomodo ergo illi merentur intrare in gloriam meam,
qui modicam habent fidem, spem vanam et caritatem nullam? Si denique haberent fidem gaudii eterni et
supplicii horribilis, nichil concupiscerent nisi me. 6 Si crederent, quod ego omnia video et scio et in omnia
potens sum et de omnibus iudicium requiro, vilesceret eis mundus et timerent magis coram me peccare propter
timorem mei quam pro hominibus. 7 Si haberent spem firmam, tunc tota mens et cogitacio eorum esset ad me. Si
haberent caritatem diuinam, cogitarent saltem in animo, quid feci pro eis, quantus michi labor in predicacione,
quantus dolor in passione, quanta michi caritas in morte, scilicet quod prius volui mori quam eos relinquere. 8
Sed fides eorum est infirma et quasi pendet in eis, cicius minans casum, quia credunt absente temptacionis
impulsu, diffidunt autem accedente aliquo contrario. 9 Spes eorum est vana, quia sperant peccatum sine iusticia
et veritate iudicii dimitti. Regnum celorum confidunt optinere gratis. Misericordiam meam absque temperamento
iusticie optinere cupiunt. 10 Caritas eorum ad me tota est frigida, quia numquam accenduntur ad querendum me,
nisi tribulacione cogantur. Quomodo cum talibus possum calefieri, qui nec fidem habent rectam nec spem
firmam nec caritatem ad me feruentem? 11 Ideo, cum clamauerint ad me et dixerint 'Miserere mei, Deus!', non
merentur audiri nec intrare in gloriam meam, quia nolunt sequi Dominum suum ad passionem, ideo nec
sequentur eum ad gloriam. 12 Nullus enim miles placere potest domino suo et in graciam eius post lapsum
recipi, nisi prius aliquam humilitatem fecerit ei pro contemptu suo."
Caput 40 Verba qualiter creator proponit sponse tres benignas questiones: primam de mariti seruitute et dominio
uxoris, secundam de viri labore et de uxoris consumacione, terciam de contemptu domini et de serui honore.
"{ Ego sum creator tuus et dominus. Dic michi tria, que quero a te! 2 Quomodo stat illa domus, ubi uxor vestitur
sicut domina et maritus eius quasi seruus? Numquid decet sic?" 3 Tunc illa respondit intus in consciencia sua:
"Non, Domine, decet sic." 4 Et Dominus: "Ego sum dominus omnium et rex angelorum. Ego vestiui seruum
meum, idest humanitatem meam, non nisi ad utilitatem et necessitatem. 5 Nichil enim quesiui in mundo nisi
solummodo tenuem victum et vestitum. Tu autem, que es sponsa mea, tu vis esse sicut domina, habere diuicias et
honores et honorifice incedere. 6 Ad quid enim valent omnia ista? Certe omnia vana sunt et omnia relinquentur.
Homo quippe non creatus fuit ad tantam superfluitatem sed ad necessitatem nature. 7 Hanc autem superfluitatem
inuenit superbia, que nunc habetur et diligitur pro lege. 8 Secundo dic michi, numquid decens est, ut vir laboret
de mane usque ad vesperam et uxor in una hora consumat omnia, que congregata sunt?" 9 Tunc illa respondit:
"Non decet sic, sed iuxta voluntatem viri viuere et facere tenetur uxor." 10 Et Dominus: "Ego feci sicut vir, qui a
mane usque ad vesperam laborat. Ego enim a iuuentute mea usque ad passionem laboraui, ostendens viam eundi
ad celum predicando et opere complendo predicata. 11 Hunc omnem laborem meum uxor, idest anima, que
deberet esse mea quasi uxor, tunc consumit, quando luxuriose viuit, ut nichil ei prosint, que ego feci, nec inuenio
in ea aliquid virtutis, in qua possim cum ea delectari. 12 Tercio dic michi, in quacumque domo dominus
contempnitur et seruus honoratur, numquid non indecens et abhominabile est?" 13 Et illa: "Vere, sic est." Et
Dominus: "Ego sum dominus omnium. Domus mea mundus est et homo seruus meus de iure esse deberet. Sed
ego, Dominus, nunc in mundo contempnor et homo honoratur. Ideo tu, quam elegi, cura facere voluntatem
meam, quia omnia, que in mundo sunt, non sunt nisi quedam spuma maris et quedam visio vana!"
Caput 41 Verba creatoris, presentibus celesti exercitu et sponsa, qualiter idem creator conqueritur de quinque
viris, scilicet de papa cum suo clero et de malis laicis et de Iudeis et de paganis et de auxilio misso amicis suis,
per quos omnes homines intelliguntur, et de crudelissima sentencia contra inimicos illata.
" {E go sum creator omnium, ego ante Luciferum a Patre genitus et inseparabiliter in Patre et Pater in me et unus
Spiritus in ambobus. Ideo unus Deus Pater et Filius et Spiritus sanctus, et non tres dii. 2 Ego sum, qui Abrahe
promisi hereditatem eternam et per Moysen eduxi populum meum de Egypto. Ego idem sum, qui in prophetis
27

