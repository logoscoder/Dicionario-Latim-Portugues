debet habere duas acies acutas, scilicet voluntatem ultra non peccandi et voluntatem commissa emendandi. 10
Cuius gladii cuspis sit contricio, qua Dyabolus occiditur, quando homo, sicut prius in peccato gaudebat, sic nunc
conteratur et ingemiscat ex eo, quod me Deum ad iram prouocauit. 11 Hic gladius eciam debet habere capulum,
id est consideracionem magne misericordie Dei. Cuius misericordia tanta est, quod nullus talis nec tantus
peccator est, qui non habeat veniam, si eam pecierit cum voluntate se emendandi. 12 Cum hac igitur intencione,
scilicet quod Deus est misericors super omnia, tenendus est gladius confessionis, sed ne forte ex aciebus
vulneretur manus, obsistat ferrum, quod est inter acies et capulum. Et ne forte gladius cadat de manu, prohibeat
tolus. 13Similiter qui habet gladium confessionis sperans per misericordiam Dei remitti et purgari peccata
caueat, ne cadat per presumpcionem venie. Ideo obsistat tolus, id est timor Dei, metuendo scilicet, ne Deus
auferat graciam et inferat iram propter nimiam presumpcionem. 14 Sed ne forte vulneretur et minuatur manus
operacionis per nimium feruorem laboris et indiscrecionem, prohibeat ferrum, quod est inter manus et acies, id
est consideracio equitatis Dei; 15 quia licet iustus sim in tantum, quod nichil dimitto indiscussum et impunitum,
ita tamen misericors et equus sum, quod non requiro ultra, quam natura bene ferre possit, et propter bonam
voluntatem dimitto maximum supplicium et peccatum magnum pro parua emendacione. 16 Lorica vero militis
est abstinencia. Sicut enim lorica constat ex multis cathenulis, sic abstinencia est ex multis virtutibus, scilicet a
prauo visu et sic in reliquis sensibus, et a gula et luxuria et habitu superfluo et a multis aliis, que beatus
Benedictus precepit non agenda. 17 Verum hanc loricam non potest personaliter aliquis adaptare sibi sine
adiutorio alterius. Ideo Mater mea, Virgo Maria inuocanda et honoranda est, quia in ea fuit omnis modus vite et
omnis forma virtutum; que stabiliter inuocata omnem perfectam abstinenciam menti indicabit. 18 Galea vero est
spes perfecta, que habeat quasi duo foramina, per que miles respiciat. Primum foramen est cogitacio
faciendorum, secundum est consideracio omittendorum. 19 Quia omnis, qui sperat in Deo, cogitet semper, quid
sit ei secundum Deum faciendum quidue omittendum. Clipeus vero sit paciencia, qua omnia adueniencia libenter
paciatur."
Caput 90 Christus loquens sponse dicit, quod amici eius sunt sicut brachium eius ex eo, quod ipse sicut bonus
medicus abscidit ab eis carnem putridam et omnia nociua et coniungit carnem bonam eis transformando eos in
se.
{ Filius loquitur: "Amici mei sunt quasi brachium meum. In brachio sunt quinque, scilicet pellis seu cutis, caro,
sanguis, ossa et medulla. 2 Sed ego sum sicut medicus, qui primo abscidit omnia inutilia, postea unit carnem
carni et os ossi, inde apponit medicamentum sanitatis. 3 Sic ego feci eisdem amicis meis. Primo abstuli ab eis
omnem cupiditatem mundi et illicita desideria carnis. Inde coniunxi medullam meam medulle eorum. 4 Que est
medulla mea nisi potencia deitatis mee? Sicut enim sine medulla omnis homo mortuus est, sic qui non
communicat deitate moritur. 5Hanc igitur ego coniunxi tunc infirmitati eorum, quando sapiencia mea sapit eis et
fructificat in eis, quando anima eorum intelligit facienda et omittenda. 6 Ossa vero significant fortitudinem
meam. Hanc ego coniunxi fortitudini eorum, quando facio eos fortes ad agendum bona. 7 Sanguis vero significat
voluntatem. Hanc ego coniunxi voluntati eorum, quando voluntas eorum est secundum velle meum et quando
nichil desiderant nec querunt nisi me solum. 8 Caro significat pacienciam meam. Hanc ego coniunxi paciencie
eorum, quando pacientes sunt, sicut ego fui, qui a planta pedis usque ad verticem non habui sanitatem. 9 Pellis
vero significat dileccionem. Hanc ego michi coniunxi, quando nichil tantum diligunt sicut me, et libenter cum
adiutorio meo eciam volunt mori pro me."
Caput 91 Christus ammonet sponsam, quod debeat se humiliare quadrupliciter, videlicet coram potentibus mundi
et coram peccatoribus ac eciam coram amicis Dei spiritualibus et coram mundi pauperibus.
{ Filius loquitur ad sponsam: "Tu debes te quadrupliciter humiliare. Primo coram potentibus mundi, quia ex quo
homo contempsit obedire Deo dignum est, ut obediat homini, et quia sine rectoribus homo stare non potest, ideo
deferendum est potestati. 2 Secundo coram spiritualibus pauperibus, id est coram peccatoribus, orando pro eis et
regraciando Deo, quia forte non fuisti nec es talis. 3 Tercio coram spiritualibus diuitibus, id est coram amicis
Dei, cogitando te indignam seruire eis et conuersari cum eis. 4 Quarto coram pauperibus mundi iuuando et
vestiendo eos et lauando pedes eorum."
Caput 92 Christus ammonet sponsam, quod progrediatur et perseueret in virtutibus imitando sanctorum vitam, ut
efficiatur brachium eius; probat enim, quod sancti transformatiue efficiuntur brachium Christi.
{ Filius loquitur: "Dixi tibi prius, quod amici mei sunt brachium meum: vere sic est. In eis est enim Pater et
Filius et Spiritus sanctus et Mater mea cum omni celesti exercitu. 2 Deitas quippe est quasi medulla, sine qua
nemo viuit. Ossa sunt humanitas mea, que fortis fuit ad passionem. Spiritus sanctus vero est sicut sanguis, quia
implet et letificat uniuersa. 3 Mater vero mea est sicut caro, in qua fuit deitas et humanitas et Spiritus sanctus.
Pellis autem seu cutis est omnis celestis exercitus. 4 Sicut enim pellis tegit carnem, sic Mater mea omnes sanctos
precellit virtute. Nam licet angeli mundi sunt, mundior tamen est ipsa. Et licet prophete impleti fuerint Spiritu
Dei, martires quoque multa passi, plenior tamen et feruencior fuit in Matre mea Spiritus, ipsaque plus quam
martir fuit. 5 Confessores eciam et si se ab omnibus abstinuerunt, perfecciorem tamen abstinenciam habuit Mater
mea, quia in ipsa fuit deitas mea cum humanitate. 6 Ergo amici mei, cum me habent, in eis est deitas, qua anima
viuit, est fortitudo humanitatis mee, qua fortes fiunt usque ad mortem, et sanguis Spiritus mei, quo voluntas
eorum fit mobilis ad omne bonum. 7 Caro quoque eorum tunc impleta est sanguine meo et carne mea, quando
151

