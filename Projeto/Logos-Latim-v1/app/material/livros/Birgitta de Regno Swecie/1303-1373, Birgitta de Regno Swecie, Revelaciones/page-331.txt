perficiendis, vt nulla hora pretereat sine fructu. 3 Deinde per duas horas sedeatis ad mensam, quod si breuius
feceritis, premium a Deo inde recipietis. Et illud tempus nullatenus sine causa racionabili prolongetis. 4 Deinde
habeatis sex horas ad operandum opera necessaria, que vobis permittuntur et iniunguntur. 5 Deinde habeatis duas
horas ad vesperas et completorium et deuotas oraciones. 6 Postea duas horas ad comedendum et bibendum in
cenis cum honesta consolacione ad alleuiacionem corporis. 7 Surgentes autem a lecto teneatis silencium per
quatuor horas, ita quod nichil loquamini sine licencia et nec nisi vere necessaria cum paucioribus verbis, si quid
a vobis queritur, respondendo. 8 Postea permittitur vobis habere moderatam et honestam consolacionem ad
solacium et recreacionem corporalem. Post gracias teneatis silencium, donec legeratis oraciones vobis iniunctas
et ordinatas. 9 Sex autem horas ordinetis secundum preceptum magistri vestri vel ad discendum vel ad
operandum aliud aliquid vtile, et tunc loqui potestis, cum quibus volueritis, que sunt honesta et non contra
Deum. 10 In vesperis et completorio teneatis silencium. Et in illa modica hora, que deinde protenditur ad cenam,
potestis loqui adinuicem, qua finita potestis verbis honestis, vsque dum lectos intraueritis, consolari. 11 Ego dixi
in euangelio, quod qui dederit calicem aque frigide in nomine meo, non perdet mercedem suam. Ita omnis
abstinencia, quamuis minima, pro honore meo assumpta et deuote completa, meretur a me condigna premia. 12
Vos scitis ieiunia vestra in itinere tenenda. Si essetis in monasterio, esset forsitan vobis maius ocium aut
superfluitas. Sumatis igitur corporis necessaria cum parcitate discreta. 13 Vtamini brodio vnius generis, siue sit
olus siue aliud quodcumque sorbile, plura autem relinquite ob honorem Dei. Carnes vero vel pisces de duplici
genere liceat vobis in mensa habere, et id, quod maius est, ob honorem meum dimittite. 14 Panes, qui vobis
apponuntur, comedatis, et si pluris, quam apponitur, egueritis, petatis in nomine meo a magistro vestro. Eadem
lex sit de potu, que de pane data est. 15 Sciatis eciam, quod infirmus non eque potest tenere regulam vt sanus et
fortis viribus, et ideo potest sua necessaria petere et sibi, que habentur pre manibus, exhiberi. 16 Et cum nichil
decreueritis possidere, nichil debetis sine licencia dare vel data vobis sine licencia acceptare. 17 Vos eciam
precauto, quod dyabolus omni hora ponit vobis laqueos et insidias. Ideo consulo vobis, vt notetis verba, que
tempore silencii protulistis incaute, et faciatis de hiis veram confessionem, assumentes satisfaccionem debitam
pro eisdem. 18 Et si in verbis inuenitur inutilis et non discrete premeditata locucio vel responsio, tunc oportet,
quod penitencia et satisfaccio sit maior. 19 Si vero aliquis subito motu vel ira obloquitur alteri, statim, cum fieri
potest, queratis locum aptum legendo vnum 'Aue Maria' et a Deo indulgenciam humiliter postulando. 20
Qualibet sexta feria veniatis in capitulum ea voluntate, quod nichil velitis de delictis vestris abscondere vel
iterare sed omnia, secundum quod vobis iniungitur, humiliter emendare."
Caput 66 Hic promittitur sancte Birgitte videre, qualis erat Christus.
{ Maria loquitur: "Ego sum regina celi et mater miserorum, ego tibi ostendere volo, qualis filius meus erat in
humanitate sua et qualis, quando paciebatur in cruce, et hoc erit tibi signum, quia venies ad loca, in quibus ego
corporaliter conuersabar, et ibi videbis spiritualibus oculis tuis filium meum."
Caput 67 Verba virginis Marie multum consolatoria, facta beate Birgitte in vltima infirmitate sua.
{ Paulo ante mortem beate Birgitte virgo Maria apparuit ei dicens: "Si femina, quando est infirma, parit, omnes
filii eius, quos parit, infirmantur. Sed tu paries filios fortes et sanos et Deo deuotos, et ideo sanaberis melius,
quam vmquam prius fueras, et non morieris, sed venies ad locum tibi promissum et preparatum. 2 Nam sanctus
Franciscus diu fuit infirmus, et tamen tunc fecit fructum et velle Dei. Sed postea sanatus est et fecit et facit
maiora quam infirmus. 3 Sed querere poteris, quare tantum prolongatur infirmitas tua et consumitur natura et
fortitudo tua. Respondeo tibi, quod filius meus et ego diligimus te. 4 Nonne recordaris, quod filius meus dixit tibi
in Iherusalem, quod peccata tua dimissa fuerunt tibi, quando ingressa fuisti templum sanctum sepulcri eius, quasi
si tunc de baptismo leuata esses? Sed non dixit tibi, quod nichil pati deberes, quamdiu viuis in mundo. 5 Ideo
voluntas Dei est, vt caritas hominis respondeat caritati Dei, et quod negligencie preterite per pacienciam in
infirmitate diluantur. 6 Reminiscere eciam me dixisse tibi multociens, quod verba filii mei et mea spiritualiter et
corporaliter intelligi possunt, sicut dixi tibi in ciuitate Stralesundis, quod, si ante perfeccionem verborum
diuinorum contentorum in libris celestibus, qui tibi diuinitus dati sunt, vocata fueris de mundo, quod tunc propter
voluntatem tuam bonam reputaberis monacha in Watzstena et eris particeps omnium tibi a Deo promissorum."
Caput 68 Beata virgo declarat hic, quid sit mori spiritualiter aut viuere.
{ Virgo Maria apparuit beate Birgitte sexta die ante mortem eius sic dicens: "Quid dicunt medici, nonne quod
non morieris? Vere, filia, ipsi non attendunt, quid est mori. 2 Nam ille moritur, qui separatur a Deo, qui
obduratus peccato non euomit immundiciam peccatorum per confessionem. Ille eciam mortuus est, qui non
credit Deum nec diligit creatorem suum. 3 Sed ille viuit et non moritur, qui semper timet Deum, qui frequenti
confessione purgat peccata sua, qui desiderat peruenire ad Deum suum. 4 Verum quia Deus naturarum loquitur
tecum, qui eciam contra naturam disponit et tenet vitam tuam, ideo in medicamentis non est salus nec vita. Sed
nec eciam necesse est tibi iam inniti medicinis, quia modicum tempus modico indiget cibo."
Caput 69 Oracio sancte Birgitte ad sanctam Mariam. Et responsio virginis, commendans filiam sponse beatam
Katherinam.
{ Orabat sponsa Christi ad virginem dicens: "O mea carissima domina, rogo te propter caritatem dilecti filii tui,
vt dones michi auxilium eum toto corde diligere. Ego sencio me debilem ad diligendum cum tam ardenti caritate,
vt deberem. 2 Ideo rogo te, mater misericordie, vt ligare digneris caritatem eius super cor meum, et attrahe illud
331

