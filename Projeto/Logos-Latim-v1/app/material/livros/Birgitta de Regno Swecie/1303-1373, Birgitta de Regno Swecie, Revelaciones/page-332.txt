ad filium tuum toto conamine, separatum ab omni dileccione carnali, et eo valencius attrahe, quo fuerit
ponderosius." 3 Beata virgo respondit: "Benedictus sit ille, qui tibi tales oraciones inspirat. Sed quamuis tibi iam
dulce videatur colloquium meum, vade tamen et consue tunicam filie tue, que magis gaudet de vetusta et reparata
tunica quam de noua, que maius desiderium habet ad griseum burellum quam ad sericum vel aliud preciosum
indumentum. 4 Beata illa, que sic libere reliquit mundialia. Ipsa reliquit maritum cum ipsius beniuolo consensu,
cuius corpus dilexit sicut seipsam et eius animam plus quam vtrorumque eorum corpora. Ipsa reliquit fratres et
sorores, cognatos et amicos corporaliter, vt posset eos iuuare spiritualiter. 5 Possessiones mundi non curauit, et
ideo pro dereliccione consanguineorum dimissa sunt ei omnia peccata sua. Stet modo deinceps stabilis, quia pro
possessione terrena dabitur ei regnum celi et ipse Ihesus Christus pro marito, et omnes, qui diligunt eam, ad
Deum proficient propter eam."
Caput 70 Christus hic promittit se prouisurum sponse sue et suis propter caritatem.
{ Cum beata Birgitta esset prope Ludosiam in regno Suecie, occurrit ei vnus de familia sua paper rogans sui
misereri, quia disponebat facere nupcias filie sue desponsate, sed pre paupertate non valebat. 2 Igitur ipsa
domina Birgitta, audiens a dispensatore domus sue, quantum haberet in prompta pecunia, respondit dicens: "Da",
inquit, "isti pauperi terciam partem eorum, que habes, vt filia eius consolata oret pro nobis." 3 Ingressi autem
ciuitatem inuenerunt ad ianuam hospicii dicte domine Birgitte pauperes congregatos, quibus precepit
elemosinam dari. 4 Respondit dispensator nullo modo sufficere ea, que habebat, ad soluendum in hospicio, nisi
reciperet ab alio pecuniam accommodatam: "Et quomodo tam large effunditis pecunias? Magne quippe
perfeccionis est pecunias pauperibus erogare et ab aliis mutuum recipere." 5 Cui domina Birgitta: "Demus, cum
habemus, quia benignus Deus largus est nobis dare, cum indigemus. Istis enim pauperibus ego reseruata sum,
quia non habent aliud solacium. Ego autem in necessitate mea relinquo me voluntati Dei." 6 Cum autem missam
in ecclesia audirent, ipsa beata Birgitta orando audiuit Christum dicentem sibi: "Filia nostra est sicut illa, que ita
feruenter properat ad sponsum, quod obliuiscitur patrem et matrem et omnia, que habet, donec inueniat, quem
querit. 7 Quid ergo facturus est sponsus? Mittet vtique seruos, et faciet omnia, que sponse sunt, venire post eam.
Sic propter tuam caritatem prouidebimus tibi et tuis, o filia. Nam sicut caritas ineffabiliter introduxit me in
vterum virginis, sic caritas hominis introducit Deum in animam eius."
Caput 71 Sanctus Iohannes Baptista loquitur beate Birgitte de quodam, qui creditur fuisse magister Petrus Olaui,
confessor eius /de quo superius est tactum/.
" {O filia, de amici tui spiritualis victoria te turbari non oportet. Miles amicus Dei vicit de inimico Dei pulchram
victoriam. Inimicus incaute accurrebat post eum, volens eum ledere in hoc, quod irasci deberet contra latrones se
spoliantes. 2 Ille quidem contra hostis lanceam insultauit frangens illam. Et ipsum lancea sua transfixit in hoc,
quod, cum omnia sibi abstulissent, remota ire commocione dicebat illis: 'Amici, si placet vobis bibere, habeo
adhuc vinum in flascone.' 3 Secundo transfixit eum alia lancea in hoc, vt, dum abstulerunt ei cappam, ipse eis
sine impaciencia prebebat tunicam. 4 Tercia lancea eum transfixit in hoc, quod, ipsis recedentibus et eo nudo
residente, gaudenter regraciabatur Deo pro suis tribulacionibus, et pro suis lesoribus orans cum caritate et, viam
suam deinde arripiens, de nuditatis pudore minime verecundans, ex cuius victoria tota nostra societas
congaudebat."
Caput 72 Sanctus Botuidus promeruit beate Birgitte istam graciam etc.
{ Quarto anno ante mortem viri sanctus quidam terre Suecie, Botuidus nomine, apparuit domine Birgitte quasi in
quodam mentis excessu dicens: "Ego tibi promerui cum aliis sanctis istam graciam Dei, scilicet audire et videre
spiritualia et sentire, et spiritus Dei inflammabit animam tuam."
Caput 73 Quod propter malos principes quandoque destruuntur regna. Et quomodo rex se habeat secundum
Deum.
{ Filius Dei loquitur: "Sicut propter caritatem hominis quandoque saluatum est regnum, sic propter
adinuenciones et grauamina perdita sunt regna. Sicut exemplum dico tibi de vno regno. 2 Ipse enim rex plus
confidebat in pecunia, a populo et transeuntibus sub fraude et simulacione iusticie exacta, quam in Deo. Ideo
vitam perdidit et regnum reliquit in tribulacione, et adinuenciones sue praue ducte sunt in consuetudinem et quasi
in legem. 3 Sed si confiditur in Deo et de communitate petitur auxilium cum caritate, Deus saluare potens est in
paucis et cicius propter caritatem reducere ad pacem. 4 Ideo rex, si prosperari desiderat, teneat promissionem
suam cum Deo et veritatem cum communitate sua, caueatque precipue, ne nouas adinuenciones et subtilitates
inducat. 5 In difficultatibus vero sequatur consilia timencium Deum, non cupidorum, quia melius est aduersa
quedam mundi pati quam scienter peccare in Deum et animam suam."
Caput 74 Grauis comminacio Dei super miliciam regni cuiusdam, et quod propter tria iusticia Dei mitigari
potest.
{ Ihesus Christus loquitur: "Dixi tibi prius, quod ego volo visitare super miliciam regni istius in gladio et lancea
et ira. Sed respondent: 'Misericors est Deus, non veniet malum, faciamus voluntatem nostram, tempus nostrum
est breue.' 2 Ideo audi, que nunc dico. Ego surgere volo et non parcam iuueni et seni, diuiti et pauperi, iusto et
iniusto, sed vadam cum aratro meo et euertam stipulas et arbores, ita vt, vbi erant mille, vix remanebunt centum
et absque habitantibus erunt domus. 3 Radix quoque amaritudinis erumpet et potentes decident. Auesque rapaces
cum vngulis suis prosperabuntur et comedent non sua. 4 Verumptamen per tria placari et mitigari potest iusticia
332

