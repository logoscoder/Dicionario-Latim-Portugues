mortem amarissime pertulit. 23 Gaude igitur, dignissima domina mea Virgo Maria, que, morte deuicta et mortis
actore supplantato celique introitu patefacto per filium tuum, resurgentem et corona victorie triumphantem
vidisti et quadragesimo die post resurreccionem suam honorifice vt regem sociatum angelis ad suum regnum
celorum videntibus multis ascendere conspexisti. 24 Exulta, dignissima domina mea Virgo Maria, quia videre
meruisti, qualiter post ascensionem suam apostolis et discipulis suis Spiritum Sanctum, quo te antea totam
repleuerat, filius tuus repente transmisit et augendo in eis caritatis feruorem et catholice fidei rectitudinem
ipsorum corda mirabiliter illustrauit. 25 Letare insuper, domina mea Virgo Maria, et de tua leticia totus mundus
letetur, quia post ascensionem suam ad amicorum suorum consolacionem et fidei roboracionem, indigencium
auxilium et apostolorum sanum consilium in hoc mundo filius tuus multis annis te permanere permisit et tunc per
tua verba prudentissima, gestus honestissimos et opera virtuosa innumerabiles Iudeos et infideles paganos ad
catholicam fidem conuertit et te confiteri virginem matrem ipsumque tuum filium et Deum cum vera humanitate
illuminando eos mirabiliter illustrauit. 26 Benedicta sis tu, domina mea Virgo Maria, que ex ardenti caritate et
materno amore indesinenter omni hora ad tam dilectum filium tuum iam in celo sedentem venire desiderasti. Et
in hoc mundo tu degens ad celestia suspirando diuine voluntati te humiliter conformasti, propter quod tibi
dictante iusticia diuina eternam gloriam ineffabiliter augmentasti. 27 Sit tibi, o domina mea Virgo Maria, eternus
honor et gloria, quia, quando deo placuit a seculi huius exilio te eripere et tuam animam in regno suo eternaliter
honorare, tunc per angelum suum hoc tibi dignatus est nunciare et venerabile corpus tuum iam mortuum per suos
apostolos cum omni reuerencia in sepulcro voluit tumulare. 28 Gratulare, o domina mea Virgo Maria, quia in illa
leuissima tua morte anima tua a Dei potencia amplexata extitit et ipse ab omni aduersitate eam paternaliter
custodiendo protexit. Et tunc ipse Deus Pater omnia, que creata sunt, tue potestati subiecit et Dei Filius te, suam
dignissimam matrem, in sede sublimissima secum honorifice collocauit, Sanctus quoque Spiritus ad regnum
suum gloriosum te, sibi desponsatam Virginem, deferendo mirabiliter exaltauit. 29 Gaude eternaliter, domina
mea Virgo Maria, quia post tuam mortem aliquantis diebus corpus tuum in sepulcro iacuit tumulatum, donec per
Dei potenciam denuo anime tue cum honore extitit copulatum. 30 Exulta satis, o mater Dei, glorifica, domina
Virgo Maria, quia corpus tuum post tuam mortem simul cum anima viuificatum assumi in celum cum honore
angelorum videre meruisti tuumque filium gloriosum cum humanitate Deum existere agnouisti ac eum esse
omnium iustissimum iudicem et bonorum operum remuneratorem cum exultacionis gaudio conspexisti. 31
Gaude eciam, domina mea Virgo Maria, quia tui corporis caro sanctissima se, virginem et matrem, iam in celo
nouit existere nulloque mortali vel veniali crimine se vidit maculatam aliquatenus esse, ymmo omnia opera
virtuosa tam caritatiue se nouit fecisse, quod Deum ex iusticia oportuit te summo honore venerari. Intellexisti
tunc eciam, quod, quicumque Deum in hoc mundo ardencius amaret, ipse eum in celo iuxta se vicinius
collocaret. Et quia toti celesti curie erat manifestum, quod nullus angelorum nec hominum tanta caritate, quanta
tu, ipsum Deum amauit, idcirco dignum et iustum fuit, quod in summa sede glorie cum anima et corpore te ipse
Deus honorifice collocauit. 32 Benedicta sis tu, o domina mea Virgo Maria, quia omnis creatura fidelis pro te
sanctam collaudat trinitatem, eo quod tu eius creatura es dignissima, que pro miseris animabus veniam impetras
promptissima et pro omnibus peccatoribus existis aduocata et procuratrix fidelissima. Laudetur igitur Deus,
summus imperator et dominus, qui te ad tantum honorem creauit, quod tu imperatrix et domina fieres perhenniter
in regno celorum cum ipso eternaliter regnatura in secula seculorum. Amen.
33Hec oracio fuit a Deo reuelata beate Birgitte; in qua pulcre et deuote laudatur Christus cum narracione seriosa
de sua gloriosa incarnacione et de omnibus actibus et laboribus et doloribus vite et sanctissime mortis sue et de
ascensione in celum et missione Spiritus Sancti in discipulos.
34 Benedictus sis tu, Domine mi, Deus meus et amor meus, dilectissime anime mee, qui es vnus Deus in tribus
personis. 35 Gloria et laus sit tibi, Domine mi Ihesu Christe, qui in corpus vnius virginis a Patre missus fuisti
manens tamen cum Patre semper in celo et Pater cum sua diuinitate manens in tua humanitate inseparabiliter
tecum in mundo. 36 Honor et gloria sit tibi, Domine mi Ihesu Christe, qui in vtero Virginis conceptus de Spiritu
Sancto corporaliter creuisti et in eo vsque ad tempus partus humiliter habitasti ac post iucundam natiuitatem
tuam ipsius tue matris mundissimis manibus tractari, pannis inuolui et in presepio reclinari dignatus fuisti. 37
Benedictus sis tu, Domine mi Ihesu Christe, qui carnem tuam immaculatam circumcidi, te quoque Ihesum vocari
et a matre tua in templo offerri voluisti. 38 Benedictus sis tu, Domine mi Ihesu Christe, qui te in Iordane a
seruitore tuo Iohanne baptizari fecisti. 39 Benedictus sis tu, Domine mi Ihesu Christe, qui tuo benedicto ore
verba vite hominibus personaliter predicasti et coram eis per te ipsum multa miracula presencialiter operatus
fuisti. 40 Benedictus sis tu, Domine mi Ihesu Christe qui prophetarum scripturas adimplendo te Deum verum
esse mundo racionabiliter manifestasti. 41 Benediccio et gloria sit tibi, Domine mi Ihesu Christe, qui quadraginta
diebus in deserto mirabiliter ieiunasti et a dyabolo, inimico tuo, temptari te permisisti, quem solo verbo a te, dum
tibi placuit, expulisti. 42 Benedictus sis tu, Domine mi Ihesu Christe, qui mortem tuam ante tempus predixisti et
in vltima cena de pane materiali tuum corpus preciosum mirabiliter consecrasti ac eciam illud apostolis tuis in
memoriam tue dignissime passionis caritatiue tribuisti et ipsorum pedes lauando tuis sanctis manibus preciosis
maximam humilitatem tuam humiliter ostendisti. 43 Honor sit tibi, Domine mi Ihesu Christe, qui timore
passionis et mortis de innocenti corpore tuo pro sudore sanguinem emisisti et nichilominus redempcionem
nostram, quam facere volebas, perfecisti et taliter caritatem tuam, quam habebas ad genus humanum,
370

