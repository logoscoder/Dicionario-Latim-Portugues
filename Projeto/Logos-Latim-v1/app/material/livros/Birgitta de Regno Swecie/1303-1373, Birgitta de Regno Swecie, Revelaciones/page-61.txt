promittitur regnum celorum, secundo ea, que habes, ad honorem Dei disponere; tercio consulo tibi cogitare duo
continuo in corde tuo. 15 Primo, que feci pro te paciendo et moriendo pro te. Hec cogitacio excitat caritatem ad
Deum. Secundo considera iusticiam meam et futurum iudicium! Hec incutit timorem in animo. 16 Quartum
demum est, quod et precipio et mando et consulo et permitto. Hoc est obedire, ut teneris. 17 Hoc precipio, quia
Deus tuus sum. Hoc mando, ut non aliter facias, quia Dominus tuus sum. Hoc permitto tibi, quia sponsus tuus
sum. Hoc consulo, quia amicus tuus sum.
Caput 17 Verba Christi ad sponsam, qualiter deitas virtus veraciter est nuncupanda, et de multiplici
supplantacione hominis per diabolum instigata et de multiplici remedio in hominis adiutorium per Christum
addito et suppleto.
{ Filius Dei loquebatur ad sponsam dicens: "Credis tu firmiter, quod hoc, quod presbiter tenet in manibus, sit
corpus Dei?" 2 Respondit illa: "Ego credo firmiter, quod, sicut verbum missum Marie factum est in ventre eius
caro et sanguis, sic hoc, quod nunc video in manibus sacerdotis, credo esse verum Deum et hominem." 3 Cui
respondit Dominus: "Ego sum idem, qui loquor tecum, eternaliter in deitate manens et in utero Virginis
humanatus, non tamen amittendo deitatem. 4 Deitas mea merito potest vocari virtus, quia in ipsa sunt duo,
scilicet potencia potentissima, a qua est omnis potencia, secundo sapiencia sapientissima, de qua et in qua est
omnis sapiencia. 5 In ipsa quippe deitate omnia, quecumque sunt, racionabiliter et sapienter ordinata sunt. 6 Nam
non est una titella in celo, que non est in ea et per eam constituta et preuisa. 7 Non unus athomus in terra, non
una scintilla in inferno est, que eius constitucionem excedat et quod ab eius /se/ presciencia se possit occultare. 8
Numquid miraris, quare dixi 'unam titellam in celo'? Denique, sicut titella est perfeccio verbi glosati, sic verbum
Dei perfeccio omnium et in honore omnium institutum. 9 Quare autem dixi 'unum athomum in terra', nisi quia
omnia terrena transitoria sunt? Nec tamen illa, quantumcumque modica, disposicionem et prouidenciam Dei
excedunt. 10 Quare autem dixi 'unam scintillam in inferno', nisi quia in inferno nichil est nisi inuidia? 11 Sicut
enim scintilla procedit ab igne, sic ab immundis spiritibus procedit omnis malicia et inuidia, ut semper ipsi et
eorum fautores habeant inuidiam, caritatem vero nullam. 12 Ergo, quia in Deo est perfecta sciencia et potencia,
ideo unumquodque sic dispositum est, ut potencie Dei nichil preualeat, nec irracionabiliter aliquid causari potest
factum, sed omnia racionabiliter facta sunt, sicut unicuique rei congruebat. 13 Deitas igitur, quia veraciter virtus
nuncupari potest, virtutem suam maximam ostendit in creacione angelorum. 14 Creauit quippe eos sibi in
honorem et sibi ipsis in delectacionem, ut caritatem haberent et obedienciam: caritatem, qua nichil diligerent nisi
Deum, obedienciam, qua Deo in omnibus obedirent. 15 Contra hec duo quidam angelorum male errantes male
mouerunt voluntatem suam. Verterunt quippe voluntatem suam directe contra Deum ita, quod virtus erat eis
odiosa et ideo, quod erat Deo contrarium, eis erat carum. 16 Et ex isto inordinato motu meruerunt casum, non
quod deitas eum ipsis creasset, sed quia ipsi ex inordinacione sciencie sue sibi ipsis procurauerunt eundem
casum. 17 Cum ergo vidisset Deus in exercitu suo celesti diminucionem, ex proprio vicio ipsorum factam, fecit
iterum deitas virtutem suam. 18 Nam creauit hominem cum corpore et anima. Eidem vero dedit duo bona,
scilicet libertatem faciendi bona et omittendi mala, quia, cum plures angeli creari non deberent, iustum fuit, ut
homo haberet libertatem ascendendi, si vellet, in dignitatem angelorum. 19 Anime eciam hominis Deus dedit duo
bona, racionem scilicet discernendi contraria a contrariis et meliora ab optimis; secundo dedit fortitudinem in
bono standi. 20 Cumque istam caritatem Dei ad hominem videret diabolus, cogitauit secum ex inuidia sic: 'Ecce
Deus quoddam nouum fecit, quod in locum nostrum potest ascendere et pugnando vincere, quod nos negligenter
reliquimus! Si poterimus illud supplantare et decipere, deficiet a pugna, et tunc ad tantam dignitatem non
ascendet.' 21 Deinde excogitato consilio decepcionis deceperunt ex malicia sua primum hominem et in eum ex
iusticia permissione mea preualuerunt. 22 Sed quomodo vel quando victus est homo? Utique, quando dimisit
virtutem et fecit prohibitum, quando magis delectabat promissio serpentis quam obediencia mea. 23 Propter hanc
igitur inobedienciam non debebat esse in celo, quia contempsit Deum, nec eciam in inferno, quia anima,
succurrente racione, considerabat diligenter, quid fecit et assumpsit sibi contricionem pro commisso. 24
Propterea virtuosus Deus, considerans miseriam hominis, disposuit ei quasi unam custodiam et locum
captiuitatis, ut in ea homo experiretur infirmitatem suam et lueret inobedienciam suam, donec mereretur
ascendere ad dignitatem, quam amisit. 25 Hoc iterum perpendens diabolus voluit interficere animam hominis per
ingratitudinem. 26 Et immittens stercus suum in animam sic obumbrabat intellectum eius, quod nec habebat Dei
caritatem nec timorem. 27 Obliuiscebatur quippe iusticia Dei, et iudicium eius contemnebatur, et ideo non
timebatur et dabatur obliuioni bonitas Dei et donum eius. 28 Et ideo tunc non diligebatur, sed sic obumbrata
consciencia miserabiliter stabant homines et miserabilius ceciderunt. 29 Quamuis vero sic dispositus erat homo,
non tamen adhuc defuit virtus Dei; immo ostendit misericordiam suam et iusticiam. Misericordiam, quando
ostendit hominibus, scilicet Ade et aliis bonis, quod tempore diffinito optinerent auxilium, per quod feruor et
dileccio ad Deum excitabatur. 30 Ostendit et iusticiam, scilicet in diluuio sub Noe, per quod timor Dei in
cordibus infundebatur. 31 Post hec autem diabolus non destitit adhuc iterum inquietare hominem sed duabus
maliciis aliis aggressus est eum. 32 Primo immisit ei perfidiam, secundo desperacionem. 33 Perfidiam, ne
crederent homines verbo Dei et ut mirabilia eius fato deputarent. 34 Desperacionem vero, ne sperarent salutem et
glorie amisse adepcionem. 35 Contra hec duo Deus virtuosus non destitit alia duo remedia opponere. Nam contra
desperacionem dedit spem, nominans nomen Abrahe et promittens se de semine eius nasciturum, qui ad amissam
61

