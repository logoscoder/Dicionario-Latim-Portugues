fruendum. Suscipite igitur, que offero! Utimini hijs, que certa sunt! Viuite cum gaudio ut post obitum simul
gaudeatis!' 5 Si iste due voces nunc sonarent in mundo, plures latronis diaboli, quam ad vocem Dominici, amici
mei tam preclari. Et quid dicam de fratribus Dominici? 6 Certe pauci sunt in regula eius, et pauciores sunt qui
imitando vestigia sequuntur eius. Nam non omnes audiunt unam vocem, quia non sunt omnes de uno genere, non
quod non sint omnes a Deo, et non quod omnes saluari non possint, si volunt, sed quia non omnes audiunt vocem
filij Dei dicentis: 'Venite ad me, et ego reficiam vos, scilicet dando meipsum!' 7 Sed quid dicam de illis fratribus,
qui propter mundum desiderant episcopatus? Numquid sunt in regula Dominici? Nequaquam. Aut qui acceptant
episcopatus rationabili de causa, numquid excluduntur a regula Dominici? Non utique. 8 Nam beatus Augustinus
regulariter vixit ante episcopatum sed in episcopatu non reliquit regularem vitam,quamuis ascendit ad maiorem
honorem. 9 Assumpsit enim honorem inuitus non ad quietem sed certe ad maiorem laborem, quia videns se
posse prodesse animabus, libenter propter Deum reliquit voluntatem propriam et quietem carnis, ut plures
lucrifaceret Deo suo. 10 Propterea, qui sic desiderant et assumunt episcopatus, ut animabus eo magis proficiant,
ipsi sunt in regula Dominici et merces eorum duplicabitur, tum propter regule dulcedinem, a qua abstracti sunt,
tum propter onus episcopale ad quod sunt vocati. 11 Propterea iuro super eum Deum, super quem iurabant
prophete, qui non iurabant propter impatientiam sed quia receperunt Deum in testimonium verborum suorum.
Sic ego dico nunc et iuro super eundem Deum, quod veniet fratribus illis, qui contempserunt regulam Dominici,
venator de potestate cum effrenatis canibus, tamquam si seruus diceret domino: 12 'Multe', inquiens,'oues
intrauerunt hortum tuum, quarum carnes venenate sunt et vellera sordibus conglobata, quarum lac inutile est et
lasciuia nimis insolescens.' 13 'Iube', inquiens, 'eas abscindi, ne pascua pro ouibus utilibus deficiant et ne bone
oues ex insolentia malarum perturbentur.' Cui responderet Dominus: 'Claude foramina, ne alique ingrediantur
nisi quas michi bene conuenit et expedit educare et pascere et que pacifice sunt et honeste.' 14 Sic ego dico, quod
prius claudentur aliqua foramina sed non omnia. Post veniet venator cum canibus, qui non parcet velleribus a
sagittis non corporibus a vulneribus ad hoc, ut vita finiatur. 15 Deinde venient custodes, qui diligenter
considerabunt et attendent, de quo genere fuerint oues, que ad pastum domini intromittuntur.' 16 Respondens
sponsa dixit:" O,domina,ne indigneris, si quero. Cum papa mitigauit eis austeritatem regule, numquid
reprehendendi sunt,si comedunt carnes vel cetera, que apponuntur?" 17 Respondit mater: " Papa considerans
infirmitatem nature humane simul et defectum quem quidam proposuerunt rationabiliter permisit eos commedere
carnes ad hoc ut habiliores et feruentiores essent in predicando et laborando non ut desidiores et dissolutiores
apparerent, et ideo excusamus papam de hac permissione." 18 Dixit iterum sponsa: " Dominicus instituit habere
vestes non de optimis nec vilissimis pannis sed de medio temperatis. Numquid reprehendendi sunt, si de
mollioribus induuntur?" 19 Respondit mater: " Dominicus, qui regulam de spiritu filij mei dictauit, precepit
habere vestes non de mollioribus et preciosioribus, ne forte arguerentur et notarentur de pulcro habitu et precioso
et sic superbirent. 20 Instituit eciam non habere vestes de vilissimis et durissimis, ne propter duriciam vestis
inquietarentur nimium in capiendo somnum post laborem. Sed instituit vestes habere temperatas et necessarias,
de quibus non superbirent et in quibus nil vanitatis haberent, sed per eas frigus carnis expellerent et ad virtutum
profectum continuum se munirent. 21 Et ideo laudamus Dominicum in institutione sua sed fratres suos
reprehendimus, eos videlicet, qui habitum suum ad vanitatem transformant et non ad utilitatem." 22 Dixit iterum
sponsa: "Numquid reprehendendi sunt illi fratres, qui filio tuo edificant ecclesias altas et sumptuosas? Aut
vituperandi et diiudicandi sunt, si ad tales structuras edificandas plura mendicant?" Respondit mater: "Quando
ecclesia in tantum lata est, quod capit ingredientes, 23 quando muri tantum in altum excreuerint, quod non
coartant introeuntes, quando murorum spissitudo tam fortis est, quod non a quolibet vento dissoluatur, quando
tectura tam firmiter conpacta est, quod non stillat, sufficiat eis edificasse. 24 Nam placet Deo magis cor humile
in humili ecclesia, quam alti muri, in quibus corpora sunt intra, sed corda ab extra. Propterea non habent necesse
arcas auro et argento implere propter edificia, quia non profuit Salomoni edificasse tam sumptuosa edificia, ex
quo neglexit eum diligere propter quem edificabantur." 25 Hijs dictis et auditis statim senior episcopus, qui supra
nunciabatur mortuus, clamabat dicens: 'O, o, ablata est mitra, et ecce apparet, quod latebat subtus. Ubi est nunc
honorabilis episcopus? Ubi sacerdos venerandus? 26 Ubi pauper frater? Certe abest episcopus, qui unctus fuit
oleo in officium apostolicum et in puritatem vite. Remanet vero seruus sterquilinij pinguedine maculatus. Abest
eciam sacerdos, qui consecratus fuit verbis sanctis, ut mutaret inanimatum et mortuum panem in viuificantem
Deum. 27 Remanet vero proditor fallax, qui vendidit eum propter cupiditatem, qui redemit omnes ex caritate.
Abest quoque pauper frater, qui cum iuramento abnegauit mundum, sed nunc pro superbia et ostentatione mea
sum iudicatus. 28 Verumtamen nunc compellor dicere veritatem, quod ille iustus iudex qui iudicauit me, magis
voluisset liberare me tam amara morte, sicut tunc patiebatur, cum staret in ligno crucis, sed iusticia, cui obuiare
non poterat, contradicebat, quam quod taliter fuissem sicut nunc experior iudicatus."
Caput 19 Responsio sponse ad Christum, qualiter diuersis cogitationibus et inutilibus afficitur, et quomodo eas
remouere non possit, et responsio Christi ad sponsam, quare istud permittitur a Deo, et de magna utilitate
cogitationum cum detestatione et timore cum discretione ad coronam habita, et quod peccatum veniale non debet
contemni, ne inducat in mortale.
{ Loquitur filius ad sponsam: "Quid turbaris et sollicita es filia?" Respondit illa: "Quia diuersis cogitationibus et
inutilibus afficior, quas remouere non possum et iudicij tui terribilis auditio me conturbat." Respondit filius:
88

