plus mentem suam contra eum affirmant, nec audiunt nec ei ostium per voluntatem aperiunt nec operibus
caritatis eum introducunt. 39 Ideo, cum tempus eorum venerit, falsitas, cui innituntur, annichilabitur, veritas
exaltabitur et gloria Dei erit manifestata. 40 Secundi sunt Iudei indurati. Hii sibi ipsis in omnibus videntur esse
racionabiles, sapienciam suam habent pro legali iusticia, opera sua predicant et tenent ceteris honoraciora. 41 Isti
si facta filii mei audierint, reputant contemptibilia. Si verba eius et mandata audierint, dedignantur, immo et
peccatores et maculosos se existimant, si considerant et audiunt, que pertinent ad filium meum, infeliciores
quoque et miserabiliores, si eius imitarentur opera. 42 Quamdiu autem mundus eis afflauerit, reputant se
felicissimos. Quamdiu sani sunt viribus, credunt se fortissimos. Ideo spes eorum cadet in nichilum et gloria
eorum in confusionem. 43 Tercii sunt pagani. Horum quidam deridendo clamant cotidie: 'Quis est ille Christus?
Si dulcis est in dando presencia, libenter recipiemus eum, si mitis in condonando peccata, libencius honorabimus
eum.' 44 Sed isti clauserunt oculos intelligencie sue, ne intelligant iusticiam et misericordiam Dei. Obturant
aures suas, ut non audiant, quid filius meus fecit pro eis et pro omnibus. 45 Contrahunt os suum et non inquirunt,
quid futurum erit eis et quid expedit. Complicant manus suas et laborare renuunt ad perquirendum viam,
quomodo fugiant mendacium et inueniant veritatem. 46 Propterea quia nolunt intelligere et cauere, cum possunt
et tempus habent, cadent cum habitacione sua et in tempestate inuoluentur. 47 Quarti sunt illi Iudei et pagani, qui
libenter essent Christiani, si scirent quomodo et quid filio meo esset placitum et si haberent adiutorem. 48 Hii
audiunt cotidie a circumiacentibus et intelligunt ex clamore interno amoris et signis, quanta fecit filius meus et
passus est pro omnibus. Ideo in consciencia sua clamant ad filium meum dicentes: 49 'O Domine, audiuimus,
quod promisisti te nobis daturum. Ideo expectamus te. Veni et comple promissum tuum! 50 Intelligimus enim et
videmus de hiis, qui dii coluntur, quod in eis est nulla deitatis virtus, nulla animarum caritas, nulla castitatis
predicanda magnitudo. Sed inuenimus in eis corporum amiciciam, honoris presentis mundi dileccionem. 51
Intelligimus quoque de lege tua et audimus opera tua magnalia in omni misericordia et iusticia. Audimus de
prophetarum tuorum dictis, quod te, quem prophetauerunt, expectabant. 52 Ergo, piissime Domine, veni!
Libenter enim nosmetipsos dabimus tibi, quia intelligimus, quod in te est animarum caritas, omnium rerum
discretus usus, perfecta puritas et vita sempiterna. 53 Ergo veni cicius, quia mortui sumus pre expectacione tui,
et illumina nos!' 54 Sic igitur isti clamant ad filium meum. Et ideo quasi ad dimidietatem apertum est ostium
eorum, quia completam habent voluntatem ad bonum, sed nondum peruenerunt ad effectum. Isti sunt, qui
merentur habere graciam filii mei et consolacionem. 55 In quinta domo sunt amici mei et filii mei, quorum
mentis ostium ad plenum apertum est filio meo. Isti filium meum vocantem libenter audiunt. Pulsanti non solum
aperiunt sed et venienti hilariter occurrunt. 56 Isti frangunt malleis diuinorum preceptorum, quidquid in eis est
distortum. Et preparant filio meo requiem, non in plumis auium sed in concordia virtutum et in refrenacione
malarum affeccionum, que est medulla omnium virtutum. 57 Isti eciam filio meo exhibent calorem, non qui fit
de lana sed in caritate tam feruenti, quod non solum tribuunt sua filio meo sed et se ipsos. 58 Insuper et
refeccionem ei preparant recenciorem omni carne, que est in corde perfectissimo, quo nichil desiderant, nichil
diligunt nisi Deum suum. 59 In istorum corde habitator celi dominus est, et ex istorum caritate Deus, omnia
reficiens, suauiter reficitur. Isti semper oculos habent ad ostia, ne intret inimicus, aures ad Dominum, manus ad
pugnandum contra inimicum. 60 Hos tu, filia, in quantum potes, imitare, quia fundamentum eorum in petra est
firmissima. Alie vero domus fundamentum habent in luto et ideo veniente vento concucientur."
Caput 4 Verba matris Dei ad Filium pro sponsa et qualiter Christus per Salomonem figuratur et de crudeli
sentencia contra falsos Christianos.
{ Mater Dei loquebatur ad filium dicens: "Ecce, fili, sponsa tua plorat, quia pauci sunt amici tui et inimici multi."
2 Respondit filius: "Scriptum est, quod filii regni eicientur et filii non regni accipient hereditatem. Sic eciam
scribitur, quod quedam regina de ultimis finibus venit videre diuicias Salomonis et audire sapienciam eius. 3 Que
cum vidit, vix pre admiracione habuit spiritum. Qui autem erant in regno eius, non attendebant sapienciam eius
nec admirabantur diuicias eius. 4 Ego sum ille Salomon in figura, sed longe dicior et sapiencior Salomone, quia a
me est omnis sapiencia et si quis sapiens est. 5 Diuicie mee sunt vita eterna et gloria indicibilis. Has ego promisi
Christianis et prebui tamquam filiis, ut, si me imitarentur et verbis meis crederent, sine fine eas possiderent. 6
Sed isti sapienciam meam non attendunt, opera despiciunt, promissionem meam et diuicias meas habent pro
nichilo. Quid ergo faciam eis? 7 Utique, quia filii nolunt habere hereditatem, extranei, idest pagani, recipient.
Ipsi enim sicut regina extranea, per quam intelligo infideles animas, venient et admirabuntur diuicias glorie mee
et caritatis in tantum, quod a spiritu infidelitatis sue cadent et spiritu meo replebuntur. 8 Quid autem faciam filiis
regni? Faciam eis sicut sapiens figulus, qui materiam, quam prius de luto fecit, cum non perspexerit eam
honestam et aptam, deprimit eam ad terram et comminuit. 9 Sic ego Christianis faciam. Qui cum mei esse
deberent, quia eos ad imaginem meam formaui et per sanguinem meum redemi, sed deformati sunt
contemptibiliter. Propterea sicut terra conculcabuntur et in infernum deprimentur.
Caput 5 Verba Dei presente sponsa de sui magnificencia et in figura mirabili, qualiter Christus per Dauid et Iudei
et mali Christiani et pagani per tres filios Dauid designantur et qualiter Ecclesia subsistit in septem sacramentis.
" {E go sum Deus, non lapideus vel ligneus nec ab aliquo creatus sed omnium creator, manens sine principio et
sine fine. Ego sum, qui veni in virginem et fui cum virgine, non tamen amittens deitatem. 2 Sed ego, qui eram
per humanitatem in virgine manente deitate, ego idem cum Patre et Spiritu sancto regnabam in celo et in terra
48

