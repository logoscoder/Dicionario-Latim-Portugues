tuam. 39 De quarto est iusticia, ut sicut homo amens recludatur et in locis tenebrosis deputetur. 40 De quinto est
iusticia, ut ei mittatur auxilium." 41 Quibus auditis respondit Dominus: "Iuro per Deum Patrem, cuius vocem in
Iordane Iohannes Baptista audiuit, iuro per corpus, quod Iohannes in Iordane baptizauit, vidit et attrectauit, iuro
per Spiritum, qui in columbe specie in Iordane apparuit, quod faciam iusticiam super istos quinque." 42 Tunc
deinde addens Dominus dixit ad primum hominem de supradictis quinque: "Gladius mee seueritatis in corpus
tuum intrabit, qui a superiori parte capitis ingredietur et sic profunde et valenter infigetur, ut numquam
extrahatur. 43 Sedes tua demergetur quasi lapis ponderosus, qui non subsistit, antequam venerit in nouissimum
profundi. 44 Digiti tui, idest assessores, ardebunt igne sulphureo et inextinguibili. Brachia tua, idest vicarii, que
ad animarum profectum extendi deberent sed extenduntur ad utilitatem mundi et honorem, iudicabuntur pena,
qua dicit Dauid: 'Fiant filii eius orphani et uxor eius vidua, et alieni recipient substanciam eius.' 45 Que est 'uxor
eius' nisi anima, que relinquitur a gloria celesti et erit vidua a Deo? 46 'Filii eius', idest virtutes, quas habere
videbantur, et simplices mei, qui sub ipsis erant, separabuntur ab eis et dignitas eorum et bona ad alios
deuoluentur. Et ipsi pro dignitate eternam confusionem hereditabunt. 47 Deinde ornatus capitis eorum
demergetur in lutum inferni, a quo numquam consurgent, ut, sicut hic per honorem et per superbiam super alios
ascenderunt, sic in inferno pre aliis demergentur ita profunde, quod impossibile sit eis consurgere. 48 Membra
eorum, idest omnes sequaces eorum et fautores clerici, abscidentur ab eis et disiungentur sicut murus
destruendus, ubi non relinquitur lapis super lapidem, nec cementum adherebit lapidibus nec veniet super eos
misericordia, quia caritas mea numquam calefaciet eos nec edificabit eos in eternam mansionem in celis, sed sine
fine cum capitibus suis dissoluti ab omni bono cruciabuntur. 49 Ad secundum autem dico: Quia non vis tenere
fidem michi promissam nec caritatem ad me habere, mittam ad te animal, quod de torrente impetuoso procedit,
et absorbebit te. 50 Et sicut torrens semper ad inferiora deriuatur, sic animal illud deducet te ad inferiora inferni.
Et sicut impossibile est tibi contra torrentem impetuosum ascendere, sic difficile est tibi ab inferno umquam
consurgere. 51 Ad tercium dico: Quia tu, Iudee, iam non vis credere me venisse, ideo, cum venero ad secundum
iudicium, videbis me non in gloria mea sed in consciencia tua, et probabis, quod omnia erant vera, que dixeram.
52 Tunc restat tibi pena iuxta merita tua. 53 Ad quartum dico: Quia iam non curas credere nec vis scire, lucebunt
tibi tenebre tue et cor tuum illustrabitur, ut scias iudicia mea esse vera, nec tamen venies ad lucem. 54 Ad
quintum dico: Tria tibi faciam. Primo implebo te intus calore meo, et secundo faciam os tuum durius omni lapide
et stabilius, ita ut lapides in te iacientes redeant. Tercio armabo te sic armis meis, quod nulla lancea nocebit tibi
sed omnia mollescent ante te quasi cera a facie ignis. 55 Ergo confortare et sta viriliter! Sicut enim miles, qui in
bello sperat auxilium domini sui, tam diu pugnat, quamdiu aliquis liquor est in eo, sic tu sta firmiter et pugna,
quia Dominus, Deus tuus, dabit tibi auxilium, cui nullus potest resistere. 56 Et quia paucum habes numerum,
honorabo te et multiplicabo te. 57 Ecce, amici mei, hec videtis in me et scitis, et sic stant ante me. Verba mea,
que nunc dicta sunt, complebuntur. Illi autem numquam intrabunt in regnum meum, quamdiu ego sum rex, nisi
se emendauerint. Nullis enim dabitur celum nisi humiliantibus se et penitentibus." 58 Tunc respondit omnis
exercitus: "Laus sit tibi, Domine Deus, qui es sine principio et sine fine!"
Caput 42 Verba exhortacionis Virginis ad sponsam, qualiter suum filium debeat diligere super omnia et qualiter
in Virgine gloriosa omnes virtutes et gracie includuntur.
{ Mater loquebatur: "Ego habui tria, quibus placui filio meo: humilitatem, ut nulla creatura, nec angelus nec
homo, esset me humilior; secundo habui obedienciam, qua studui obedire filio meo in omnibus; tercio habui
precipuam caritatem. 2 Ideo tripliciter honorata sum a filio meo. Nam primo facta sum angelis et hominibus
honorabilior, ita ut nulla sit virtus in Deo, que non fulgeat in me, licet ipse sit fons et omnium creator. 3 Ego
autem sum creatura eius, cui graciam suam concessit pre ceteris. 4 Secundo pro obediencia tantam potestatem
optinui, quod nullus tam immundus peccator est, si ad me cum emendacionis proposito conuertitur et cum corde
contrito, quod non habebit veniam. 5 Tercio pro caritate sic appropinquat Deus michi, quod, qui videt Deum,
videt me, et qui videt me, deitatem et humanitatem videre potest in me quasi in speculo et me in Deo. 6
Quicumque enim videt Deum, videt in eo tres personas, et quicumque videt me, videt quasi tres personas. Nam
deitas conclusit me in se cum anima et corpore et impleuit me omni virtute, ut non sit virtus in Deo, que non
splendeat in me, quamuis ipse Deus est pater et dator omnium virtutum. 7 Sicut enim duo corpora insimul
coniuncta - quidquid unum receperit, hoc recipit aliud -, sic fecit Deus michi. Nam non est dulcedo, que non est
in me, quemadmodum aliquis habens nucleum et partem alteri communicat. 8 Anima et corpus meum puriora
sunt sole et mundiora speculo. Unde, sicut in speculo viderentur tres persone, si astarent, sic in puritate mea
videri potest Pater et Filius et Spiritus sanctus. 9 Ego enim habui filium in utero meo cum deitate. Nunc ipse
videtur in me cum deitate et humanitate quasi in speculo, quia glorificata sum. 10 Ergo, sponsa filii mei, stude
sequi humilitatem meam et nichil diligas nisi filium meum!"
Caput 43 Verba Filii ad sponsam, qualiter ex modico bono homo ascendit ad perfectum bonum et ex modico
malo descendit ad summum supplicium.
{ Filius loquebatur: "Ex modico bono oritur quandoque magna merces. Dactilus mirifici odoris est et in fructu
eius lapis. Si ponitur in pingui terra, pinguescit et fructificat et crescit in magnam arborem. 2 Si autem ponitur in
arida terra, arescit. Arida est nimis terra illa a bono, que delectatur in peccato. In qua si semen virtutum seritur,
non pinguescit. 3 Pinguis autem est terra mentis illius, que cognoscit peccatum et gemit se peccasse. In qua si
29

