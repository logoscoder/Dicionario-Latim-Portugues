corruerunt muri fictiles et ydolum detruncatum est, sic per virgineam caritatem superbia dyaboli confunditur,
duricia cordis mollescit et impuritas carnis adnichilatur. 12 Quid enim ei est mirabile tangi a virgine, qui eciam
in virgine nasci dignatus est. Omnia quippe potest cum Deo virginea caritas, si coniuncta fuerit vere humilitati.
13 Verumptamen ne preiudicium suspicetur fieri clero et aliter sapientibus, hanc graciam datam committo
moderamini et potestati prelatorum. 14 Nam nec Moyses et prophete sine iudicio et discussione pontificum
legebantur, nec verba mea procedere debent in lucem sine auctoritate et approbacione pontificum, quibus dedi
potestatem ligandi et soluendi, quos qui spreuerit meipsum contempnit."
Caput 38 Christus ordinat hic, quale pauimentum esse debet in monasterio suo tam pro secularibus quam pro
religiosis, et quomodo sepultis ibi aliquibus iterum reparetur, et qui sepeliendi sunt in ecclesia.
{ Filius Dei loquitur: "Dixi tibi prius, quomodo sorores et fratres sepeliantur. 2 Nunc superaddo: Quando
ecclesia perfecta est, ambitus et circuitus infra crates sternendi sunt lapide polito et mundo aut latericiis, vt omnia
munda conueniant mundis. 3 Propterea cimiterium ordinetur infra murum magnum, vbi conueniencius fieri
potest, in quo sepelientur sorores. 4 Si vero in ambitu sepeliende sunt, attendatur diligenter, vt nulla deformitas
vel inequalitas in pauimento appareat, sed post sepulturam reparetur ad priorem pulchritudinem et formam. 5
Similiter et pauimentum ecclesie sit de lapidibus planis et mundis, vt ingredientes non offendantur ex fossis et
inequalitate lapidum sed locum habeant mundum et pro oracionibus diuinis ornatum. 6 Si vero viri spiritales aut
in dignitate positi sepeliendi sunt in ecclesia, attendatur diligenter, vt sepultis corporibus pauimentum ad suam
pulchritudinem et statum statim reformetur."
Caput 39 Circa XXVI. capitulum regule Sancti Saluatoris. Virgo Maria insinuat tres qualitates personarum
ordinem istum ingrediencium. Primi sunt, qui caritate succensi beneficia Dei contemplantur. Secundi, qui de
peccatis suis agunt penitenciam. Tercii, qui plus diligunt opera carnis quam spiritus, plus mundum quam Deum.
Imprecatur eciam huic ordini et personis eius deuotis varias Dei benedicciones, addens racionem, quare templum
Iudeorum non reedificabitur, cuius typum gerit monasterium istud.
{ Mater loquitur: "Omnis, qui sedet in superiori sede, videbit lucem in meridie. Qui vero est ad dexteram,
euigilabit mane de sompno. Qui autem ad sinistram, frigescet ex rore noctis. Qui vero in infimo loco est, mortuus
est ex tenebris noctis. 2 Ideo omnis, qui ingreditur domum istam, attendat, ne diligat pro vita mortem, frigus pro
calore. Caueat eciam ingrediens domum meam hostem, qui est pro foribus. Ideo habeat ductorem racionem et
directorem Deum. 3 Sit domus ista, de qua tibi prius dixeram, sicut ignis, qui primum dilatat se in straminibus et
pauimento, postea inflammat tectum et totam domum in tantum, quod hii, qui ab extra sunt, nesciunt, antequam
domus tota est ignita. 4 Confortetur domus hec in spiritu sancto sicut Helyas, qui comedens panem et bibens
aquam ambulabat in fortitudine cibi illius quadraginta diebus. Sic omnes ingredientes domum hanc roborentur et
proficiant in qualibet dieta, et accrescat eis spiritualis fortitudo et feruor fidei et caritatis. 5 Maneat quoque Deus
cum ingredientibus domum hanc, sicut fuit cum Iacob, qui, solus de domo patris egrediens, regressus est cum
turba copiosa et genuit de se Ioseph, qui vocatus est salus populi, quia saluauit populum suum. 6 Custodiat eciam
domum hanc et ingredientes in eam, sicut custodiuit apostolum suum, ne combureretur pinguedine olei, et det
diligentibus eam, vt nec pinguedine amoris mundi comburantur nec deficiant vel succumbant ex aduersitate eius.
7 Fructificentur eciam omnes ingredientes domum hanc sicut granum, quod facit fructum centuplum, et sicut
lechitus olei vidue, vt proficiant de virtute in virtutem, vsque videant Deum in beatitudine sua. 8 Muniatur eciam
domus hec muro spiritualis custodie tam forti et grandi, quod hostis volens transfodere dicat non sibi tempus
sufficere ad suffodiendum nec instrumenta habere, quibus possit ad fundamenta venire et minus ad ipsum
murum. 9 Respiciat quoque Deus domum hanc, sicut respexit populum suum, cum educeret eum de Egipto
ostendens viam in die per columpnam nubis et in igne per noctem. 10 Benedicat insuper ingredientes domum
hanc, sicut benedixit apostolos suos et me, matrem eius, tribuens nobis spiritum sanctum et promittens se
nobiscum manere vsque in consummacionem. 11 Sit eciam in domo hac vna porta, per quam omnibus liceat
ingredi, et ingredientes sint de ouibus filii mei audientes vocem eius, qui dedit animam suam pro ipsis, quas pater
custodiat potencia sua, filius dirigat sapiencia sua, spiritus sanctus inflammet caritate sua, vt, si lupus in vellere
ouis ingressus fuerit, proficiat ouibus ad maius meritum et ipse descendat ad spacium sibi paratum." 12 Item
mater Dei: "Scito eciam, quod prophete preceptum fuit ostendere populo ingrato descripciones templi destructi,
quas vidit in spirituali visione, non quia in celo erant corporaliter, sed quia per corporalia intelliguntur spiritualia,
vt populus inobediens cognosceret ingratitudinem suam et resipiscens a malis suis prepararet se ad percipiendam
promissionem Dei. 13 Qui ideo priuatus est et priuabitur promissis Dei, quia persistens in malicia sua noluit
mutare voluntatem suam ad bona. Ideo eciam templum non reedificatum est nec erit in perpetuum. 14 Sed in
domo mea non solum erigentur parietes materiales, sed et anime iustorum placebunt in ea filio meo et
complebunt in se spiritualiter descripciones templi, quod in spiritu vidit propheta Dei."
Caput 40 Christus distinguit hic tres fructus, idest tres condiciones personarum futurarum, in regula Sancti
Saluatoris.
{ Filius Dei loquitur: "Tres erunt fructus in regula mea. Primus erit ex timore, qui more sponse vult et non vult,
que, gustata voluntate et voluptate sponsi, desiderat, vt voluntas sponsi conformetur voluntati sue. 2 Hic fructus
non gustabit perfecte voluptatem sponsi, quia non se exoccupat totum ad totam dulcedinem sponsi capiendam. 3
Secundus fructus est, qui desiderat Deum et participare appetit gaudio eius sed contristatur de aduersitatibus eius
322

