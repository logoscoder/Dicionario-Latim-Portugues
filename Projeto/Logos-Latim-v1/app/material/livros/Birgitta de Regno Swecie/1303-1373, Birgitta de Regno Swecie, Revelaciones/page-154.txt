{ Filius loquitur: "Ego dabo amicis meis quatuor iacula. Primo sagittandus est ille qui altero oculo cecus est,
secundo qui altero pede claudus est, tercio qui alia aure surdus est, quarto qui prostratus iacet in terra. 2 Ille igitur
alio oculo cecus est, qui mandata Dei et opera sanctorum videt et non attendit. Videt vero delectabilia mundi et
concupiscit. Hic talis sagittandus est isto modo, dicendo ei sic: 3 'Tu similis est Lucifero, qui vidit summam
pulchritudinem Dei, sed quia iniuste desiderauit quod non debuit, ideo descendit in infernum, ad quem et tu
descendes, nisi resipueris, ex eo quod intelligis precepta Dei et quod omnia transitoria sunt in mundo. 4 Ideo
consultissimum est tibi tenere certum et dimittere transitorium, ne descendas in infernum.' 5 Ille vero alio pede
claudus est, qui penitet et conteritur de peccatis commissis sed laborat ad acquirendum terrena commoda et lucra
que mundi sunt. 6 Hic sagittandus est taliter: 'Tu laboras pro commodo corporis, quod vermes comesturi sunt
cicius. Ideo labora fructuose pro anima, que ineternum est victura.' 7 Ille vero alia aure surdus est qui audire
desiderat verba mea et sanctorum meorum, sed aliam aurem habet apertam ad scurrilia et ad ea que sunt mundi. 8
Ideo dicatur ei: 'Tu similis es Iude, qui audiuit una aure verba Dei et per aliam exierunt, ideo non profuit sibi
sermo auditus. Propterea claude aures tuas a vano auditu, ut ad angelicos cantus possis peruenire.' 9 Ille vero
iacet totus in terra qui terrenis implicatur sed tamen cogitat et vellet scire viam, per quam se emendare posset.
Isti dicatur taliter: 'Tempus istud breue est quasi punctus, pena vero inferni eterna et gloria sanctorum perpetua.
10 Ideo ut ad vitam veram peruenias, non sit tibi molestum aliquid assumere graue et amarum, quia sicut Deus
pius est sic est et iustus.' 11 Quicumque igitur sic sagittatus fuerit, si sagitta de corde eius exierit sanguineus, id
est quod iste vere compungatur et proponat se emendare, huic ego immittam oleum gracie mee, qua omnia
membra eius conualescent."
Caput 99 Christus loquens sponse conqueritur de Iudeis crucifixoribus; conqueritur eciam de Christianis
contempnentibus eum et eius caritatem et iusticiam peccando presumptuose et scienter contra mandata eius et
spernentes sentencias excommunicacionis Ecclesie sub pretextu misericordie Dei, propter quod comminatur eos
cum ira et furore iusticie sue.
{ Mater loquitur: "Isto tempore paciebatur Filius meus, qui appropinquante Iuda proditore suo inclinauit se ad
eum, eo quod Iudas breuis stature erat, dans ei osculum et dicens: 2 'Amice, ad quid venisti?' Et statim alii
rapuerunt eum, alii traxerunt eum per crines, alii sputis deturpabant eum." 3 Deinde loquebatur Filius dicens:
"Ego reputor quasi vermis, qui quasi mortuus in hyeme iacet, in quem transeuntes exspuunt et calcant in dorso
eius. Sic fecerunt michi hodie Iudei quasi vermi, quia abiectissimus et indignissimus ab eis iudicatus sum. 4 Sic
et Christiani contempnunt me, quia omnia illa, que pro caritate eis feci et pertuli, reputant pro vanitate. 5 Calcant
quoque quasi in dorso meo, quando plus timent et venerantur hominem quam me, Deum suum, quando iusticiam
meam reputant pro nichilo et in arbitrio suo constituunt tempus et modum miseracionis mee. 6 Percuciunt
quoque me quasi in dentes, quando auditis preceptis meis et passione mea dicunt: 'Faciamus in presenti quidquid
delectat nos, et nichilominus habebimus celestia. 7Si enim perdere aut ineternum punire nos vellet Deus, non nos
creasset et non redemisset nos tam amare.' Ideo sencient iusticiam meam, quia sicut nec minimum bonum erit
irremuneratum, sic nec minimum malum erit impunitum. 8 Contempnunt eciam me quasi conculcantes me,
quando non attendunt iudicia Ecclesie scilicet excommunicacionem. Ideo, sicut excommunicati deuitantur ab
aliis, sic ipsi separabuntur a me, quia excommunicacio, quando scitur et contempnitur, grauius nocet quam
gladius corporalis. 9 Ideo ego, qui quasi vermis videor, nunc reuiuiscere volo per terribile iudicium meum et
veniam sic terribilis, quod videntes dicent montibus: 'Cadite super nos a facie ire Dei!'"
Caput 100 Christus loquens sponse dicit ei, quod ipsa est quasi fistula Spiritus sancti, per quam ipse dulcem facit
sonum in mundo ad honorem suum et utilitatem gencium, propter quod ipse vult eam abextra deargentare bonis
moribus et sapiencia, abintus vero deaurare vera humilitate et cordis mundicia.
{ Filius loquitur ad sponsam: "Tu debes esse quasi fistula, per quam fistulator dulcem facit sonum. Qui autem
possessor fistule est deargentat eam exterius, ut videatur preciosior, intus vero deaurat auro perseueranti. 2 Sic et
tu deargentata debes esse bonis moribus et humana sapiencia, ut intelligas, quid debeas Deo quidue proximo tuo,
quid vero expedit anime quidue corpori ad eternam salutem. 3 Intus autem debes esse deaurata per humilitatem,
ut scilicet nulli placere appetas nisi michi nec displicere hominibus timeas propter me. 4 Deinde fistulator tria
facit fistule sue. Primo inuoluit eam syndone, ne maculetur. Secundo facit ei coopertorium, in quo custodiatur.
Tercio facit coopertorio seram, ne a fure auferatur. 5 Sic tu inuolui debes mundicia, ut nec affectu nec
delectacione velis amplius inquinari, sed labora diligenter, ut possis esse sola, quia corrumpit bonos mores
conuersacio malorum. 6 Sera vero est diligens custodia sensuum tuorum et interiorum omnium, ut in omnibus
actibus tuis attendas, ne astucia Dyaboli decipiaris. Clauis vero est Spiritus sanctus, qui cor tuum aperiet, prout
michi placuerit, ad honorem meum et hominum utilitatem."
Caput 101 Mater Dei loquitur dicens, quod cor Filii sui est suauissimum, mundissimum et dulcissimum et in
tantum habundans caritate, quod eciam si peccator staret ad portas perdicionis, si clamaret ad eum cum voluntate
se emendandi, statim liberaretur; peruenitur enim ad cor Dei per humilitatem vere contricionis et per deuotam et
frequentem consideracionem eiusdem passionis.
{ Mater Dei loquitur: "Cor Filii mei est suauissimum quasi mel et mundissimum quasi fons purissimus, quia ab
ipso quidquid est virtutis et bonitatis quasi a fonte procedit. 2 Ipse eciam est dulcissimus. Quid enim est dulcius
homini sensato quam considerare caritatem eius in creacione et redempcione, in labore et doctrina, in gracia eius
154

