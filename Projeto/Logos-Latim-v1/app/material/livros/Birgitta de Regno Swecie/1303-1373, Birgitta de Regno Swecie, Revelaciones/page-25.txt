meus, quia cor eius cor meum. Sicut enim Adam et Eua vendiderunt mundum pro uno pomo, sic filius meus et
ego redemimus mundum quasi cum uno corde. Ideo, filia mea, cogita, qualis ego eram in morte filii mei, et non
erit tibi graue relinquere mundum."
Caput 36 Responsio Domini angelo, oranti pro sponsa, quod sponse corporis et anime tribulacio concedatur et
quod magis perfectis maiores tribulaciones tribuantur.
{ Angelo, oranti pro sponsa Domini sui, respondit Dominus: "Tu es quasi miles Domini, qui numquam deposuit
galeam suam propter tedium et qui pro timore numquam diuertit oculos a prelio. 2 Tu es stabilis quasi mons,
ardens quasi flamma. Tu es sic mundus, ut nulla sit in te macula. Tu petis misericordiam sponse mee. Licet
omnia scias et videas in me, tamen, ista audiente, dic, qualem misericordiam petis ei! 3 Triplex enim est
misericordia: una, qua corpus punitur et parcitur anime, sicut famulus meus Iob, cuius caro data est omnibus
doloribus et anima seruata est; secunda misericordia est, qua parcitur corpori et anime a pena, sicut rex ille, qui
in omnibus voluptatibus fuit et nullum dolorem nec ad corpus nec ad animam, in mundo dum viueret, habuit;
tercia eciam misericordia est, qua punitur corpus et anima, ut et tribulacionem habeant in carne et dolorem in
corde, sicut Petrus et Paulus et alii sancti. 4 Nam tres sunt status hominum in mundo: unus eorum, qui cadunt in
peccata et iterum surgunt. Hos permitto quandoque tribulari ad corpus, ut salui fiant. 5 Secundus est eorum, qui
in eternum libenter viuerent, ut in eternum peccarent, qui totam voluntatem habent ad mundum, et, si quandoque
aliqua faciunt pro me, hac intencione faciunt, ut temporalia eis succrescant et proficiant. 6 Hiis non datur pena
corporis nec dolor magnus cordis, sed in potestate propria et voluntate sua dimittuntur, quia pro minimo bono,
quod fecerunt pro me, recipient hic mercedem suam, ut in eternum crucientur, quia, cum voluntas est eterna ad
peccatum, pena erit eis eterna. 7 Tercius status est eorum, qui plus timent peccare contra me et offendere
voluntatem meam quam de aliqua pena. Magisque in eternum cruciarentur pena intolerabili quam me scienter ad
iram prouocarent. 8 Hiis datur tribulacio corporis et cordis, ut Petro et Paulo et aliis sanctis, ut, quidquid in hoc
mundo deliquerint, in mundo emendent, vel ad maiorem gloriam et aliorum exemplum purgantur ad tempus.
Hanc triplicem misericordiam feci in regno isto cum tribus, quorum nomina nota sunt tibi. 9 Nunc ergo, angele,
serue meus, qualem misericordiam petis sponse mee?" Et ille "Anime", inquit, "et corporis, ut, quidquid hic
deliquerit, in mundo emendet et nullum peccatum eius veniat in iudicium tuum." Respondit Dominus: "Fiat
secundum voluntatem tuam!" 10 Deinde loquebatur ad sponsam: "Tu mea es. Ideo, sicut michi placet, faciam
tecum. Nichil dilige sicut me! Munda te iugiter a peccato omni hora cum consilio eorum, quibus te commiseram!
Nullum peccatum cela! Nullum dimitte indiscussum! Nullum peccatum puta leue, nullum negligendum! 11 Nam
omnia, quecumque tu neglexeris, ego reducam ad memoriam et iudicabo. Nam nullum peccatum tuum in
iudicium meum veniet, quod in vita tua penitencia erit punitum. De quibus autem penitencia facta non est, vel in
purgatorio purgabuntur vel alio occulto iudicio meo, nisi satisfaccione hic emendentur."
Caput 37 Verba Matris ad sponsam, excellenciam sui filii ponencia, et qualiter Christus acrius nunc ab inimicis,
malis Christianis, crucifigitur quam a Iudeis fuerit crucifixus et per consequens, quod tales acrius et amarius
punientur.
{ Mater loquebatur: "Filius meus habuit tria bona. Primo, quia nullus sic delicatum corpus habuit sicut ipse, eo
quod erat de duabus naturis optimis, diuinitate scilicet et humanitate, et ita mundum, quod, sicut in oculo
clarissimo non inuenitur macula, sic nec in ipsius corpore aliqua deformitas inueniri potuit. 2 Secundum bonum
erat, quod numquam peccauit. Nam alii filii portant quandoque peccata parentum suorum et propria; iste enim
numquam peccauit et tamen omnium peccata portauit. 3 Tercium erat, quod aliqui moriuntur propter Deum et
maiorem remuneracionem. Ipse autem moriebatur sic propter inimicos suos sicut propter me et amicos eius. 4
Sed quando inimici eius crucifixerunt eum, quatuor ei fecerunt: Primo coronauerunt eum spinis, secundo manus
et pedes perforauerunt, tercio propinauerunt ei fel, quarto pupugerunt latus eius. 5 Sed nunc conqueror, quod
filius meus ab inimicis suis, qui nunc sunt in mundo, amarius crucifigitur quam tunc Iudei crucifixerunt eum.
Nam licet dicas, quod impassibilis sit nec mori possit, tamen cum propriis viciis crucifigunt eum. 6 Sicut enim
aliquis homo imagini alicuius inimici sui contumeliam et lesionem faceret, licet imago non sentiret illata, tamen
propter malam voluntatem ledendi lesor quasi pro opere argueretur et diiudicaretur, sic eorum vicia, quibus
spiritualiter crucifigunt filium meum, abhominabiliora et grauiora sunt ei quam illorum, qui crucifixerunt eum in
corpore. 7 Sed forte tu potes querere: 'Quomodo crucifigunt eum?' Utique, primo ponunt eum in cruce, quam sibi
preparauerant, quando de preceptis creatoris sui et Domini non curant, et dehonestant eum, quando ipse monet
eos per seruos suos seruire sibi, et ipsi hoc contempnentes faciunt, que sibi placent. 8 Deinde crucifigunt
dexteram manum, quando tenent iusticiam pro iniusticia, dicentes: 'Peccatum non est sic graue et odiosum Deo,
sicut dicitur, nec Deus in eternum affligit quemquam sed propter timorem minatus est. Quare enim redimeret
hominem, si vellet eum perire?', non attendentes, quod minimum peccatum, si homo delectatur in eo, satis est ei
ad supplicium eternum. 9 Et quia non minimum peccatum dimittit Deus impunitum, sicut non minimum bonum
sine remuneracione, ideo sempiternum erit eis supplicium, quia sempiternam habent voluntatem peccandi, quam
filius meus, qui videt cor, reputat pro opere. Quia, sicut habent voluntatem, sic eciam opere complerent, si
permitteret filius meus. 10 Deinde crucifigunt sinistram manum eius, quando virtutem vertunt in vicium,
volentes usque in finem peccare, dicentes: 'Si dixerimus in fine semel "Miserere mei, Deus!", tanta est
misericordia Dei, quod habebimus veniam.' 11 Hoc non est virtus, velle peccare et non emendare, velle premium
25

