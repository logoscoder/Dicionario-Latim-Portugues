Festina igitur, filia, et tu egredi frequenter de nido tuo per desiderium celestium! Caue tibi a bestiis cupiditatum
et ab auibus superbie! Caue a preda leticie vane!" 28 Deinde loquebatur mater ad sponsam et ait: "Caue de aue,
que tincta est pice, quia omnes, qui tangunt eam, maculantur. 29 Hec enim est amicicia mundi, instabilis ut aer,
feda in acquisicione fauoris et societate mala. 30 Non cures de honoribus, non attendas ad fauores, non respicias
ad laudem vel vituperium! 31 Nam ex hiis prouenit inconstancia animi et diminucio diuine caritatis. Sta igitur
stabilis! Deus enim, qui te incepit extrahere de nido, pascet te usque ad mortem. 32 Post mortem vero non
habebis famem. Custodiet eciam te a dolore, defendet te in vita, et post mortem nichil timebis."
Caput 30 Deprecacio matris Dei ad Filium pro sponsa et pro alio sancto et de acceptacione deprecacionis matris
a Christo et de certitudine vere vel false sanctitatis hominis in hac vita.
{ Maria loquebatur filio dicens: "Da, fili mi, noue sponse tue, ut corpus tuum dignissimum radicetur in corde
eius, ut ipsa mutetur in te tuaque delectacione repleatur!" 2 Deinde ait: "Hic sanctus, cum temporaliter vixit, fuit
in fide sancta sicut mons stabilis, quem non fregit aduersitas, nulla retraxit delectacio. 3 Fuit et flexibilis ad
voluntatem tuam sicut aer mobilis, quocumque eum impetus spiritus tui traxit. 4 Fuit insuper in caritate tua
ardens quasi ignis, calefaciens frigidos et consumens iniquos. 5 Nunc autem anima eius tecum est in gloria; vas
autem instrumenti eius depressum est et in humiliori loco iacet quam decet. 6 Ideo, fili mi, da corpori eius
alciorem eleuacionem, honora illud, quod te pro modulo suo honorauit, eleua illud, quod te labore suo, quo
potuit, eleuauit." 7 Respondit filius: "Benedicta sis tu, que nichil relinquis intactum, quod ad amicos tuos
pertinet. 8 Non decet, mater, ut vides, quod lupis detur cibus optimus; non conuenit, ut saphirus, membra
conseruans sana et corroborans infirma, ponatur in luto; non eciam decet, ut cecis accendatur lumen. 9 Iste
quippe homo, sicut in fide fuit stabilis et in caritate feruentissimus, sic et in continencia optime fuit ad
voluntatem meam dispositus. 10 Propterea sapuit michi sicut cibus optimus optime decoctus in omni paciencia et
tribulacione, dulcis denique et bonus in bona voluntate et affectu, melior in conatu et virili progressu, optimus et
dulcissimus in laudabili consumacione. 11 Propterea non decet, ut ante lupos talis exaltetur cibus, quorum
cupiditas nescit sacietatem, quorum delectacio refugit herbas virtutum et sitit carnes putridas, quorum vox et
astucia omnibus est nociua. 12 Fuit eciam quasi saphirus in anulo per fame et vite claritatem, per quam ostendit
se esse Ecclesie sue sponsum, Domini sui amicum, fidei sancte conseruatorem et mundi contemptorem. 13
Propterea, mater carissima, non decet, ut tante bonitatis amator tamquam mundus sponsus tangatur a tam
immundis tanteque humilitatis amicus ab amatoribus mundi contingatur. 14 Fuit eciam tercio tamquam lumen
positum super candelabrum per omnem mandatorum meorum execucionem, per bone vite doctrinam. 15 Per
hanc muniuit stantes, ne caderent. Per hanc eleuauit cadentes. Per hanc eciam futuros post se ad me excitauit. 16
Hoc lumen indigni videre sunt obcecati amore suo. Hoc lumen discernere nesciunt, qui habent albuginem
superbie. Hoc lumen attrectare non valent scabiosi manibus. 17 Quia hoc lumen cupidis et suam voluntatem
amantibus est nimis odiosum. 18 Ideo, priusquam eleuetur, iustum est, ut illi, qui immundi sunt, purgentur et, qui
ceci sunt, illuminentur. 19 Illum vero hominem, quem homines terre dicunt sanctum, tria ostendunt eum non esse
sanctum. 20 Primo, quia ante mortem non imitabatur vitam sanctorum; secundo, quia hilarem voluntatem non
habuit paciendi martyrium pro Deo; tercio, quia non habuit caritatem ardentem et discretam sicut sancti. 21 Tria
quoque sunt, propter que quis videtur a populo sanctus. 22 Primum est mendacium fallacium et placere
volencium; secundum facilitas credulitatis insipiencium; tercium est cupiditas et tepiditas prelatorum et
examinatorum. 23 Utrum autem ipse est in inferno vel in purgatorio, nondum est tibi licitum scire sed cum
tempus fuerit loquendi."

74

