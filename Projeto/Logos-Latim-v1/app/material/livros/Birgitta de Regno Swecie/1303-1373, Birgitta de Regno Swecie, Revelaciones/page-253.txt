{ Cum sponsa in mediis frigoribus in regno Suecie venisset ad quandam insulam nauigando et iam omnes
dormirent, nolens inquietare aliquos permansit ad diem in naui. 2 Cumque famuli vltra modum paterentur de
frigore, ipsa tantum calorem senciebat, quod tangentes eam et videntes mirarentur. Cui oranti circa auroram dixit
Dominus: 3 "O quam multum diffidunt homines de me, qui onerant se vestibus sicut erinacius pomis et sicut
pauo pennis! Sic superbiunt ipsi de pulchris vestibus, cum tamen nec calefieri possent sine me, nec pulchri
videntur nisi de meis. 4 Si autem ipsi ponerent spem suam in me, ego darem eis calorem corporis et anime et
facerem eos pulchros in conspectu sanctorum meorum. 5 Nunc autem deformes sunt, quia non contentantur de
necessariis et feruencius diligunt creata quam creatorem."
Caput 85 Christus dicit sponse, quod, qui scienter detinent male acquisita, non intrabunt in requiem, donec
restituantur, exemplo vnius anime, que diu in purgatorio fuerat; qui vero ignoranter, non punientur. Declarat
eciam de elemosinis bonorum male acquisitorum, an proficiant largientibus.
{ Quidam, qui quadraginta annis in purgatorio fuerat, apparuit sponse dicens: "Ego propter peccata mea et
propter illa bona temporalia tibi nota diu plagatus fui in purgatorio. 2 Nam audiui frequenter in vita, quod iniuste
a meis parentibus quesita fuerunt illa bona, sed ego non curabam nec restituebam. 3 Cum autem inspirante Deo
quidam de parentibus meis habentes conscienciam post mortem meam restituerunt bona eadem dominis suis,
tunc ego ex hoc et oracionibus Ecclesie sancte sum liberatus de purgatorio." 4 Deinde dixit Christus ad sponsam:
"Quid credunt homines male fidei possessores, qui detinent iniuste optenta scienter? Numquid quod intrabunt in
requiem meam? Certe non magis quam Lucifer. 5 Sed nec elemosine de male acquisitis proderunt eis, sed
proderunt et conuertentur ad consolacionem verorum dominorum, quorum illa bona fuerunt. Illi vero, qui habent
ignoranter male acquisita, non punientur. 6 Sed nec illi amittunt celum, qui voluntatem perfectissimam habent
restituendi et faciunt opere, quantum possunt, quia Deus propter voluntatem bonam supplebit vel in presenti
seculo vel in futuro."
Caput 86 Qualiter vidit sponsa descendentem ignem de celo in altare et in manu sacerdotis vidit agnum et in
agno faciem Christi humanam inflammantem et audiuit exposicionem misterii.
{ Quidam sacerdos in die pentecosten celebrauit primam missam in quodam monasterio. Tunc autem in ipsa
eleuacione corporis Christi vidit sponsa ignem descendere de celo per totum altare, et in manu sacerdotis vidit
panem et in pane agnum viuum et in agno faciem quasi hominis inflammantem. 2 Et tunc audiuit vocem
dicentem sibi: "Sicut nunc vides ignem descendere in altare, per simile Spiritus meus Sanctus descendit in
apostolos meos tali die sicut hodie, inflammans corda eorum. 3 Panis vero per verbum fit agnus viuus, idest
corpus meum, et facies est in agno et agnus in facie, quia Pater est in Filio et Filius in Patre et Spiritus Sanctus in
vtroque." 4 Et iterum sponsa vidit in manu sacerdotis in ipsa eleuacione eucharistie iuuenem mire pulchritudinis,
qui dixit: "Benedico vos credentes; non credentibus ero iudex."
Caput 87 Ad ingressum vnius excommunicati in domo senciebat sponsa fetorem horribilem. Que Christus
exponens dicit, quod, sicut ille fetor erat periculosus corpori, sic excommunicacio est periculosa anime
excommunicati et cum eo participantibus.
{ Quodam die, cum sponsa consedisset cuidam episcopo et aliis nobilioribus, sensit tunc fetorem abhominabilem
quasi de putredine squamarum piscium. 2 Et mirantibus dominis, quod sentiret ipsa sola fetorem et non alii,
statim ingressus est in domum vnus homo, qui excommunicatus erat sed propter potenciam suam non curabat de
vinculo excommunicacionis. 3 Igitur finita collocucione Christus dicit sponse: "Sicut putredo squamarum
piscium periculosior est aliis fetoribus corpori, sic excommunicacio est spiritualis infirmitas nociuior aliis anime.
4 Quia non solum nocet excommunicato sed et conuersantibus et consencientibus cum eo. Ideo episcopus
laboret, vt tales puniantur, ne participacione eorum plures maculentur."
Caput 88 Sponsa dubitante, quid significaret ille motus sensibilis admirabilis, quem senciebat in corde, quando
aliqua ex infusione diuina erant sibi reuelanda, mater Dei declarat ei veritatem misterii, annuncians ei, quod
Deus et ipsa volunt per eam mundo indicare voluntatem suam.
{ Nocte natalis Domini tam mirabilis et magna aduenit sponse Christi exultacio cordis, vt vix se pre leticia tenere
posset, et in eodem momento sensit in corde motum sensibilem admirabilem, quasi si in corde esset puer viuus et
voluens se et reuoluens. 2 Cumque motus iste duraret, ostendit patri spirituali suo et aliquibus amicis
spiritualibus suis, ne forte esset illusio. Qui visu et tactu probantes veritatem admirabantur. 3 Itaque iterum
eodem die in summa missa apparuit mater Dei et dixit sponse: "Filia, miraris de motu, quem sentis in corde tuo.
Scias, quod non est illusio sed ostensio quedam similitudinis dulcedinis mee et misericordie michi facte. 4 Nam
sicut tu ignoras, quomodo tam subito tibi cordis exultacio et motus aduenit, sic aduentus filii mei in me mirabilis
fuit et festinus. 5 Nam quando ego consensi angelo nuncianti michi concepcionem filii Dei, statim sensi in me
mirabile quoddam et viuidum. Et cum nasceretur ex me, indicibili exultacione et mirabili festinancia clauso meo
virginali vtero prodiebat. 6 Ideo, filia, non timeas illusionem sed gratulare, quia motus iste, quem sentis, signum
aduentus filii mei est in cor tuum. Ideo, sicut filius meus imposuit tibi nomen noue sponse sue, sic ego voco te
nunc nurum filii mei. 7 Nam sicut pater et mater senescentes et quiescentes imponunt nurui onus et dicunt ei ea,
que sunt facienda in domo, sic Deus et ego in cordibus hominum senes et frigidi a caritate eorum indicare
volumus amicis nostris et mundo per te voluntatem nostram. 8 Motus vero iste cordis tui perseuerabit tecum et
augebitur iuxta capacitatem cordis tui."
253

