apparuerunt. 29 Tunc dixit spiritus Dei: "Filia, talia merentur illi in anima sicut iste in corpore, qui talibus
miseriis et delectacionibus implicantur."
Caput 3 Verba matris Dei admiracionis ad sponsam et qualiter in hoc mundo sunt quinque domus, quarum
habitatores sunt quinque status hominum, scilicet infideles Christiani, Iudei indurati, pagani per se, Iudei simul et
pagani, et amici Dei, et nota in isto capitulo multa utilia.
{ Maria loquebatur: "Magna res est, quod dominus omnium et rex glorie contemptus est. Ipse quasi peregrinus
fuit in terra, vadens de loco in locum et quasi viator pulsans ostia multorum, ut suscipi mereretur. 2 Mundus
enim quasi quidam fundus erat, in quo quasi quinque domus erant. Ad primam autem domum cum filius meus in
habitu peregrini venisset, pulsans ad portam ait: 3 'Amice, aperi michi et introduc me in requiem et
cohabitacionem tuam, ne forte fere noceant michi, ne imber, ne pluuie venient super me! 4 Da michi de vestibus
tuis, quibus frigidus calefiam, nudus cooperiar! Da michi de cibo tuo, quo esuriens reficiar, de potu tuo, quo
siciens refociallari merear, et recipe mercedem a Deo tuo!' 5 Tunc respondit, qui erat intus: 'Tu nimis es
impaciens. Ideo non potes concordare et cohabitare nobiscum. Tu nimis longus es. Propterea non sufficimus
vestire te. 6 Tu nimis cupidus es et gulosus. Ideo non sufficimus saciare te, quia cupiditas tua nullum habet
fundum.' 7 Respondit iterum Christus peregrinus, qui erat extra: 'Amice, induc me hilariter et voluntarie, quia in
modico ego concludor loco! 8 Da michi de vestibus tuis, quia non est tam paruum vestimentum in domo tua,
quia non ad calefaciendum me sufficiat! Da michi de cibo tuo, quia eciam mica saciare me potest, et stilla aque
dabit michi refrigerium et fortitudinem!' 9 Respondit iterum, qui erat intus: 'Nos bene cognoscimus te. Tu es
humilis in verbis et importunus ad rogandum. Tu videris modestus ad contentandum, sed tamen insaciabilis es ad
implendum, frigidissimus et difficillimus ad cooperiendum. Vade, quia non colligam te!' 10 Tunc venit ad
secundam domum et ait: 'Amice, aperi et vide me! Ego enim dabo tibi, quibus indigueris. Ego defendam te ab
inimicis tuis.' 11 Respondit, qui erat intus: 'Oculi mei debiles sunt. Noceret eis, si videro te. Ego abundo in
omnibus et non indigeo tuis. Ego potens et fortis sum. Quis michi nocere potest?' 12 Tunc veniens ad terciam
domum ait: 'Amice, eleua aures tuas et audi me! Extende manus tuas et contracta me! Aperi os tuum et gusta
me!' 13 Respondit habitator domus: 'Clama alcius, quia bene audiam te! Si lenis fueris, attraham te. Si dulcis
fueris, recipiam te.' 14 Tunc iuit ad quartam domum, cuius porta quasi ad dimidium aperta erat, et ait: 'Amice, si
considerares tempus tuum inutiliter expensum, colligeres me. 15 Si intelligeres et audires, que ego feci pro te,
compatereris michi. Si attenderes, quantum offendisti me, ingemisceres et peteres veniam.' 16 Respondit ille:
'Nos sumus quasi mortui in expectacione et desiderio tui. Compatere ergo miserie nostre, et libentissime damus
nos tibi. 17 Respice miseriam nostram et considera corporis nostri angustiam, et ad omnia, que vis, parati
erimus.' 18 Tunc venit ad quintam domum, que ex toto aperta erat, et ait: 'Amice, hic libenter ingredi volo, sed
scito, quod requiem quero molliorem quam plume prestare solent, calorem feruenciorem quam qui fieri ex lana
solet, recenciorem cibum quam caro recens animalis prestare poterit.' 19 Responderunt, qui erant intus: 'Mallei
iacent ad pedes nostros. Hiis libentissime confringemus pedes et crura nostra, et medullam de hoc fluentem
dabimus tibi in requiem. 20 Viscera nostra et interiora omnia libenter tibi aperiemus. Eciam ingredere in hec! 21
Sicut enim medulla nostra nichil est mollius tibi ad requiescendum, sic visceribus nostris nichil est tibi melius ad
calorem. 22 Cor nostrum recencius est inter animalia. Hoc libenter scindemus in cibum tuum. Tantummodo
ingredere! Dulcis enim es ad gustandum et desiderabilis ad fruendum.' 23 Quinque domorum inhabitatores hii
sunt quinque status hominum in mundo. Primi sunt infideles Christiani, qui iudicia filii mei dicunt iniusta,
promissa eius falsa et mandata eius intolerabilia. 24 Isti sunt, qui ad predicatores filii mei dicunt cogitacione,
dicunt intellectu, dicunt blasphemia: 'Omnipotens si vere esset, longissimus est et non potest attingi. 25
Latissimus et altissimus est et non potest vestiri. Insaciabilis est et non potest refici. Impacientissimus est et non
potest cohabitari.' 26 Longissimum eum dicunt, quia pusilli sunt opere et caritate et non conantur ad eius
bonitatem assurgere. 27 Latissimum eum dicunt, quia cupiditas eorum nescit modum. Causantur semper
defectum, suspicantur malum, antequam venerit. 28 Insaciabilem quoque arguunt, quia celum et terra non ei
sufficiunt; quin et ab homine dona pociora exigit. Omnia dare pro anima secundum preceptum fatuissimum
reputant, pro corpore pauciora graue dampnum. 29 Impacientissimum quoque eum dicunt, quia odit vicia et
immittit contraria voluntati eorum, nichil reputantes pulchrum et utile nisi que suggerit eis voluptas corporalis.
30 Nunc autem filius meus vere est omnipotens in celo et in terra, creator omnium et a nullo creatus, ante omnia
manens et post eum nullus futurus. 31 Ipse quippe est longissimus, altissimus et latissimus inter omnia et extra et
super omnia. 32 Quamuis autem sic potens est, tamen ex caritate ministerio hominis vestiri desiderat, qui
vestimento non indiget, quia vestit omnia, vestitus ipse eternaliter et immutabiliter honore perpetuo et gloria. 33
Refici caritate hominis desiderat, qui panis est angelorum et hominum, omnia reficiens et ipse nullorum
indigens. 34 Pacem peciit ab homine, qui pacis reformator est et conditor. 35 Ergo quicumque ipsum colligere
voluerit hilari mente, saciare eum poterit eciam mica panis, si voluntas fuerit bona. Vestire eum sufficit filo, si
caritas est ardens. Potare eum poterit stilla, si affectus fuerit rectus. Recipere eum valet in cor et loqui cum eo, si
deuocio fuerit feruens et stabilis. 36 Spiritus enim est Deus. Ideo et in spiritualia voluit commutari carnalia et in
eternalia ea, que sunt casura. 37 Illud quoque sibi ipsi fieri et exhiberi reputat, quod exhibetur suis membris. Nec
opus et facultatem solam attendit sed feruentem voluntatem et qua opus factum fuerit intencione. 38 Verum isti,
quo plus filius meus ad eos occultis inspiracionibus clamat, que plus in predicatoribus suis eos ammonuerit, eo
47

