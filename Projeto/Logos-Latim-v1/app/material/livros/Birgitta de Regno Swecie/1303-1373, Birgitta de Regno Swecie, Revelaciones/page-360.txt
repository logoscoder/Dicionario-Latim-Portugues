Mariam, esse creandam, in ipsorum tribulacionibus magnam consolacionem eis largitus est. 15 Dolebant enim
vehementer prophete videntes filios Israel pro superbia et carnis petulancia legem Moysi deserere et elongata ab
eis diuina caritate iram Dei super eos irruere; 16 exultabant autem prenoscentes, quod ipse legum dictator et
dominus ex tua humilitate et tue vite puritate, o Maria, stella prefulgida, placaretur et quod reciperet eos in suam
graciam, qui ipsum ad iram prouocauerant et suam indignacionem miserabiliter incurrerunt. 17 Dolebant insuper
prophete, quia templum, in quo oblaciones Dei offerri debebant, erat desolatum; exultabant vero preuidentes,
quod templum tui benedicti corporis creari debebat, quod ipsum Deum cum omni consolacione in se
suscepturum erat. 18 Dolebant eciam, quia destructis muris et portis Iherusalem inimici Dei fuerant ingressi
expugnantes eam corporaliter, Sathanas autem spiritualiter; 19 sed exultabant de te, o Maria, porta dignissima,
prescientes in te ipsum Deum, fortissimum gigantem, assumpturum arma, quibus Dyabolum et omnes inimicos
deuincere debebat. 20 Et sic vere prophete sicut et patriarche de te, o dignissima mater, permaxime consolati
fuerunt.
Caput 10 Feria qvarta. In istis tribus leccionibus subsequentibus tractat angelus de Virginis concepcione et de
eius natiuitate et quomodo ipsam Deus dilexit adhuc eciam, dum esset in vtero matris sue. Nostre tenebras
ignorancie illuminet Virgo, mater sapiencie. Amen.
{ Erant homines ante legem datam Moysi longo tempore ignorantes, quomodo se et actus suos in hac vita
regerent. Vnde illi, qui diuine caritatis ardore flagrabant, sicut Deo placere opinabantur, opera sua et mores
sollicite ordinabant. 2 Alii vero, qui amorem Dei non habebant, timore Dei contempto, quidquid placebat eis,
faciebant. Horum igitur ignorancie diuina bonitas misericorditer condescendens per Moysen, seruum suum,
legem constituit, per quam ad omnem Dei voluntatem regerentur. 3 Hec denique lex, qualiter Deus diligeretur et
proximus et qualiter coniugium inter virum et mulierem honesto et diuino iure teneretur, edocebat, vt ex tali
coniugio illi procrearentur, quos Deus vocare vellet suum populum. 4 Et vere huiuscemodi coniugium Deus in
tantum diligebat, quod ex eo decreuit humanitatis sue honestissimam genitricem accipere. 5 Vnde
quemadmodum aquila, que in sublimi aere volitans perlustratis pluribus nemoribus vnam arborem tam firmiter
radicatam eminus respiceret, quod ex ventorum impulsibus euelli non posset, stipitem quoque eius ita procerum,
quod per eum nemo valeret ascendere, 6 que eciam in tali loco staret, quod impossibile videretur, quod aliquid
super eam a parte superiori caderet, et hanc arborem aquila diligencius intuens nidum, in quo quiescere vellet, in
ea construeret, 7 ita Deus, qui huic aquile comparatur, cuius conspectui omnia futura sicut et presencia clara sunt
et aperta, dum vniuersa iusta et honesta coniugia, que a primi hominis creacione vsque in diem nouissimum fieri
debebant, prospiceret, nullum simile Ioachim et Anne coniugio in omni diuina caritate et honestate preuidit. 8 Et
idcirco ei placuit de hoc sancto coniugio honestissime sue matris corpus, quod per nidum intelligitur, generari, in
quo ipse cum omni consolacione dignaretur quiescere. 9 Congrue quidem decoris arboribus deuota comparantur
coniugia, quorum radix est vnio talis duorum cordium, vt scilicet pro illa sola racione coniungantur, quod ipsi
Deo honor et gloria inde proueniat. 10 Conuenienter eciam fructiferis ramis ipsorum coniugum voluntas
similatur, quando in omnibus suis operibus ita timorem Dei obseruant, quod eciam tantummodo causa prolis ad
laudem Dei procreande iuxta Dei preceptum se inuicem honeste diligant. 11 Talium denique coniugiorum
sublimitatem viribus vel artibus suis Insidiator nequit attingere, quando ipsorum gaudium non est aliud, nisi vt
Deo rependatur honor et gloria, et quando nulla eciam eos commolestat tribulacio nisi Dei offensa et
inhonoracio. 12 Tunc autem in tuto loco stare videntur, quando honorum mundialium siue diuiciarum affluencia
ipsorum animos ad suum amorem seu superbiam non valet allicere. 13 Vnde quia tale Ioachim et Anne
coniugium Deus prenouit fieri debere, propterea domicilium suum, videlicet corpus sue matris, ex ipso colligi
preordinauit. 14 O Anna, mater reuerenda, quam preciosum thesaurum in tuo baiulasti vtero, quando Maria, que
mater Dei fieri debebat, in ipso quieuit! 15 Vere sine omni ambiguitate credendum est, quod materiam illam
statim, quando in Anne vtero concepta et collecta fuit, de qua Maria formari debebat, ipse Deus plus diligebat
quam omnia humana corpora a viro et muliere generata et generanda per mundum vniuersum. 16 Vnde
venerabilis Anna vere nuncupari potest omnipotentis Dei gazophilacium, quia ipsius thesaurum super omnia sibi
amabilem in suo vtero recondebat. O, quam prope erat iugiter cor Dei huic thesauro! 17 O, quam pie et alacriter
huic thesauro oculos sue maiestatis infixit, qui postmodum in euangelio suo sic ait: "Vbi est thesaurus tuus, ibi
est et cor tuum." 18 Et ideo vere credibile est angelos ex hoc thesauro non modicum exultasse, quando
conditorem suum, quem plus se ipsis diligebant, ita illum thesaurum diligere cognoscebant. 19 Quapropter bene
esset conueniens et dignum, quod dies illa ab omnibus in magna reuerencia haberetur, qua materia illa in Anne
vtero concepta et collecta fuit, ex qua benedictum corpus matris Dei formari debebat, quam ipse Deus et omnes
eius angeli tanta caritate peramabant.
Caput 11 Stella Maria maris succurrat piissima nobis. Amen.
{ Deinde postquam illa benedicta materia congruo tempore formatum corpus habuit in aluo matris, sicut eam
decuit, tunc auxit thesaurum suum rex omnis glorie, scilicet infundendo ei viuentem animam. 2 Et
quemadmodum apis arua florida circumuolans vniuersa mellifera gramina diligencius perscrutatur, quia ex
naturali sciencia nouit discernere, vbi pullulat flos amenior, 3 quem si forte ex folliculo adhuc erumpere non
viderit, nichilominus tamen eius ortum cum desiderio delectabiliter prestolatur, vt ad suum placitum ipsius
dulcedine perfruatur, 4 simili modo celestis Deus, qui omnia oculis sue maiestatis clarissime intuetur, quando
360

