"{ Ego sum regina celi. Tu sollicita es, quomodo laudare me debes. Scias pro certo, quod omnis laus filii mei
laus mea est. Et qui inhonorat eum, inhonorat me, quia ego sic feruenter dilexi eum et ipse me, quod quasi unum
cor ambo fuimus. Et ipse me, que eram vas terrenum, sic honorifice honorauit, ut supra omnes angelos me
exaltaret. 2 Sic ergo laudare debes me: 'Benedictus sis tu, Deus, creator omnium, qui in uterum Marie virginis
descendere dignatus es. Benedictus sis tu, Deus, qui cum Maria virgine esse sine grauamine voluisti et de ea
immaculatam carnem sine peccato sumere dignatus es. Benedictus sis tu, Deus, qui ad virginem cum gaudio
anime eius et omnium membrorum venisti et cum gaudio omnium membrorum eius sine peccato de ea
processisti. 3 Benedictus sis tu, Deus, qui Mariam virginem, matrem tuam, post ascensionem tuam crebris
consolacionibus letificasti et per te ipsum eam consolando visitasti. Benedictus sis tu, Deus, qui corpus et
animam Marie virginis, matris tue, in celum assumpsisti et super omnes angelos iuxta deitatem tuam honorifice
collocasti. Miserere mei propter preces eius!'"
Caput 9 Verba regine celi ad dilectam de amore dulcissimo, quem Filius habuit ad matrem virginem, et qualiter
ex coniugio castissimo Christi mater fuerit concepta et in utero sanctificata, et qualiter assumpta fuerit in corpore
et anima in celum, et de eius nominis virtutibus et de angelis bono et malo, hominibus deputatis.
"{ Ego sum regina celi. Dilige filium meum, quia ipse honestissimus est, et cum eum habueris, omnem
honestatem habes. Ipse est eciam desiderantissimus, et cum eum habueris, omnia desiderabilia habes. Dilige
eciam eum, quia ipse est virtuosissimus, et cum eum habueris, omnes virtutes habes. 2 Ego volo tibi dicere,
quam dulciter ipse dilexit corpus meum, quam dulciter animam meam, quantum eciam honorauit nomen meum.
Ipse filius meus prius me dilexit quam ego eum, quia creator meus est. Ipse coniu gium patris mei et matris tanta
castitate coniunxit, ut tunc non inueniretur castius coniugium et numquam conuenire vellent nisi iuxta legem,
solummodo causa suscitandi prolem. 3 Et cum sibi nunciatum esset ab angelo, quod virginem parerent, unde
salus mundi procederet, magis voluissent mori quam carnali amore conuenire, et voluptas in eis mortua erat.
Tamen pro certo dico tibi, quod ex caritate diuina et ex verbo angeli annunciantis conuenerunt carne, non ex
concupiscencia aliqua voluptatis sed contra voluntatem suam ex diuina dileccione, et sic ex semine eorum per
diuinam caritatem caro mea compaginata est. 4 Facto autem corpore meo Deus a diuinitate sua animam creatam
immisit corpori, et mox anima cum corpore sanctificata est, quam angeli custodiebant et seruabant die ac nocte.
Cum autem anima sanctificaretur et corpori coniungeretur, tanta matri mee aduenit leticia, ut impossibile esset
dictu. Deinde completo cursu vite mee, primo animam meam, quia ipsa domina erat corporis, ad deitatem
excellencius ceteris eleuauit, inde corpus meum, ut nullius creature corpus sit tam propinquum Deo sicut meum.
5 Ecce quantum filius meus dilexit animam meam et corpus! Sed aliqui sunt, qui maligno spiritu negant me
assumptam corpore et anima, aliqui eciam, qui nesciunt melius. Sed ista est pro certissimo rei veritas, quod cum
corpore et anima ad deitatem assumpta sum. 6 Filius meus quantum eciam honorauit nomen meum, audi! Nomen
meum est Maria, sicut legitur in euangelio. Hoc nomen cum angeli audiunt, gaudent in consciencia sua et
regraciantur Deo, qui per me et mecum talem graciam fecit, et quod vident ipsi humanitatem filii mei in deitate
glorificatam. 7 Illi, qui in purgatorio sunt, ultra modum gaudent tamquam eger, in lecto iacens, si audierit ab
aliquibus verbum solacii et quod ei placet in animo, quod statim exultat. 8 Angeli eciam boni audito hoc nomine
statim appropinquant magis iustis, quibus dati sunt ad custodiam, et gaudent de profectu eorum, quia omnibus
hominibus angeli boni dati sunt ad custodiam et angeli mali ad probacionem. Non sic, quod ipsi angeli
separentur a Deo, sed anime sic seruiunt, ut non relinquant Deum, sed iugiter sunt in conspectu eius et tamen
inflammant et incitant animam ad agendum bonum. 9 Omnes eciam demones verentur hoc nomen et timent. Qui,
audientes hoc nomen Maria, statim relinquunt animam de unguibus, quibus tenebant eam. Sicut enim auis, que in
predam ungues et rostrum habet, si audierit sonum aliquem, relinquit predam, et cum nichil operis sequi videt,
statim reuertitur ad eandem, sic demones audito nomine meo statim relinquunt animam quasi territi, sed iterum
aduolant et reuertuntur ad eam quasi sagitta velocissima, nisi aliqua emendacio subsequatur. 10 Nullus eciam
tam frigidus ab amore Dei est, nisi sit dampnatus, si inuocauerit hoc nomen hac intencione, ut numquam reuerti
velit ad opus solitum, quod non discedat ab eo statim diabolus, et numquam amplius reuertitur ad eum, nisi
resumpserit voluntatem peccandi mortaliter. Tamen quandoque permittitur ei turbare eum propter maiorem
remuneracionem eius, sed non possidere."
Caput 10 Verba virginis Marie ad filiam, utilem doctrinam, qualiter viuere debeat, ponencia et multa mirabilia
Christi passionis declarancia.
"{ Ego sum regina celi, mater Dei. Ego dixi tibi, quod habere debeas monile in pectore tuo. Nunc plenius
monstrabo tibi, quod ego a principio, cum audirem et intelligerem Deum esse, semper sollicita et timorata fui de
salute et obseruancia mea. Cum autem audissem plenius ipsum Deum esse creatorem meum et iudicem de
omnibus actibus meis, intime dilexi eum et omni hora timui et cogitaui, ne eum verbo vel facto offenderem. 2
Deinde cum audissem eum dedisse legem populo et precepta sua et fecisse cum eis tanta mirabilia, proposui
firmiter in animo meo nichil nisi ipsum diligere, et amara michi erant mundana vehementer. Post hec audito
eciam, quod ille idem Deus redempturus esset mundum et nasciturus de virgine, tanta circa eum caritate affecta
fui, quod nichil nisi Deum cogitabam, nichil volebam nisi ipsum. 3 Ego elongaui me, quantum potui, a colloquiis
et presencia parentum et amicorum et omnia, que habere potui, dedi indigentibus. Nichil nisi victum tenuem et
vestitum reseruaui. Nulla michi nisi Deus placuerunt. Ego semper in corde meo optaui, ut viuerem ad tempus
7

