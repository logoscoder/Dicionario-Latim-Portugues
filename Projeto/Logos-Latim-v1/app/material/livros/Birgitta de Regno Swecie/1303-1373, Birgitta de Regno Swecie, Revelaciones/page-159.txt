Israel diu stetit in heremo, quia malicia gencium, quarum terras possessuri erant, nondum completa fuit. Sic
eciam erat de apostolis meis. 38 Nondum erat tempus gracie, quo corpora apostolorum meorum exaltanda erant,
quia prius debuit esse tempus probacionis et postea coronacionis, et quia nondum erant illi nati, quibus honor ille
exaltacionis apostolorum debebatur. 39 Nunc autem potes querere, si aliquem honorem corpora eorum habebant
eo tempore, quo corpora eorum in puteo iacuerunt. Respondeo tibi, quod angeli mei custodiebant et honorabant
corpora illa beata, 40 quia sicut locus ille diligenter excolitur, ubi rose et plante seminande sunt, sic iste locus
cathacumbas diu ante preparabatur et honorabatur, de quo angeli et homines letarentur. 41 Ideo dico tibi, quod in
mundo multa loca sunt, ubi corpora sanctorum quiescunt, sed non similia huic loco. Nam si sancti numerarentur,
quorum corpora reposita hic fuerunt, vix crederetur. 42 Ideo sicut homo infirmus ex bono odore et cibo reficitur,
sic homines venientes ad hunc locum mente sincera recreantur spiritualiter et recipiunt veram peccatorum
remissionem, unusquisque secundum vitam suam et fidem." 43 Hic idem frater ex verbis domine Birgitte
multum compunctus audiuit tribus noctibus vocem dicentem: "Festina, festina! Veni, veni!" Et quarta die
infirmatus sumptis sacramentis Rome defunctus est.
Caput 108 Christus loquens sponse dicit, quod tres sancti pre ceteris ei placuerunt scilicet virgo Maria, beatus
Iohannes Baptista et Maria Magdalena; laudat quoque discrecionem abstinencie, quam isti tenuerunt in cibo et
sompno et vestimento.
{ Filius loquitur: "Tres sancti sunt, qui michi pre ceteris placuerunt, scilicet Maria mater mea, Iohannes Baptista
et Maria Magdalena. Mater igitur mea, quando et postquam nata fuit, sic erat pulchra, quod nulla erat in ea
macula. 2 Quod bene cognoscentes demones sic egre tulerunt per similitudinem loquendo, quasi quod quedam
vox demonum tunc sonuisset de inferno dicens: 'Vna virgo tam virtuose et mirabiliter procedit, quod omnes
superat in terra et in celo et peruenit usque ad sedem Dei. 3 Sed et nos, si procedimus contra eam cum omnibus
laqueis nostris, omnes ipsa dissoluit, et sicut stuppe rumpuntur et sicut funes veteres dissoluuntur. 4 Si vero
venimus contra eam cum omni malicia nostra et immundicia, omnia rescindit, sicut fenum rescinditur a falcastro.
Si autem immittimus ei voluptatem et mundi delectacionem, facilius omnia extinguuntur quam scintilla a
torrente aquarum.' 5 Nato vero Iohanne Baptista, eciam ipse displicuit demonibus in tantum, quod quasi vox
quedam tunc sonuit de inferno dicens: 'Natus est puer mirabilis. 6 Quid faciemus? Si procedimus contra eum
cum superbia, contempnit audire nos et minus vult suggestioni nostre obedire; si pretendimus ei diuicias, vertit
ad nos occiput et renuit videre, si voluptatem, quasi mortuus est et non potest sentire.' 7 Quando vero Maria
Magdalena conuersa est, dixerunt demones: 'Quomodo reducemus eam? Pinguem enim predam perdidimus. Ipsa
quippe in tantum se aquis lachrimarum lauat, quod non audemus aspectum nostrum in eam infigere. 8 Sic tegit se
bonis operibus, quod nichil accedit ad eam de macula. Sic feruens est et calida in Dei seruicio et sanctitate, quod
non audemus ei appropinquare.' 9 Itaque isti tres sic habuerunt animam suam quasi dominum, corpus vero suum
quasi seruum. Quorum anima tria habuit: primo nichil dilexit nisi me, Deum suum; secundo nichil facere voluit
contra me; tercio nichil amittere voluerunt, que erant Dei. 10 Ergo quamuis isti talem habuerunt animam, non
tamen spreuerunt corpus suum nec dederunt ei venenum pro cibo nec spinas pro vestimento nec iacuerunt in
cumulo formicarum, 11 sed habuerunt moderatam refeccionem ad honorem mei et anime utilitatem
vestimentumque ad corporis operimentum non ad superbiam, sompnum vero ad quietem et lectum ad
alleuiacionem. 12 Verumptamen, si ipsi sciuissent michi placuisse et ego dedissem eis graciam, libenter omnia
amarissima recepissent in cibum et spinas pro veste et in cumulo formicarum iacuissent. 13 Sed quia
considerabant me in omnibus iustum et misericordem, ideo sicut ad corpus fuerunt iusti per refrenacionem
motuum illicitorum, sic et misericordes et racionabiles fuerunt ad indulgendum corpori, ne violencia laboris
corpus rueret et ne laboris vehemencia solueretur. 14 Nunc igitur poteris querere: Cum sancti heremite et antiqui
illi patres tantam graciam habuerunt, quod quidam illorum non comederunt nisi semel in septimana, alii usi sunt
cibo et ministerio angelorum, quare istis non dedi graciam talem? 15 Respondeo: Illi sancti patres tale ieiunium
obtinuerunt triplici de causa. Primo ad manifestandam graciam et potenciam meam, ut sciant homines, quod
sicut animam sine corporali cibo sustento, sic eciam corpus sine cibo, si michi placeret, valeo sustentare. 16
Secundo propter exemplum ostendendum, ut ex eorum discant homines, quod corporalis labor et tribulacio trahit
animam in celum. Tercio propter peccati vitacionem, quia voluptas carnis non refrenata trahit hominem ad
penam. 17 Ergo ut homines addiscerent continenciam et modum viuendi, ego ipse Deus et homo, quamuis sine
cibo viuere potuissem in mundo, tamen cibo et necessariis corporalibus usus sum, ut homo in omnibus
regracietur michi Deo suo et solacium moderatum habeat in mundo et perfectam libertatem cum sanctis in celo."
Caput 109 Maria loquitur dicens, quod homo spiritualis, postquam conuertitur labore penitencie et caritatis et
contricionis et paciencie, redimere debet priora tempora perdita ad hoc, ut vacuas nuces non offerat Deo.
{ Maria loquitur: "Vbi presentantur domino nuces, quandoque inter eas alique inueniuntur vacue; que, ut
acceptabiliores fiant domino, impleri debent. 2 Sic eciam in spiritualibus operibus est. Multi faciunt plura opera
bona, propter que diminuitur peccatum, ut non incurrant infernum. 3 Attamen ante illa opera bona et inter ea
multa fuerunt tempora vacua, que necesse est ut impleantur, si tempus laborandi fuerit. Sin autem, contricio et
caritas omnia supplent. 4 Sic Maria Magdalena obtulit nuces Deo, id est opera bona, inter quas nuces quedam
erant vacue, quia longa tempora habuit ad peccandum; sed omnia illa supplebat iuuante tempore, paciencia et
labore. 5 Sed et Iohannes Baptista obtulit nuces Deo quasi plenas, quia a iuuentute seruiuit Deo offerens ei totum
159

