Quomodo enim ei dulcescere posset suauitas spiritualis, ubi radicata est voluptas carnis? 6 Non enim duo
contraria bene conueniunt in uno vase. Corona eciam obediencie grauis est ei ad portandum, quia propria
voluntas tantum ei placet, quod dulcius ei videtur sequi propriam voluntatem quam Dei. 7 Tunc angelus
conuertens se ad Deum dixit: "Ecce, Domine, vas et clauis et corona, quibus anima ista fecit se indignam; et ideo
cum testa crepuit et intus plena est luto, que debuisset esse plena melle suauissimo. In medio vero teste iacet
serpens. 8 Testa igitur est cor, quod, cum per mortem crepuerit, plenum est desideriis mundi, que sunt quasi
lutum. Serpens autem est anima, que lucidior deberet esse sole, feruencior flamma, sed facta est serpens plena
veneno nulli nociuo nisi sibi ipsi ad perdicionem." 9 Dominus autem tunc locutus est sponse dicens: "Ego dico
tibi per similitudinem quandam, quomodo ille constitutus est, quasi si unus homo staret et alter eundo
appropinquaret ei. Cumque ambo facies haberent alter ad alterum, dixit ille qui ibat: 10 'Domine, quasi unum
intersticium est inter nos. Ostende michi viam per quam gradiar, quia video te potentissimum absque
comparacione, suauissimum absque consideracione, optimum tanquam illum, a quo est omnis bonitas et sine quo
nullus est bonus.' 11 Respondit ille: 'Amice, monstrabo tibi triplicem viam, que tamen ad unum tendit. Hanc si
secutus fueris, petrosa est in principio sed in fine planissima, obscura est in capite sed lucida est in progressu,
amara ad tempus sed suauissima in fine.' 12 Respondit ille: 'Tantum ostende michi viam et libenter sequar eam.
Video enim periculum esse in mora, dampnum in errore vie, fructum maximum, si secutus fuero viam. Ideo
imple desiderium meum et ostende michi viam veram.' 13 Ego igitur, creator omnium, ego sum ille qui sto
immutabilis et in eternum stabilis. Tunc ille talis appropinquabat michi, quando me diligebat et nichil sicut me
querebat. Ego quoque verti faciem meam ad eum, quando in animam eius misi diuinam consolacionem, et mundi
gaudium erat ei odio et omnis voluptas carnis. 14 Ego eciam ostendi ei triplicem viam non loquendo voce carnis
sed inspirando anime sue occulte eo modo, quo nunc inspiro anime tue in aperto. 15 Primum igitur ostendi ei,
quod esset obediens michi Deo suo et prelatis suis, sed ipse respondit michi intus cogitando sic in mente sua:
'Non faciam,' inquit, 'quia durus est prelatus et non caritatiuus, et ideo non valeo ei obedire hylari voluntate.' 16
Ostendi eciam ei secundam viam scilicet fugere voluptatem carnis et sequi meam voluntatem diuinam, fugere
crapulam et sequi abstinenciam. Hee enim vie sunt que ducunt ad obedienciam veram, sed ipse respondit michi:
17 'Nequaquam. Natura quidem mea est infirma. Ideo comedam et dormiam ad saturitatem, loquar ad habendum
gaudium et rideam propter solacium mundi.' 18 Ostendi eciam ei terciam viam scilicet habere pacienciam bonam
propter me Deum suum, quia hec est que ducit ad abstinenciam et inducit ad obedienciam sanctam; sed ipse
respondit michi: 19 'Non faciam. Si enim illa contumeliosa michi suffero, arguar quod sum fatuus; si despeccior
ceteris fuero in habitu, confundor ab omnibus; et si in membris meis est deformitas, necesse est, ut opus meum
aliquod placitum hominibus hoc suppleat et recompenset.'" 20 "Sic igitur," ait Dominus, "ego et consciencia sua
certabamus, usquequo elongans se a me vertebat occiput ad me et non faciem. Sed quomodo vertebat? 21
Quando scilicet voluit obedire in hiis tantum, que sibi placuerunt et sic voluit esse paciens, ut nichil minueretur
de amicicia mundi. Nunc autem Dyabolus laborat, ut faciat eum totum cecum et mutum proponens ligare manus
eius et pedes inuoluere et ducere ad tenebras inferni. 22 Tunc autem facit ipsum cecum, quando cogitat sic: 'Deus
redemit me passione sua, non perdet me, quia misericors est; nec sic districte Deus examinat peccatum, sicut
homo offendit omni hora.' 23 Ex istis probatur, quod fides sua non est stabilis. Ideo inquirat in Euangelio meo,
quod ego racionem queram de verbis, quanto magis de operibus. Inquirat eciam, quod diues non pro rapina
sepultus est in inferno sed quia abutebatur concessis. 24 Tunc vero facit Dyabolus eum mutum, quando audiens
exempla amicorum meorum et verba dicit: 'Nemo poterit sic nunc viuere.' Ex isto probatur, quod habet modicam
spem. 25 Ego enim, qui dedi amicis meis sic apte et caste viuere, ego et potens sum dare isti similia, si in me
spem haberent. Tunc vero Dyabolus ligat ei manus, quando aliqua plus quam me diligit, quando feruencius
implicatur mundo quam honori meo. 26 Ideo attendat, ne, dum mundo videtur intendere, supplantetur per
Dyabolum, quia ibi Dyabolus ponit hamum, ubi minus precauetur. 27 Tunc eciam innectit pedes, quando
cogitaciones et affecciones suas non attendit, quando modum temptacionum suarum non considerat, quando sic
utilitati proximi et carnis intendit, quod de salute anime sue non attendit. 28 Propterea cogitet, quid ego dixi in
Euangelio, quod homo ponens manum ad aratrum non respiciat retro, et qui magis utile inchoauerit non
retrocedat. 29 Tunc quoque Dyabolus vinculum ponit super cor eius, quando voluntatem eius sic ad mala
inclinat, ut cogitet et velit in seculi honore esse et in tali disposicione perseuerare. 30 Ducit eciam eum ad
tenebras, quando cogitat taliter: 'Vtrum gloriam habeam vel supplicium, modicum est michi cure.' Ve ei, qui tales
tenebras incurrit! 31 Verumptamen, si vertere se voluerit ad me, occurram ei quasi pater. Sed quomodo?
Habendo scilicet voluntatem facere quantumcumque poterit. 32 Sicut enim non licet filio hominis recipere
aliquam in coniugium contra voluntatem propriam, sic nec Filio Virginis licet. Voluntas enim est quoddam
instrumentum, per quod caritas diuina introducitur in animam. 33 Sicut enim molendinarius volens prescindere
lapides primo inquirit rimas, ubi imponit graciliora instrumenta, inde grossiora, donec lapis dissoluitur, 34 sic
ego primo quero voluntatem bonam, in qua infundo graciam meam, deinde crescente opere et voluntate
proficiente accrescit et maior gracia mea, donec cor lapideum conuertitur et crescit in cor carneum et cor
carneum in cor spirituale." 35 Hic fuit prior in partibus Cicilie prope montem volcanum, ad quem facta est
iterum ista reuelacio sequens. 36 Filius Dei loquitur: "Frater iste miratur, quare apostoli mei Petrus et Paulus in
isto loco cathacumbas tanto tempore iacuerunt quasi neglecti. 37 Respondeo tibi: Scriptura aurea dicit, quod
158

