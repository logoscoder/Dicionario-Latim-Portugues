pretuli Petro in dignitate. Respondeo tibi: Perfecta caritas est illa ad Deum, quando homo nichil sibi de se
relinquit sed ad omnem virtutem et perfeccionem se dilatat. 16 Perfecta vero caritas est ad proximum, quando
homo malis facit bona, eciam cum ira exasperat, bonis vero exhibet meliora, maxime hiis, quos reperit in bonis
operibus meliores. 17 Ergo quia Petrus feruencior fuit in caritate et nichil sibi estimabat proprium, nisi quod
secum permaneret eternaliter, ideo, ne caro preferatur spiritui, electus est Petrus ad pontificatum. 18Quod autem
in Iohanne maiora signa dileccionis apparuerunt, hoc meruit castitas et futura constancia. 19 Deus quippe vt
dilatet dulcedinem bonitatis sue et insinuet caritatem suam, quandoque eligit tempus et personas propter fidei
exaltacionem, in quibus magnificari vult a creatura sua, quandoque more fabri hebetata et frigida ignescit, vt
infirma extollat et superba deiciat, vt sic vbique Deus glorificetur."
Caput 35 Circa XXIII. capitulum regule Sancti Saluatoris. Christus dicit, quod sorores habere possunt quatuor
mulieres focarias et similiter fratres duos focarios infra clausuram propter labores etc.
{ Filius Dei loquitur: "Quando ego conuersabar in mundo cum apostolis, solummodo intendebam lucro
animarum, quia non erat consonum nec delectabile simul seruire animabus et mundo. 2Ideo fideles viri et femine
corporalia ministrabant, qui tamen non erant nec vocabantur apostoli sed erant administratores et releuatores
laborum seruiencium et assistencium michi secrecius, scilicet apostolorum. 3 Sic est eciam nunc. Dixi tibi prius
de numero puellarum matris mee, que familiarius aliis ei debent assistere, quarum quedam delicaciora habuerunt
nutrimenta, alie infirme et senes, alie minus assuete laboribus, quedam contemplacioni diuine magis intente. 4
Ideo si necessitas et locus requirit, permittitur abbatisse recipere infra portam quatuor mulieres focarias etate et
moribus circumspectas et bone fame, que curent ignem et inferant ligna et aquam eiciantque de monasterio
immundicias et adiuuent in officiis sorores minus fortes. 5 Que quidem focarie possunt intrare ecclesiam et
cetera loca monasterii propter labores. Et domos habeant prope coquinam et portam, vt semper parate sint
recipere et inferre, que inferenda sunt in officinas. 6 Non tamen socientur conuentui in choro, in dormitorio et in
refectorio, sed stent extra chorum, quando eis vacat, et non reficiantur cum conuentu, sed viuant de elemosina
sororum aut de prebenda, quam prouideat eis abbatissa. 7 Faciantque obedienciam abbatisse et in signum
recognicionis habeant scapulare sine capucio. Si vero aliqua in coquina per manus secularium ineuitabiliter
facienda sunt, intersit et videat vna focariarum vel due, vt nichil contra regulam fiat. 8 Fratres similiter habeant
duos focarios, si vtile fuerit eis et necessarium. Focarii non debent habere cucullam sed mantellum desuper
tunicam, cui sit assutum capucium paruulum, vt alii religiosi. Tempore vero laboris habeant capucium sicut
conuersi sancti Benedicti."
Caput 36 Circa XXIV. capitulum regule Sancti Saluatoris. Dicit Christus, qualiter religiosi vti debent speciebus.
{ Filius Dei loquitur: "Quia ignita sunt incentiua luxurie, expedit in monasterio sanis non continue vti pipere et
cimino et consimilibus herbis sed communibus, que terra habitacionis profert. 2 In festis vero nouem leccionum
propter laborem et recreacionem concedi potest eis talibus vti. 3 Infirmis vero et debilibus talia, quociens
expedit, nequaquam denegentur."
Caput 37 Circa XXV. capitulum regule Sancti Saluatoris. Vocat se Christus patrem omnium creatorum et
recreatorum mandataque sua seruancium, Mariam quoque suam matrem et filiam, sorores Ordinis Sancti
Saluatoris suas et Marie filias appellando. Quibus concedit, vt habere possint et necessitate vrgente portare
corpus suum infirmis, cum moderamine tamen prelatorum. Commendatque plurimum virgineam castitatem.
{ Ihesus Christus, filius Dei, loquitur: "Sicut pater vocatur, qui filium de coniunccione mutue carnis generat,
cuius filius est quia de eius carne generatus, sic ego Deus pater omnium sum, quia corpori animam infundo et
eam per passionem meam et inspiracionis diuine efficaciam regenero et renouo deformatam. 2 Ergo sicut ego
pater sum omnium eorum, qui creati sunt et recreati baptismo, sic et pater sum omnium eorum, qui imitantur
viam humanitatis mee et sequuntur iter mandatorum meorum. 3 Propterea Maria, mater humanitatis mee, vocari
potest et mater et filia, mater generacione carnis, filia imitacione voluntatis mee. Nam similitudo corporis eius
relucebat quodammodo in carne mea, et similitudo virtutum omnium resplenduit perfeccius in corde et
operacione eius. 4 Ergo quia mater mea eligere sibi vult filias, quarum institutor et rector ego sum, quibus et
nouam per te ostenderam institucionem, ideo pater earum esse et vocari volo, et in huius signum duo specialia
priuilegia concedo eis. 5 Primum est, quod sacramentum corporis mei super altare suum iugiter repositum
habeant in vase decenti, saphirico scilicet vel cristallino, vt me, quem cotidie speculantur sub aliena forma,
feruencius desiderent, donec rerum veritate saciantur. 6 Secundum est, quod, quando aliqua soror tali grauatur
infirmitate, quod propter reieccionem sumere sacramentum corporis mei non valet, aut ne nocte sine viatico
moriatur, permitto ego, Deus omnium, vt abbatissa vel cui ipsa iusserit, sequente conuentu, portet vas sacramenti
ad infirmam, ostendendo, non tangendo ipsum dominicum corpus et dicendo: 'Fides tua proficiat tibi ad salutem
et vitam eternam'." 7 Respondit domina Birgitta: "O Domine, infusor tocius gracie, ne indigneris, si loquor. Vere
superhabundanti largitate te effundis in nos, ymmo, si dici fas est, prodigus tui es pre desiderio nostri. 8 Quis
vmquam credere potest bonitatem et dulcedinem tuam tantam, nisi qui spiritu tuo inebriatus fuerit? Nam
scriptum est, quod illi, qui in lege Moysi tangebant et videbant archam sanctam, que te significabat, moriebantur.
9 Nunc permittis et promittis tangere teipsum, qui veritas es ipsa, quem signa omnia promittebant. O quam
mundus esse teneretur, qui Summo appropinquat." 10 Respondit Deus: "Quid miraris, filia, si vas appropinquat
vasi, si inquam, vas virginale appropinquat vasi indeficientis thesauri. 11Sicut enim ad introitum arche Moysi
321

