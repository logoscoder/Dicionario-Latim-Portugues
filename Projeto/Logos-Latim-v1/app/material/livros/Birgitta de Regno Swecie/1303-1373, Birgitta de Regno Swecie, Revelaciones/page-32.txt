quam aliam creaturam estimarent, plus me diligerent quam alia. 15 Ipsi nichil habent tam modicum, quod non
diligant preter me. De omnibus dolent preter de me. Dolent dampna propria et amicorum. Dolent lesionem unius
verbi. Dolent, quod offendunt alios homines se excellenciores, sed non dolent, quod offendunt me, omnium
creatorem. 16 Quis homo est tam abiectus, quod, si peteret, non audiretur, si daret, non retribueretur ei aliquid?
Ego autem sum abiectissimus et vilissimus in conspectu eorum, quia me nullius boni reputant dignum, qui omnia
bona dedi eis. 17 Ergo, mater mea, quia tu plus de sapiencia mea gustasti et numquam de ore tuo nisi veritas
processit, sic de ore meo numquam nisi veritas procedit. Ego excusabo me in conspectu omnium sanctorum
coram primo, qui dixit me corpus habere indecentissimum, et probabo me habere veraciter corpus
honestissimum sine deformitate et peccato, et ipse veniet in obprobrium sempiternum, quod omnes videbunt. 18
Ille autem, qui dicebat mea verba mendacium et nescire, utrum Deus sum an non, probabo me esse veraciter
Deum, et ipse quasi lutum defluet in infernum. 19 Tercius autem, qui iudicauit me vilissimum, ego iudicabo eum
ad eternam dampnacionem, ut numquam videat gloriam meam et gaudium meum." 20 Deinde ait ad sponsam:
"Sta firmiter in seruicio meo! Tu venisti quasi in quendam murum, in quo clausa non poteris fugere nec fodere
fundamentum. Suffer ergo voluntarie modicam tribulacionem, et sencies eternam requiem in brachio meo! 21 Tu
nosti voluntatem Patris, tu audis verba Filii et sentis Spiritum meum. Tu habes delectacionem et consolacionem
in allocucione matris mee et sanctorum meorum. Ergo sta firmiter! Alioquin sencies iusticiam meam, per quam
cogeris facere, que nunc moneo beniuole."
Caput 47 Verba Domini ad sponsam de legis noue adieccione et qualiter nunc ipsa lex reprobatur et
contempnitur a mundo et quomodo mali sacerdotes non sunt Dei sacerdotes sed Dei proditores et de
malediccione talium et dampnacione.
" {E go sum Deus ille, qui olim dicebatur Deus Abraham et Deus Ysaac et Deus Iacob. Ego sum Deus, qui dedi
legem Moysi. Hec erat quasi vestis. Sicut enim mater, que habet infantem in ventre, preparat vestes puero, sic
Deus preparauit legem, que non erat nisi vestis et umbra et signa futurorum faciendorum. 2 Ego autem vestiui
me et inuolui me in istis vestibus legis. Deinde sicut crescente puero mutatur habitus antiquus et assumitur
nouus, sic ego, completa et deposita veste antique legis, assumpsi nouam vestem, idest legem nouam, et dedi
omnibus, qui voluerunt habere vestes mecum. 3 Vestis autem ista non est stricta vel difficilis sed ubique
moderata. Non enim precipit nimis ieiunare vel laborare vel se occidere vel aliquid ultra possibilitatem facere,
sed proficua est ad animam et ad corpus moderandum et castigandum apta. 4 Corpus enim cum nimium peccato
adherent, ipsum peccatum corpus consumit. 5 In lege ergo noua duo inueniuntur: primo discreta temperancia et
rectus usus omnium rerum anime et corporis; secundo facilitas seruandi legem, quia, qui non potest stare in uno,
potest in alio. 6 Ibi inuenitur, quod, qui non potest esse virgo, licite potest esse in coniugio. Qui cadit, potest
resurgere. Sed lex ista nunc reprobatur et contempnitur a mundo. 7 Dicunt enim legem ipsam strictam esse,
grauem et deformem. Strictam dicunt eam, quia lex precipit contentari de necessariis et fugere superflua. Ipsi
autem volunt habere omnia extra racionem quasi iumenta super vires corporis. Ideo stricta est eis. 8 Dicunt eam
secundo esse grauem, quia lex dicit voluptatem cum racione habere et temporibus constitutis. Sed ipsi volunt
perficere suam voluptatem plus quam expedit et plus quam constitutum est. 9 Tercio dicunt eam esse deformem,
quia lex iubet diligere humilitatem et Deo omne bonum ascribere. Ipsi autem volunt de bonis, a Deo datis,
superbire et se extollere. Ideo est eis deformis. Ecce sic contempta est vestis mea. 10 Ego omnia priora compleui
et incepi noua, quia antiqua nimis erant difficilia, ut durarent, usquequo venirem ad iudicium. Sed viliter
proiecerunt vestem, qua tegitur anima, idest fidem rectam. 11 Insuper et peccatum peccato addunt, quia me
volunt eciam prodere. Numquid Dauid dicit in psalmo: 'Qui edebat panem meum, cogitauit aduersum me
prodicionem.'? 12 In illis verbis volo te duo notare. Primo, quod non dicit 'cogitat' sed 'cogitauit', quasi iam
preteritum est. Secundo, quod notat ibi non nisi unum hominem, qui prodidit. 13 Ego autem dico, quod ipsi sunt
proditores mei, qui sunt in presenti, non qui fuerunt vel qui futuri sunt, sed qui iam viuunt. Ego eciam dico, quod
non solum unus homo sed quia multi sunt. 14 Sed tu forte potes querere a me: 'Nonne duo sunt panes, unus
inuisibilis et spiritualis, quo viuunt angeli et sancti, secundus de terra, quo vescuntur homines? Sed angeli et
sancti nichil aliud volunt nisi iuxta tuam voluntatem et homines nichil aliud possunt nisi sicut tibi placuerit.
Quomodo ergo possunt te prodere?' 15 Respondeo tibi, audiente celesti exercitu meo, qui omnia sciunt et vident
in me, sed propter te, ut scias: Vere duplex est panis. 16 Unus angelorum, qui comedunt panem meum in regno
meo, ut sacientur ineffabili gloria mea. Ipsi enim non produnt me, quia nichil aliud volunt nisi sicut ego. 17 Sed
illi me produnt, quo comedunt panem meum in altari. Ego vere sum ille panis. In pane illo videntur tria: figura,
sapor et rotunditas. 18 Ego vere sum panis. Ego namque sicut panis habeo in me tria, saporem, figuram et
rotunditatem. Saporem, quia, sicut sine pane omnis cibus est quasi insipidus et quasi nullius confortacionis, sic
sine me omne, quodcumque est, est insipidum et omne infirmum et vanum. 19 Ego habeo eciam figuram panis,
quia de terra sum. Ego enim sum de matre virgine, mater de Adam, Adam de terra. 20 Habeo eciam
rotunditatem, ubi non inuenitur finis nec principium, quia ego sum sine principio et sine fine. Nullus potest
considerare vel inuenire finem vel principium in sapiencia mea, potencia vel caritate. Ego sum intra omnia et
supra omnia et extra omnia. 21 Eciam si aliquis volaret quasi sagitta sine cessacione in perpetuum, numquam
inueniret finem vel profundum in potencia et virtute mea. 22 Propter ista ergo tria, scilicet saporem, figuram et
rotunditatem, ego sum panis ille, qui in altari panis videtur et sentitur sed in corpus meum, quod crucifixum est,
32

