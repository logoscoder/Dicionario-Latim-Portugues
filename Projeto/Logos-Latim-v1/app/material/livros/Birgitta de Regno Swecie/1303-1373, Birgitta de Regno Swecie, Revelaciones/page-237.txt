scilicet quia concupiui longam etatem, vt longe viuerem in peccato. Concupiui eciam et desiderabam, quod
iudicium Dei micius esset, quam Scriptura loquitur. 57 Verumptamen consciencia mea bene dixit michi, quod
tempus meum erat breue et iudicium Dei intollerabile, sed econtra desiderium meum peccandi suggessit michi
vitam meam esse longam et iudicium Dei tollerabile. 58 Et ex talibus suggestionibus euertebatur consciencia
mea, et sic voluntas et racio sequebantur voluptatem et delectacionem. Et ideo nunc dyabolus mouetur in anima
mea contra voluntatem meam, et consciencia mea intelligit et sentit iudicium Dei esse iustum. 59 Manus vero
mee sunt quasi claue prolixe et hoc ideo est, quia precepta Dei non fuerunt michi delectabilia. Et ideo manus mee
sunt michi ad onus et non ad aliquem vsum. 60 Collum vero quod circumuoluitur sicut lignum, quod acuto ferro
tornatur, hoc ideo est, quia verba Dei non fuerunt dulcia ad gluciendum in cordis mei caritate sed nimis amara,
quia redarguebant cordis mei delectacionem et voluptatem. 61 Et ideo nunc ferrum acutum stat contra guttur
meum. Labia autem mea ideo precisa sunt, quia prompta erant ad verba superbie et scurrilia, sed pigra fuerunt et
accidiosa ad loquendum verba Dei. 62 Mentum vero apparet tremulum et dentes colliduntur, et hoc ideo est, quia
perfecte fui voluntatis dare corpori meo cibum, vt viderer pulchra et desiderabilis et sana et fortis ad omnia
corporis oblectamenta. 63 Et ideo contremiscit mentum sine consolacione et dentes colliduntur, quia dencium
consumpcio et labor fuit inutilis secundum anime fructum. 64 Nares vero precise sunt, quia sicut vobiscum fieri
solet illis, qui in tali casu delinquunt, ad maiorem pudorem, sic michi cauterium pudoris mei impositum est in
sempiternum. 65 Quod vero oculi dependent duobus neruis ad genas, iustum est, vt, sicut oculi gaudebant de
pulchritudine genarum propter ostentacionem superbie, sic nunc ex multo fletu eruti sunt et dependent ad genas
cum pudore. 66 Iuste quoque frons immersa est et loco eius sunt immanes tenebre, quia frontem meam
circumdedit velum superbie et volui gloriari et videri de pulchritudine; et ideo frons mea nunc est tenebrosa et
deformis. 67 Quod vero cerebrum ebulit et defluit quasi plumbum et pix, dignum est, quia sicut plumbum molle
et flectibile est ad voluntatem vtentis, sic consciencia mea, que in cerebro iacuit, flectebatur ad voluntatem cordis
mei, quamuis facienda bene intelligerem. 68 Sed et passio filii Dei nequaquam figebatur in corde meo sed
defluxit sicut illud, quod bene sciui et non curaui. 69 Insuper et de sanguine, qui de membris filii Dei fluxit, non
plus attendebam quam de pice, et fugiebam sicut picem verba caritatis Dei, ne me a corporis oblectamentis
auerterent et conturbarent. 70 Attamen quandoque audiui propter homines verba Dei, sed ea facilitate exibant de
corde meo, qua intrabant, et ideo nunc cerebrum defluit quasi pix ardens cum ardentissima ebulicione. 71 Aures
quoque mee obturate sunt cum lapidibus duris, quia verba superbie gaudenter intrabant eas et extendebant
suauiter in cor, quia caritas Dei exclusa erat a corde meo. 72 Et quia propter superbiam et mundum omnia feci,
quecumque potui, ideo nunc ab auribus meis exclusa sunt verba gaudiosa. 73 Sed potes querere, an feci aliqua
opera meritoria. Respondeo tibi: Ego denique feci sicut campsor, qui precidens monetam reassignat eam domino.
Sic ego ieiunabam et feci elemosinas aliaque opera, sed illa feci propter timorem inferni et propter aduersitates
corporis fugiendas. 74 Verum quia caritas Dei precisa fuit in opere meo, ideo talia non valuerunt michi ad
optinendum celum. Nec tamen fuerunt sine remuneracione. 75 Iterum poteris querere, qualis sum interius in
voluntate, cum tanta deformitas est abextra. Respondeo: 76 Voluntas mea est sicut homicide et matricide, qui
libenter occideret genitricem suam. Sic ego pessimum malum cupio Deo, creatori meo, qui michi optimus et
dulcissimus fuit." 77 Item neptis mortua predicte auie mortue alloquitur viuentem matrem propriam dicens:
"Audi scorpio, mater mea! Ve michi, quia male decepisti me! Ostendisti enim michi faciem letam, sed grauiter in
cor pupugisti me. 78 Dedisti quippe michi tria consilia ex ore tuo, triaque didici ex operibus tuis, et tres vias
demonstrasti michi in processu tuo. Primum consilium fuit diligere carnaliter propter amiciciam carnalem
optinendam. 79 Secundum fuit expendere temporalia prodigaliter propter honorem mundi. Tercium fuit habere
requiem propter corporis delectacionem. Ista enim fuerunt michi multum dispendiosa. 80 Nam quia dilexi
carnaliter, ideo optinui pudorem et inuidiam spiritualem. Quia vero prodigaliter expendi temporalia, ideo priuata
sum gracie donis Dei in vita et post mortem consecuta sum pudorem. 81 Quia vero delectabar in quiete carnis in
vita, ideo in hora mortis inchoabatur inquietudo anime mee absque consolacione. 82 Tria quoque didici ex
operibus tuis, scilicet facere aliqua bona opera nec tamen dimittere illud peccatum, quod delectabat me, sicut ille
faciens, qui commiscens veneno mel optulit iudici, qui iratus effudit super offerentem; sic ego nunc experior in
multa angustia et tribulacione. 83 Secundo didici mirabilem modum vestiendi me, scilicet operire oculos lintheo,
sandalia habere in pedibus, cyrothecas in manibus et collum totum extra nudum. 84 Lintheum istud obumbrans
oculos significat pulchritudinem corporis mei, que sic obumbrabat spirituales oculos meos, quod non attendebam
pulchritudinem anime mee. 85 Sandalia vero, que muniunt pedes subtus sed non supra, significant fidem
sanctam Ecclesie, quam fideliter tenui. 86 Sed nulla opera fructuosa sequebantur eam, quia sicut sandalia
promouent pedes, sic consciencia mea stans in fide promouet animam, sed quia opera bona non sequebantur,
ideo anima mea erat quasi nuda. 87 Cyrothece vero in manibus significant spem vanam, quam habui. Ego quippe
opera mea, que significantur in manibus, extendi in tam condensam et largam misericordiam Dei, que notatur in
cyrothecis, quod, quando palpaui iusticiam Dei, non sensi eam nec attendi; ideo nimis audax fui ad peccandum.
88 Cum autem appropinquaret mors, cecidit lintheum ab oculis meis super terram, idest super corpus meum, et
tunc anima vidit et cognouit se, quod nuda erat, quia pauca opera mea fuerunt bona et peccata plurima. 89 Et pre
pudore non potui stare in palacio regis eterni, quia pudorose vestita fui. Sed tunc demones traxerunt me in duram
penam, vbi cum pudore deridebar. 90 Tercium, quod didici a te, mater, est vestire seruum vestibus domini et in
237

