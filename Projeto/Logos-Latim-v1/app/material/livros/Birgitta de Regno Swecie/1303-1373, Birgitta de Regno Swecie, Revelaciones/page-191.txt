corpori, vt tantum cibi accipiat vna hora, quanto multis annis contentari posset, sic contra diuinam disposicionem
est, vt verba mea, que sunt cibus anime, in vna hora omnia dicerentur. 22 Sed sicut cibus corporalis paulatim
sumitur, vt masticetur et masticatus ad interiora trahiciatur, sic verba mea non in vna hora sed per interualla
temporum dicenda erant iuxta intelligenciam proficiencium, vt esurientes haberent, vnde saciarentur, et saciati ad
alciora excitarentur." 23 "Item, cur non omnia opera mea feci in vno puncto, respondeo: Illorum, qui me in carne
videbant, quidam erant, qui michi crediderunt, quidam vero non credebant. 24 Ideo hiis, qui credebant, necesse
erat, vt per interualla temporum erudirentur verbis et quandoque excitarentur exemplis et operibus
confirmarentur. 25 Qui vero non crediderunt, iustum fuit, vt affectum malicie sue ostenderent et, quantum mea
diuina iusticia permitteret, tollerarentur. 26 Si ergo omnia opera mea fecissem in vnico puncto, omnes secuti me
fuissent timore magis quam caritate, et quomodo tunc misterium redempcionis humane fuisset impletum? 27
Sicut ergo in primordiis creacionis mundi omnia distinctis horis et modis patrata sunt, quamuis omnia facienda
erant tunc sine vicissitudine simul in presciencia deitatis mee, sic et in humanitate mea omnia erant racionabiliter
et distincte facienda ad omnium salutem et erudicionem." 28 "Item, cur corpus meum per numerum annorum
creuit et non in vno puncto, respondeo: Spiritus Sanctus, qui est eternaliter in Patre et in me Filio, ostendit
prophetis, que ego in carne venturus facturus essem et passurus. 29 Ideo placuit deitati, vt tale corpus
assumerem, in quo laborare possem a mane vsque ad vesperam et ab anno in annum vsque ad finem mortis. 30
Ergo, ne verba prophetarum viderentur inania, ideo ego filius Dei corpus assumpsi simile Ade absque peccato, in
quo similis essem eis, quos redempturus eram, vt per caritatem meam homo auersus reduceretur, mortuus
suscitaretur et venditus redimeretur." 31 "Item, cur non omnibus ostendi potenciam deitatis mee et quod eram
vere Deus, quando dixi in cruce: 'Consumatum est', respondeo: Omnia, quecumque scripta erant de me,
oportebat, quod adimplerentur. 32 Et ideo ego omnia illa compleui vsque ad vltimum punctum. Sed quia eciam
multa predicta erant de resurreccione et ascensione mea, ideo necesse erat, vt eciam illa haberent effectum. 33 Si
ergo in morte mea ostensa fuisset potencia deitatis mee, quis fuisset ausus me deponere de cruce et sepelire?
Denique pro minimo michi fuisset descendisse de cruce et strauisse crucifixores; quomodo ergo tunc impleta
fuisset prophecia aut vbi tunc virtus paciencie mee? 34 Quod et si descendissem de cruce, numquid omnes tunc
credidissent? Numquid non dixissent me fecisse arte maligna? Nam si indignabantur, quia suscitaui mortuos,
sanaui infirmos, maiora dixissent, si descendissem de cruce. 35 Et ideo, vt solueretur captiuus, ego liber captus
sum, et vt nocentes saluarentur, ego innocens steti stabiliter in cruce. Et per stabilitatem meam omnia instabilia
stabiliui et infirma confirmaui."
Caput 106 Reuelacio sexta in libro questionum, in qua Christus loquens sponse sue beate Birgitte instruit eam
dicens, quod in vita spirituali labore et vigorosa perseuerancia et acquiescere cum humilitate consilio senioris,
resistendo viriliter temptacionibus, acquiritur requies mentis et eterna gloria. Et ponit exemplum de Iacob, qui
seruiuit pro Rachel. Nam dicit, quod quibusdam veniunt fortissime temptaciones in principio conuersionis ad
vitam spiritualem, quibusdam veniunt in medio tempore vite spiritualis et circa finem. Et ideo timendum et cum
humilitate in virtutibus et labore vsque ad finem perseuerandum est.
{ Filius loquitur: "Scriptum est, quod Iacob seruiuit pro Rachel et videbantur sibi dies pauci pre amoris
magnitudine, quia magnitudo amoris labores alleuiabat. 2 Verum cum Iacob credebat se assequi desiderabile
suum, circumuentus est. Nec tamen adhuc a labore destitit, quia amor de difficultate non causatur, donec
assequitur, quod optat. 3 Sic est et in spiritualibus. Multi enim, vt optineant celestia, laborant viriliter oracionibus
et piis laboribus, sed cum ad contemplacionis quietem pertingere credunt, inuoluuntur temptacionibus;
accrescunt tribulaciones, et vbi se quasi perfectos arbitrabantur, inueniunt se ex toto imperfectos. 4 Nec mirum.
Nam temptaciones sunt, que hominem probant et purgant et perficiunt. Ideo quibusdam accrescunt temptaciones
in principiis conuersionis sue ad vitam spiritualem, et hii tales perfeccius in fine solidantur. 5 Alii grauius
temptantur in medio et circa finem, et hii sollicite de se ipsis aduertant et numquam de se presumant sed eo
forcius laborent, sicut dixit Laban: 6 'Consuetudo est', inquit, 'prius sororem maiorem accipere', quasi diceret:
'Prius exerce laborem et postea habebis requiem optatam'. 7 Ideo, filia, non mireris, si eciam in senectute
accrescunt temptaciones, quia sicut licet viuere, ita eciam possibile est temptari. Dyabolus enim numquam
dormit, quia temptacio occasio est perfeccionis, vt homo non presumat. 8 Ecce, ostendo tibi exemplum de
duobus. Vnus in principio conuersionis sue temptatus est et perstitit et profecit et assecutus est, quod quesiuit. 9
Alius in senectute sua expertus est graues temptaciones, quas parum nouit in iuuentute. Quibus sic inuolutus est,
vt omnium priorum quasi obliuisceretur. 10 Verum quia stetit consilio et a labore non destitit, licet frigidus
factus et tepidus, ideo peruenit ad optata et ad requiem mentis, cognoscens in se ipso, quod iudicia Dei occulta
sunt et iusta, et nisi fuissent ille temptaciones, difficulter peruenisset ad eternam salutem."
Caput 12 Item apparuit religiosus qui supra in gradu suo stans et dicens: "O iudex, quero a te: Cur magis nasci
voluisti de virgine quam de alia muliere non virgine?" 2 "Item cur non ostendisti visibili signo, quod ipsa erat
mater et virgo pura?" 3 "Item cur in tantum occultasti natiuitatem tuam, que quasi paucissimis innotuit?" 4 "Item
cur fugisti in Egiptum pro Herode et cur innocentes pueros occidi permisisti?" 5 "Item cur permittis te
blasphemari et falsa preualere veritati?" 6 Respondit iudex: "O amice, ideo magis de virgine nasci volui quam de
femina non virgine, quia michi Deo mundissimo omnia decent mundissima. 7 Nam natura hominis, quamdiu
stetit in ordine creacionis sue, nichil habuit deforme. Preuaricato vero mandato accessit statim quoddam
191

