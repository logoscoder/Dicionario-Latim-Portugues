et paciencia? 3 Eius quippe caritas non est fluida sicut aqua sed extensa et durabilis, quia caritas eius usque ad
nouissimum manet cum homine in tantum, quod, si peccator staret ad fores perdicionis adhuc si inde clamaret
cum voluntate emendandi se, eriperetur. 4 Item ad peruendiendum ad cor Dei sunt due vie. Prima est humilitas
vere contricionis et hec inducit hominem in cor Dei et in colloquium spirituale. 5 Secunda via est consideracio
passionis Filii mei, que remouet duriciam a corde hominis et facit hominem currere gaudenter ad cor Dei."
Caput 102 Ostenditur sponse in visione iudicium unius anime cuiusdam religiosi coram Christo iudice iudicante,
pro quo beata Virgo interpellat, quem Dyabolus de grauibus peccatis crudeliter accusat.
{ Mater Dei loquitur Filio dicens: "Querimonia mea magna est; licet omnia scias, sed propter istam que astat
proferam." Respondit Filius: "Michi omne iudicium datum est, et oportet me de singulis iudicare. 2 Verum ad
iudicem iustum nouem bona pertinent. Primo attente audire; secundo discernere proposita; tercio voluntas velle
iudicare iuste; quarto inquirere, qua de causa litigatur; quinto inquirere, quanto tempore lis durauerat, quia
grauius dampnum est de iudicii dilacione; 3 sexto inquirere, quales testes, si probati, si affirmatiue coniurati aut
si alter litigancium habet plures testes; septimo non esse preceps nec timidus in iudicio nec timere potestatem aut
dampnum seu dehonestacionem propter veritatem; 4 octauo non curare preces seu dona aliquorum; nono esse
equum in iudicando, sic iudicare pauperi sicut diuiti, ita fratri et filio sicut extraneo, non facere contra veritatem
propter aliquod delectabile mundi. Ergo, Mater carissima, dicito que vis!" 5 Respondit Mater: "Duo certant inter
se et in eis sunt duo spiritus, in uno bonus in alio malus. Certant vero de empcione sanguinis tui, alter ad
occidendum, alius ad viuificandum. In uno est obediencia et dileccio, in secundo odium et superbia. Fac igitur
iudicium!" 6 Respondit Filius: "Quot sunt testes cum amico tuo et quot cum altero?" Respondit Mater: "Amicus
meus habet paucos, alter vero habet multos, qui sciunt veritatem et audire contempnunt." Respondit Filius:
"Faciam iudicium iustum." 7 Et Mater ait: "Meus amicus non conqueritur. Sufficit enim sibi sola sui corporis
substancia. Sed ego, que domina sua sum, conqueror, ne malicia preualeat." 8 Respondit Filius: "Faciam que vis.
Sed sicut scis, iudicium corporale precedere debet spirituale et, nisi fuerit consumatum peccatum, non debet
aliquis iudicari." 9 Et Mater: "O, Fili, licet nos omnia sciamus, propter astantem quero, quid et quale in isto sit
iudicium corporale quidue spirituale?" Et Filius: "Iudicium," inquit, "corporale est, ut anima eius celeriter
discedat a corpore et manus eius fiet mors eius. 10 Iudicium vero spirituale est, ut anima eius suspendatur in
patibulo inferni, quod non est ex funibus sed ex igne ardentissimo, quia ouis degenerans est a grege suo." 11
Tunc unus de religiosis scilicet Augustini loquebatur ad iudicem dicens: "Domine, nichil tibi cum isto. Tu
vocasti eum ad quietem et ipse eam oblitus est, obediencia sua fracta est, nomen eius ablatum est et opera eius
nulla." Respondit iudex: "Anima eius non est presens in iudicio ad respondendum." 12 Cui Dyabolus dixit: "Ego
volo respondere: Si tu vocasti eum a procellis mundi ad quietem, ego vocaui eum de altissimo vertice seu
cacumine in profundissimam fossam. Obediencia eius promptissima est ad me, nomen eius apud me est
gloriosum." 13 Cui iudex: " Expone," inquit, "que notas!" Et demon dixit: "Faciam, licet inuitus. Tu vocasti eum
de procellis curarum mundi ad requiem vite spiritualis quasi ad bonum portum, sed ipse reputat hoc quasi pro
nichilo, quia magis appetit sollicitudines mundi. 14 Altissimus vero vertex est contricio bona et confessio. Hanc
qui perfecte tenet, ipse loquitur tecum, qui es potentissimus, et attingit ad tuam maiestatem. 15 De hoc vertice
seu cacumine altissimo ego precipitaui eum, quando ipse peccare proponit usque in finem, quando peccata
reputat pro nichilo et iusticiam tuam pro vanitate. 16 Profundissima vero fossa est gula et cupiditas, quia sicut
fossa profundissima non de facili impletur, sic insaciabilis est cupiditas sua. 17 Nomen autem eius erat
monachus, et nomen monachi est custodia sui et abstinencia eciam a licitis; sed hoc in eo abolita sunt et iam
vocatur Saul. Sicut enim Saul recessit ab obediencia, sic et iste. 18 Nam obediencia sua fracta est, quia sicut due
extremitates ligni fracti non conueniunt propter putredinem eius, sic nec desiderium celeste nec diuina caritas,
que sunt tanquam due extremitates et uniones obediencie, conuenire possunt in obediencia sua, quia non obedit
nisi ad mundanam utilitatem et voluntatem suam propriam, et opera sua sunt secundum opera mea. 19 Quia licet
ego non legam missas nec cantem nec faciam reliqua sicut ipse, tamen quando omnia ista facit secundum velle
meum, tunc facit opera mea et dici possunt opera mea. Nam cum celebrat missas, ex presumpcione accedit ad te
et ex presumpcione illa impletur maiori malicia mea. 20 Cantat eciam pro laude hominum, et cum ego ostendo ei
dorsum meum, ipse dorsum suum vertit ad me; et quando ego volo, vertit ventrem suum ad ventrem meum, id
est omnem voluptatem suam perficit secundum voluntatem meam et omnia que facit, causa presentis vite et
proprie voluntatis facit. Ideo opera eius sunt opera mea." 21 Item anima eadem apparuit ceca et tremens, quam
Ethiops quidam insequebatur, usquequo veniret ad iudicem, qui residere videbatur in throno grandi multitudine
astante. 22 Et dixit Ethiops: "O, iudex, iudica michi animam istam. Iam enim ipsa personaliter est presens et iam
precessit iudicium eius corporale." <...> 23 Et Ethiops: "Tu," inquit, "dixisti, quod manus eius fieret mors eius.
Hoc iam factum est." Et iudex: "Hoc dupliciter potest intelligi, aut quia operacio mala fuit occasio mortis eius
aut quia manus corporalis abbreuiabat vitam carnis eius. 24 Respondit Ethiops: "Vtrumque verum est. Nam vita
impudica occidit animam eius et impaciencia aperuit vulnus carnis eius, quo mortuus est." 25 Cui iudex: "Tu,"
inquit, "accusasti animam istam prius, quia sequebatur in omnibus velle tuum et quia precipitabas eam de vertice
altissimo et quia ventrem suum vertebat ad te. Ideo audiamus, quid dicit ipsa anima!" 26 Et iudex quasi vertens
se ad animam dixit: "O, anima, tu habuisti racionem discernendi inter bonum et malum. Cur nomen sacerdocii
honorificum strauisti sub pedibus tuis?" 27 Respondit illa: "Habui quidem racionem sed magis sequebar velle
155

