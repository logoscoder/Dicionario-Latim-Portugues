Caput 46 Oranti sponse ad Virginem, quod impetraret ei perfectam dileccionem ad Deum, respondit Virgo, quod
ad hoc optinendum sequatur sex verba euangelii hic contenta. Et declarat ei pulchre illud verbum: "Vade et
vende omnia, qui habes, et da pauperibus", et illud: "Nolite sollicitari de crastino". Et dicit, quod laborans in
oracione et leccione deutoe licite potest mendicare pro necessariis vite.
{ Loquebatur sponsa ad Virginem dicens: "O quam dulcis est Dominus Deus! Omnis enim, qui habet eum
dulcissimum, nullum habebit dolorem, in quo non senciet consolacionem. 2 Et ideo, o mater Dei benignissima,
rogo te, vt sic extrahas a corde meo dileccionem omnium rerum temporalium, quatenus filius tuus sit michi super
omnia carissimus vsque ad mortem." 3 Respondit mater: "Quia filium meum desideras habere in tuum
carissimum, sequere verba eius, que ipse personaliter loquebatur in euangelio, que ad hoc trahunt, vt ipse pre
omnibus diligatur. 4 Et ideo sex verba euangelica reduco tibi ad memoriam. Primum est, quod dixit diuiti: 'Vade
et vende, que habes, et da pauperibus et sequere me!' Secundum est: 'Nolite sollicitari de crastino!' 5 Tercium
est: 'Videte, quomodo passeres pascuntur; quanto magis Pater celestis pascet homines!' Quartum est: 'Reddite,
que sunt Cesaris, Cesari et, que sunt Dei, Deo!' Quintum est: 'Primum querite regnum Dei!' Sextum est: 'Omnes,
qui esuritis, venite ad me, et ego reficiam vos.' 6 Ille quippe videtur omnia vendere, qui non plus appetit habere
quam vnius corporis moderatam substanciam et omnia alia distribuit pauperibus ad honorem Dei et non pro
honore mundi ea intencione, vt optineat amiciciam Dei, sicut apparet in beato Gregorio et aliis multis regibus et
principibus. 7 Qui tantum dilecti sunt a Deo, quamuis habuerunt diuicias et aliis dederunt, sicut illi, qui omnia
simul reliquerunt Deo, postea ab aliis mendicantes. 8 Nam illi, qui habuerunt diuicias mundi solummodo ad
honorem Dei, libenter eis caruissent, si voluntas Dei fuisset; isti vero alii assumpserunt paupertatem, quam
desiderabant, ad honorem Dei. 9 Ideo omnis homo, qui de iuste acquisitis bonis habet possessiones vel eciam
pensiones, ei permittitur recipere fructus ad sustentacionem sui et familiarium suorum ad honorem Dei.
Quidquid autem superfuerit, tribuat indigentibus amicis Dei. 10 Secundo noli sollicitari de crastino. Nam eciam
si nichil habueris nisi corpus nudum, spera in Deo, et ipse, qui pascit passeres, eciam sustentabit te, quam
redemit sanguine suo." 11 Cui ego respondi: "O domina carissima, que es pulchra, diues et virtuosa, ideo autem
pulchra, quia numquam peccasti, ideo diues, quia amica Dei carissima, ideo virtuosa, quia perfectissima omnibus
bonis operibus. Itaque, domina mea, audi me, que sum plena peccatis et in virtutibus pauper. 12 Nos hodie
habemus victum et necessaria nostra, cras autem indigemus et omnino deficimus. Quomodo ergo possumus esse
sine sollicitudine, quando nichil habemus? Nam licet anima consolacionem habet a Deo, asinus tamen, qui
corpus est, appetit victum suum." 13 Respondit Virgo: "Si habetis aliqua superflua et quibus carere potestis,
vendite ea vel impignorate et sic viuatis sine sollicitudine." Respondi ego: "Vestes habemus, quibus vtimur nocte
et die, vasaque pauca pro mensa nostra. Sacerdos vero habet libros suos et pro missa habemus calicem et
ornamenta." 14 Respondit Virgo: "Sacerdos non debet esse sine libris nec vos sine missa, sed nec missa dici
debet nisi in ornamentis mundis. Corpus quoque vestrum non debet esse nudum sed vestitum propter
verecundiam et ad vitandum frigus. Ideo talibus omnibus indigetis." 15 Respondi ego: "Numquid mutuatam
pecuniam accipere debeo in fide mea ad aliquod tempus certum?" Respondit mater: "Si certa es, quod prefixo
tempore soluere poteris, mutuum recipe; sin autem, dimitte. Melius enim est tibi vno die carere cibo quam fidem
tuam exponere pro incerto." 16 Et ego: "Numquid vmquam laborare debeo propter victum lucrandum?"
Respondit mater: "Quid agis modo et cottidie?" Et ego respondi: "Addisco gramaticam et oro et scribo." 17 Dixit
autem tunc mater: "Non decet tales labores dimittere propter laborem corporalem." Et ego: "Quid ergo
habebimus pro crastino victu?" Respondit mater: "Petite in nomine Ihesu Christi, si aliud non habetis."
Caput 47 Mater Dei dicit, quod homo loquens verba Dei, si ex hoc improbatur et verecundatur cum paciencia,
talis anima tunc pulchre coloratur. Qui autem fatigat corpus pro honore Dei, anima eius habebit diuinam
dulcedinem et decorabitur, et qui detrahitur et non odit detrahentem, ornatur eius anima preciosis vestibus Deo
gratis. Vexent se igitur amici Dei ad liberandum animas peccatorum, que sub monte peccatorum oppresse iacent
in periculo.
{ Mater loquitur: "Noli turbari, si dictura es verba Dei hiis, qui ea libenter non audiunt. Nam quicumque rubore
perfunditur ex oblocucione propter verba Dei et pacienter tollerat, talis rubor colorat animam pulcherrime. Si
vero quis fatigat corpus suum in honore Dei, ex hoc eius anima habebit dulcedinem et decorabitur. 2 Nam anima
hominis, que audit detraccionem contra se factam nec tamen malum cupit detrahenti, ornatur quasi pulcherrimis
vestibus in tantum, quod sponsus, qui est vnus Deus in tribus personis, concupiscit illam animam in deitatis sue
eternam dileccionem. 3 Ideo amici Dei libenter vexent se ad conuertendum eos, qui superbiam et cupiditatem
diligunt plus quam Deum, quia ipsi iacent quasi sub monte et ideo laborandum est, vt cum vita eripiantur. 4 Sicut
enim ille, qui videt fratres suos sub casu montis iacere, quandoque concutit montem, vt eiciat lapides, quandoque
frangit leuiter, ne subtus iacens deprimatur grauius, quandoque percutit forcius, vt eo cicius a subiacente mons
remoueatur, nec attendit laborem suum, dum tamen vita iacentis in periculo liberetur, sic eciam amici Dei
laborent, vt anime saluentur. 5 Itaque sicut pauci fuerunt, qui habuerunt fidem rectam, quando filius meus
ascendit in celum, sic nunc pauci sunt, qui preceptum illud implent: 'Diliges Deum super omnia et proximum
tuum sicut te ipsum.' 6 Ideo amici Dei, sicut prius ad paganos, sic nunc vadant ad christianos, quia sicut
impossibile fuit illos optinere celum, qui fidem audierunt et non seruauerunt, sic impossibile est christianis
optinere celum, qui sine diuina caritate moriuntur."
233

