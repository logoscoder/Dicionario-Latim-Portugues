accidia in vigilando, vox vestra sit quasi tuba, baculus sit continue in manibus, quo bestie rapaces
appropinquantes ouibus deterreantur. 7 Serui igitur accepto mandato domini libenter obedierunt. 8 Tandem
dominus vocato venatore suo ait ad eum: Egredere in siluam meam cum canibus et fac animalia audire sonum
tube et deterre ea clamore tuo. 9 Serui igitur audientes sonum tube dixerunt: Ecce hec est vox venatoris nostri
domini. Surgamus ergo festinanter! 10 Non simus iam timidi nec negligentes, manus nostra sit prompcior iam in
percuciendo, vox alcior in clamando, oculus vigilancior in speculando, et vbi prius statuimus alios pro
defensione ouium, ibi modo ponamus nos ipsos. 11 Igitur ego ipse deus similis sum isti domino. Heremus seu
silua illa mundus est abundans animalibus ferocissimis et indomitis, idest viris sine lege, sine caritate, sine sensu
dei ad omnia mala preparatis. 12 Hunc mundum murus nimie presumpcionis et obstinacionis circumdat, quia
homines paciencia dei abutuntur et proficientes in malis obdurantur. 13 Extra vero hunc murum sunt amici mei,
quia caritate mea succensi imitantur vestigia mea et querunt pascua mea. 14 Intra vero murum sunt illi, quorum
cupiditas non habet modum, qui creaturam preferunt creatori, corpus diligunt et non animam, ad presencia
aspirant et non ad futura bona. 15 Aperture vero huius muri sunt fraus et symonia et malicia, que nec patri
parcunt nec filio, sed ista dominantur iam apud multos et reputatur summa felicitas obtinere temporalia et non
curare de eterna gloria. 16 Duo vero spacia iuxta aperturas due sunt abusiones in mundo seu duo mala. Prima est
spiritualis, secunda vero corporalis. Prima est dare aliis exemplum peccandi verbo aut operacione, secunda
scilicet corporalis duplex est. 17 Prima est dissimulare peccatum, quod corrigendum est, propter munera, propter
fauorem et honorem seu propter mundanum timorem. Secunda est nolle punire peccatum manifestum propter
suam vtilitatem vel propter mundiale bonum. 18 Tria vero foramina occulta sunt tres affectus malignancium. Aut
enim appetunt nocere vite proximorum, aut derogare honori, aut damna inferre in bonis suis et amicis. 19
Venator vero significat iusticiam dei manifestandam, cuius vox erit talis: Da duris dura et da mollibus mollia.
Canes autem sequentes sunt viri iniquitatis, quibus deus, quamuis sunt mali, vtitur ad bonum, non sibi ipsis sed
purgandis. 20 Hii vtique sunt quasi canes insaciabiles, qui consuescunt odire oues, impingere eas superbie
cornibus, diripere eas vellere et pedibus conculcare. 21 Et ideo, quia regnum istius regis est de heremo et silua
ista, habens bestias feroces et indomitas plures quam oues, propter hoc constituo amicos meos custodes ouium
mearum, qui parati sint misericordiam dare humilibus, induratis vero iusticiam et omnibus facere equitatem. 22
Ceterum amici isti caueant sibi a custodibus illis, qui stantes iuxta foramina et lanceas tenentes in manibus
suspendunt eas transeuntibus bestiis et hostibus, quibus euasis percuciunt terram cum clamore valido, vt
videantur fortiter egisse. 23 Hii enim sunt custodes, qui animas non querunt sed vellera, qui peccata dissimulant
aut leniter reprehendunt, vt placeant, accidia inquisicionis de peccatis dormitant. 24 Sed isti amici mei laborent
sollicite, vt iusticia obseruetur et teneatur, communitas diligatur, honor dei augeatur et rebelles et impii
puniantur. 25 Vtrum autem vox iusticie mee veniet in diebus istorum an non, licitum non est eis scire, sed ipsi
stent firmiter et viriliter clament. Ego enim deus veritas dabo eis mercedem veritatis.
Caput 19 Regina celi declarat, quare aliquando cum ipsa loquitur dicit "nos" et quando loquitur christus dicit
"ego". Et comminatur grauiter cuidam regi, si non separauerit a se vnum iniquum consiliarium. Et monet regem,
quod sit vigilans et sollicitus in dei caritate.
{ Mater dei loquitur ad sponsam dicens: Miraris, cur ego aliquando dico "nos" quando loquor tibi, et cum filius
meus loquitur tibi dicit "ego". 2 Scias quod hoc ideo est, quia quando filius meus loquitur tibi, ipse ex parte
deitatis loquitur tecum, quia trinitas vnus deus est. 3 Cum vero loquor ego, ex virtute eiusdem trinitatis loquor, et
verbum trium personarum vnum et idem est verbum; ideo ego dico "nos". 4 Dic itaque isti regi, pro quo tu modo
oras, quod mater caritatis incautat et precauet eum de pudore et verecundia et damno suo. 5 Pudor enim et
verecundia esset, si dominus loco sui constitueret seruum suum, damnum autem esset, si aliquis arcam plenam
auro cambiret seu permutaret pro arca vacua vel parui valoris. 6 Sic iste rex proponit exaltare seruum dyaboli
cupiens obedire ei, quod vtique pudor spiritualis est. 7 Ideo iuro per ihesum christum filium meum, quod, nisi
separauerit illum cum consilio sapientum a se faciendo eum simplicem secundum generacionem suam nec
tribuendo ei potestatem nec eciam vnius obuli omnium, que regalia sunt, 8 ego flagellabo eum a vertice capitis
vsque ad calcaneum, donec dicat ex dolore "miserere mei, maria, quia prouocaui te ad iram. 9 Secundo precaueo
eum de damno, quod scilicet non sic attendat ad modicam quietem, vt incurrat longam inquietudinem, sed magis
laboret solliciter et fortiter in diuina caritate, vt obtineat illud aurum preciosum et eternum. 10 Si vero obedire
noluerit sicut filius meus dixerat sibi, dimittat, quia nos bene inuenimus vias, per quas sine obprobrio mundi et
damno poterit inchoata declinare.
Caput 20 Mater dei dicit regibus, quod non recipiant consilia ab hominibus cecis et surdis et mutis et infirmis in
anima, sed a sanis spiritu et virtutibus.
{ Mater dei loquitur sponse dicens: Dic regi, pro quo tu supplicas, quod ipse habet quinque famulos, quorum
primus est cecus. 2 Attamen materia quedam est, de qua ymago potest fieri pulcra. Ideo consilia non sunt
querenda a ceco, antequam habeat clarum visum. 3 Secundus est surdus, quia in aures eius nulla ingreditur
diuina caritas, et ideo non sunt cum eo conferenda spiritualia, nisi habuerit auditum meliorem. 4 Tercius famulus
est mutus, quia caritas diuina non est in anima eius, et ideo totum quod loquitur aut est propter timorem pene aut
est propter lucrum mundi aut ad placendum. 5 Quartus famulus est paraliticus in omnibus membris et ideo
inhabilis est ad opus spirituale. 6 Quintus famulus est totus leprosus spiritualiter et ideo fugienda est eius
291

