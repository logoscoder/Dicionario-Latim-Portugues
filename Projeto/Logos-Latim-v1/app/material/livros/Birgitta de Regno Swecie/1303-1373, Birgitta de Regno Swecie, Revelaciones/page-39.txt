mutabile. Calefacit autem non sicut ignis materialis aut sicut sol visibilis aliquid liquefaciens, sed calor eius est
amor internus anime et desiderium, replens et absorbens animam in Deum. 5 Dulcescit eciam anime, non sicut
vinum desiderabile aut voluptas vel aliquid aliud mundanum, sed dulcedo illa spiritus incomparabilis est
omnibus dulcoribus temporalibus et inexogitabilis non sapientibus illam. 6 Tercio est spiritus ille sic mundus
quemadmodum radii solis, in quibus nulla macula inueniri possit. 7 Secundus spiritus, qui est creatus, similiter
habet tria. Est enim ardens, est amarus, est et immundus. 8 Primo est ardens et consumens quasi ignis, quia
animam, quam possidet, totam incendit igne luxurie et praue cupiditatis, ut anima preter eius explecionem nichil
aliud cogitare, nichil desiderare possit in tantum, quod quandoque propter illam amittitur vita temporalis et
omnis honor et consolacio. 9 Secundo est amarus quasi fel, quia animam sic sua delectacione inflammat, quod
gaudia futura videntur ei esse nulla et bona eterna fatuitas. Omnia quoque, que de Deo sunt et que tenetur ei
facere, amarescunt ei et abhominabilia sunt ei quasi vomitus et quasi fel. 10 Tercio est immundus, quia animam
sic vilem facit et pronam ad peccatum, ut de nullo peccato erubescat et a nullo peccato desisteret, si non plus
hominum timeret verecundiam quam Dei. 11 Et ideo est spiritus ille ardens quasi ignis, quia ipse ardet ad
iniquitatem et alios secum accendit. Ideo vero amarus, quia omne bonum est amarum ei et aliis secum
amarescere vult. Ideo autem est immundus, quia ipse delectatur ex immundicia et alios similes secum querit
habere. 12 Sed nunc querere potes et dicere michi: 'Numquid non tu es eciam spiritus creatus sicut ille? Quare
ergo tu non es talis?' 13 Respondeo tibi: vere ego creatus sum ab eodem Deo, quo et ipse, quia non est nisi unus
Deus, Pater et Filius et Spiritus sanctus, et hii non tres dii, sed unus Deus. Et ambo bene creati sumus et ad
bonum, quia Deus nichil nisi bonum creauit. 14 Sed ego sum quasi stella, quia in bonitate et caritate Dei, in qua
creatus sum, steti. Ipse autem est quasi carbo, quia a caritate Dei discessit. 15 Ergo, sicut stella non est sine
claritate et splendore nec carbo sine nigredine, sic angelus bonus, qui est quasi stella, non est sine splendore,
idest Spiritu sancto. 16 Omne enim, quod habet, hoc habet a Deo, Patre scilicet et Filio et Spiritu sancto. Huius
amore incalescit, huius splendore nitescit et ei iugiter inheret et ad voluntatem eius se conformat nec umquam
vult aliud nisi quod Deus. Ideo ardet, ideo et mundus est. 17 Diabolus autem est quasi carbo deformis, et
omnium creaturarum deformior, quia sicut pulchrior erat ceteris, sic deformior aliis deberet fieri, quia creatori
suo se opposuit. 18 Sicut autem angelus Dei splendet luce Dei et ardet caritate eius incessanter, sic demon
malicia sua semper inardescit et angustiatur. Eius malicia insaciabilis est, sic et bonitas Spiritus sancti et gracia
eius inenarrabilis. Nam nullus est in mundo sic radicatus cum diabolo, cuius cor non quandoque visitet et
commoueat spiritus bonus; sic eciam nullus est sic bonus, quem diabolus non apponit libenter tangere
temptacione. 19 Multi quippe boni et iusti temptantur ex permissione Dei a diabolo. Hoc non est pro malo eorum
sed ad maiorem eorum gloriam. 20 Dei quippe Filius, unus in deitate cum Patre et Spiritu sancto, in assumpta
humanitate temptatus est. Quanto magis electi eius ad maiorem remuneracionem eorum! 21 Multi eciam boni
quandoque in peccata cadunt et obumbratur consciencia eorum fallacia diaboli, sed virtute Spiritus sancti
robustius surgunt et forcius stant. 22 Verumptamen nullus est, qui in consciencia sua non intelligat, utrum
suggestio diaboli ducat ad deformitatem peccati an ad bonum, si diligenter cogitare et examinare voluerit. 23
Ideo tu, sponsa Domini mei, non habes dubitare de spiritu cogitacionum tuarum, utrum bonus sit an malus.
Consciencia enim tua dicit tibi, que omittenda sunt et que eligenda. 24 Quid autem faciet ille, cum quo plenus est
diabolus? Non enim in eum ingredi potest spiritus bonus, quia plenus est malo. Tria sunt ei facienda, scilicet
quod habeat puram et integram peccatorum confessionem, que, licet in contrito corde non statim poterit esse
propter obduratum cor, tamen prodest tantum, quod propter hanc dat diabolus quasi quandam cessacionem et
saltum spiritui bono. 25 Secundo habeat humilitatem, scilicet quod proponat emendare peccata, que commisit, et
facere bona, que poterit, et tunc incipit egredi diabolus. 26 Tercio, ut optineat iterum spiritum bonum, humili
prece supplicare debet Deo et conteri de peccatis factis cum caritate vera, quia caritas ad Deum interficit
diabolum. 27 Ipse denique mallet cencies mori, quam homo minimum bonum caritatis exhiberet Deo suo. Sic
inuidus et maliciosus est." 28 Postea loquebatur beata Virgo ad sponsam dicens: "Sponsa noua filii mei, indue te
vestibus tuis, impone tibi monile tuum, idest passionem filii mei!" 29 Cui illa respondit: "Impone tu, domina
mea!" Et illa: "Ego utique faciam. Ego volo tibi dicere, quomodo filius meus dispositus erat et quare a patribus
sic feruenter desiderabatur. 30 Ipse stabat quasi homo in medio duarum urbium intersticio, et vox de prima urbe
clamauit ad eum dicens: 'Tu homo, qui stas in media via inter urbes, tu es homo sapiens. Scis enim cauere ab
imminentibus periculis. 31 Tu quoque fortis ad paciendum mala incumbencia. Tu es eciam magnanimus, quia
nichil times. Nos enim desiderauimus te et expectauimus te. 32 Aperi ergo portam nostram! Inimici enim
obsident eam, ne aperiatur.' 33 Vox de secunda urbe audiebatur dicens: 'Tu, homo humanissime et fortissime,
audi querimoniam nostram et gemitum! Nos sedemus in tenebris et patimur famem et sitim intolerabilem. 34
Considera ergo miseriam nostram et penuriam miserabilem! Sumus enim percussi quasi fenum excisum
falcastro. Aruimus ab omni bono et defecit omne robur nostrum. 35 Veni ad nos et salua nos, quia te solum
expectauimus, te liberatorem nostrum sperauimus! Veni et dissolue penuriam nostram, conuerte planctum
nostrum in gaudium! Tu esto auxilium nostrum et salus! Veni, o dignissimum et benedictum corpus, quod de
virgine pura processit!' 36 Has duas voces audiuit filius meus de duabus urbibus, celo scilicet et inferno. Ideo
misertus aperuit per amarissimam passionem suam et per effusionem sanguinis sui portam inferni et eripuit
39

