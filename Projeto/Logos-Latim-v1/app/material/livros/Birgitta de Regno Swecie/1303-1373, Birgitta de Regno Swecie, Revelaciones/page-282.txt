compunccionem sentitis vel, audiendo verba mea, aliquam bonam voluntatem concipitis, statim quasi abortiuum
spiritualiter procuratis, excusando videlicet peccata vestra et delectando vos in eis ac eciam volendo
dampnabiliter in ipsis perseuerare. 30 Idcirco dyaboli facitis voluntatem, et includendo ipsum in cordibus vestris
et me sic contemptibiliter expellendo. Propter quod vos sine me estis et ego non sum vobiscum, et in me non
estis sed in dyabolo, quia eius voluntati et suggestionibus obeditis. 31 Igitur quia iam dixi iudicium, dicam et
nunc misericordiam meam. Misericordia autem mea hec est, videlicet quod nullus ipsorum inimicorum meorum
est tantus et tam magnus peccator, quod ei negetur misericordia mea, si eam pecierit humili et perfecto corde. 32
Propterea tria debent facere inimici mei, si ad graciam et amiciciam meam se reconciliare voluerint. 33 Primum
est, quod peniteant et habeant contricionem de toto corde eo, quod me, creatorem et redemptorem suum,
offenderunt. Secundum est confessio pura, frequens et humilis, quam debent facere ante confessorem suum. 34
Et sic emendent omnia peccata sua, faciendo penitenciam et satisfaccionem secundum eiusdem confessoris
consilium et discrecionem. Tunc enim appropinquabo me eis et dyabolus ab ipsis elongabitur. 35 Tercium est,
quod, postquam hec sic perfecerint cum deuocione et perfecta caritate, communicando accipiant et sumant
corpus meum, habendo voluntatem numquam recidiuandi in priora peccata sed perseuerandi in bono vsque in
finem. 36 Quicumque igitur isto modo se emendauerit, statim ego occurram ei sicut pius pater erranti filio, et
libencius eum suscipiam ad graciam meam quam ipse rogare et cogitare poterit. 37 Et tunc ego in eo ero et ipse
in me, et mecum viuet et gaudebit in eternum. Qui vero perseuerauerit in peccatis et malicia sua, veniet super
eum indubitanter iusticia mea. 38 Nam sicut facit piscator, qui videns pisces in aqua ludentes in delectacione et
iocunditate sua, et tunc ipse mittit hamum in mari et extrahit capiendo pisces vicissim, non omnes coniunctim
sed paulatim per vices, et tunc mittit eos in mortem, donec omnes consumpserit, sic eciam ego faciam inimicis
meis in peccato perseuerantibus. 39 Nam paulatim consumabo eos de hac vita mundana huius seculi, in qua ipsi
temporaliter et carnaliter delectantur. 40 Et qua hora ipsi non crediderint et in maiori delectacione vixerint, tunc
rapiam eos de vita terrena et mittam eos in mortem eternam, vbi numquam amplius videbunt faciem meam ex eo,
quod ipsi pocius dilexerunt facere et adimplere inordinatam et corruptam voluntatem suam quam perficere
mandata et voluntatem meam." 41 Hiis autem sic visis et auditis hec visio disparuit.
Caput 28 Reuelacio virginis Marie, quam habuit domina Birgitta in ciuitate Neapolis, et dirigit eam domino
Bernardo, archiepiscopo Neapolitano. Que reuelacio reprehendit illos, qui non instruunt seruos suos seu sclauos
infideles, nouiter conuersos ad fidem, in eadem fide catholica et lege christiana. Redarguit quoque virgo Maria
illos dominos, qui male tractant et exasperant vltra modum dictos seruos suos. Comminatur eciam cum magna
pena sortilegos et incantatores et diuinatores et eciam tenentes eos et fidem eis adhibentes.
{ Sponsa Christi scribit domino Bernardo, archiepiscopo Neapolitano, dicens: Reuerende pater et domine! Illa
persona, quam vos bene nostis, cum staret orando in raptu contemplacionis suspensa, apparuit ei virgo Maria sic
dicens ei: 2 "Ego sum regina celi, que loquor tibi. Ego sum quasi ortulanus huius mundi. 3 Nam sicut ortulanus,
quando videt insurgere ventum validum, nociuum plantulis et arboribus orti sui, statim accurrit festinanter et, in
quantum potest, ligat firmando eas firmis sustentaculis et sic eis succurrit diuersimode iuxta posse, ne a vento
irruente frangantur et miserabiliter eradicentur, sic ego, mater misericordie, facio in orto huius mundi. 4 Quia
quando ego video periculosos ventos temptacionum et malignarum suggestionum dyaboli flare in corda
hominum, statim ego accurro ad Dominum meum et Deum meum, filium meum Ihesum Christum, cum
oracionibus meis iuuando eos et impetrando ab eo, 5 quod ipse infundat in eorum cordibus aliquas sanctas
infusiones Spiritus Sancti, quibus suffulti et salubriter confirmati a dyabolico temptacionum vento illesi
spiritualiter tueantur, ne dyabolus contra homines preualeat, frangendo eorum animas et eas iuxta suum
malignum desiderium extirpando. 6 Et sic homines recipientes dicta mea sustentacula et iuuamina cum
humilitate cordis et execucione operis statim a dyabolico temptacionum incursu defenduntur, et permanentes
firmi in statu gracie afferunt Deo et michi fructum suauitatis in tempore oportuno. 7 Illi vero, qui contempnunt
predicta filii mei et mea sustentacula spiritualia et inclinantur a vento temptacionum per dyaboli consensum et
opere, ipsi eradicantur a statu gracie et ducuntur a dyabolo per illicita desideria et opera vsque ad profundas
eternales penas et tenebras infernorum. 8 Nunc autem scias, quod in ciuitate Neapolitana committuntur diuersa et
multa peccata horrida et occulta, que tibi non refero. Sed tamen loquor tibi nunc de duobus generibus
peccatorum manifestorum, que valde displicent filio meo et michi totique celesti curie. 9 Primum est, quod in
dicta ciuitate multi emunt paganos et infideles ad seruitutem suam, et aliqui eorum domini non curant eos
baptizare neque volunt ad fidem christianam eos conuertere. 10 Et si baptizantur aliqui eorum, post ipsorum
baptismum domini eorum non curant plus de faciendo eos instruere et informare in fide christiana et informando
eos in suscipiendis sacramentis Ecclesie quam ante ipsorum baptismum et conuersionem. 11 Et sic euenit, quod
dicti serui conuersi post fidem susceptam committunt multa peccata et nesciunt redire ad sacramenta penitencie
et communionis et restaurari in statu saluacionis et diuine reconciliacionis et gracie. 12 Item aliqui tenent suas
seruas vel sclauas in tanta abieccione seu ignominia, ac si essent canes, vendentes eas et, quod deterius est,
exponentes ipsas frequenter in lupanari ad lucrandum pecuniam turpitudinis et abhominacionis. 13 Alii vero
tenent eas in suis domibus vt meretrices, et pro se et pro aliis, et hoc valde abhominabile et odiosum est Deo et
michi ac eciam toti celesti curie. 14 Aliqui eciam domini in tantum grauant et exasperant dictos seruos suos
verbis contumeliosis et percussionibus, quod aliqui dictorum seruorum veniunt in statu desperacionis et in
282

