hactenus fueratis dissociati.' 25 Deinde, sicut Spiritus meus informabit eum, proponat eis penas inferni, gaudium
iustorum et retribucionem iniquorum."
Caput 35 Christus ostendit sponse, qualiter anima cuiusdam monachi deuoti purgabatur in vita per infirmitates
corporis, et ostendebatur eius gloria sub specie stelle ante mortem. Et qualiter anima alterius religiosi iam
dampnata expectabatur a nouem demoniis ante principem demoniorum. Et assignatur hic racio, quare mali
religiosi tollerantur a Deo.
{ Filius Dei loquebatur ad sponsam: "Vidisti animam illius monachi defuncti in specie stelle, et merito, quia
idem in vita sua lucidus et ardens erat quasi stella. Quia me pre omni creatura dilexit, vixit in obseruancia
propositi sui. 2 Hec eciam anima ostendebatur tibi, antequam moreretur, in statu illo, in quo tunc fuit, quando
monstrabatur tibi, et hoc fuit, quando ipse venit ad vltimum terminum vite sue et quando signa egritudinis
demonstrancia mortem aderant. 3 Hec ergo, cum ad terminum mortis appropinquaret, venit in purgatorium et
istud purgatorium erat corpus suum, vbi purgabatur doloribus et infirmitatibus. 4 Et ideo quasi stella in vase
aperto demonstrabatur tibi, et hoc fuit, quia arsit caritate mea, et ideo est nunc in me et ego in ea. 5 Quia sicut
stella, si veniret in copiosiorem et splendidiorem ignem, non vlterius appareret, sic ipse nunc in me conclusus est
et ego in eo et gaudebit gloria illa ineffabili, que numquam finietur. 6 Cum autem esset in purgatorio suo, tanta
caritate adhuc tunc arsit ad me stella ista et ego ad eam, quod ipsa doloris vehemenciam corporis reputauit
leuissimam. Cuius leticia in tribulacione incepit et ad perpetuum gaudium excreuit. 7 Quod dylabolus cernens et
in ea aliquid iuris sui inuenire volens propter dileccionem, quam illa anima ad me habuit, libenter alias animas
propter eam dimisisset. 8 Alia eciam anima monstrabatur tibi, quam dyabolus nouem iuribus possidet. Cuius
iudicium quia ostendi tibi prius, ideo eius nunc supplicium tibi ostendere volo, sicut coram Deo omnia in vno
puncto fuerunt; que tamen corporaliter absque prolixitate non possunt proferri et audiri. 9 Anima ergo illius cum
peruenisset ad supplicium, statim septem demones occurrerunt ei ante principem suum dicentes: 'Hec anima
nostri iuris est.' 10 Primo demon superbie dicebat: 'Ipsa est mea, quia nullum reputauit sibi similem et super
omnes esse volebat sicut ego.' Secundus, scilicet demon cupiditatis, ait: 'Ipsa numquam impleri et saciari potuit
sicut nec ego, ideo mea est.' 11 Tercius, scilicet demon inobediencie, dicebat: 'Ipsa astricta erat ad obedienciam
et disciplinam sed in omnibus fuit inobediens Deo et obediens carni; ideo est mea.' 12 Quartus, scilicet demon
gule, ait: 'Ipsa temporibus illicitis comedendo et bibendo, prout ego ei suasi, excessit et nichil abstinencie habere
voluit; ideo mea est.' 13 Quintus, scilicet demon vane glorie, dixit: 'Ipse cantauit pro vana gloria et vano nomine,
et cum aliquantulum deprimebatur vox eius et attediabatur, tunc ego eleuabam eam ad alciora et occurrens
gaudenter iuui eum.' 14 Sextus, demon scilicet proprietatis, dicebat: 'Ipse debuit esse pauper in mundo et nichil
proprium habere sed ipse econtra quasi formica, que habere poterat, congregabat et irrequisito prelato suo illa
possedit, et ideo mea est.' 15 Septimus, scilicet demon religionis contemptus, dicebat: 'Ipse ex regulari disciplina
obligabatur ad obseruandum in omnibus actibus suis constituta tempora, sed econtra, quia omnia habuit
inordinata. 16 Bibebat enim et comedebat, quando volebat, dormiebat et vigilabat et loquebatur, quando sibi
placebat, et absque regulari disciplina omnia agebat; et ideo mea est.' 17 Tunc princeps demonum quasi per
exemplum demonstrando dicebat: 'Tu, spiritus superbie, quia possedisti eum extra et intra, ideo ingredere in eum
et constringe sic districte (quemadmodum spiritualia, si possibile esset, quod haberent membra et adhererent
corporalibus) et comprime sic horribiliter, vt cerebrum exeat cum oculis et medulla de compagibus et omnia
membra dissoluantur.' 18 Ad secundum, idest ad spiritum cupiditatis, ait: 'Tu possedisti eum ad voluntatem tuam
et numquam saciabatur. 19 Ideo intra in eum ardore veneno peiori et plumbo feruenciori et inflamma eum sic
miserabiliter, vt, sicut vinum per summitatem vitrei vasis, quod habet multas fistulas, ingrediens omnia loca
occupat et replet, sic ardor tuus venenatus et plumbeus ingrediatur in omnia membra eius et ardeat in eis sine
fine.' 20 Ad tercium autem, idest ad spiritum inobediencie, ait: 'Tu possedisti eum ad omnia professioni sue
contraria, et obediuit tibi magis quam Deo suo. 21 Ideo intra in eum quasi gladius acutissimus et sic feruenter
cohereas ei quasi gladius, qui infixus esset cordi, qui nec per partem superiorem nec per inferiorem exiret sed
immobiliter permanens intollerabiliter cruciaret.' 22 Ad quartum, idest ad spiritum gule, ait: 'Tibi consensit ad
omnem intemperanciam. Ideo comminue eum dentibus tuis et discerpe cor eius, vt quilibet spirituum iam
enumeratorum, scilicet superbie et cupiditatis, inobediencie et gule, vnam partem cordis sui sic possideat et
possidendo sic cruciet, vt semper comminuatur et numquam consumetur.' 23 Ad quintum, idest ad spiritum vane
glorie, ait: 'Intra in eum et numquam sinas eum habere requiem! Pro cantu suo numquam procedat nisi ve de ore
suo. Omne gaudium et delectacio, quam in mundo querebat, vertetur sibi in fletum et miseriam sempiternam.' 24
Ad sextum autem, idest ad spiritum proprietatis, ait: 'Intra in eum et vexa eum cum amaritudine et fac eum carere
omnibus delectabilibus, que desiderabat! Et pro eis confusionem inenarrabilem et dampnacionem indicibilem et
pudorem perpetuum habebit.' 25 Ad septimum, idest ad spiritum contemptus religionis, ait: 'Quia omnia tempora
sua inordinate habuit, ideo vnum tempus adueniet ei, quod numquam terminabitur, in quo frigus et ardorem
pacietur sine fine.' 26 Tunc mox in ipso momento ante principem demoniorum duo spiritus apparuerunt dicentes:
'Eciam nos in hac anima habemus partem.' Et primus dixit: 27 'Ipse fuit sacerdos et non vt sacerdos vixit; ideo
pars mea in ea est.' Secundus demon ait: 'Ipse habuit quoddam fundamentum in capite suo, in quo corona glorie
stare debuisset, et hanc non habuit; ideo mea est.' 28 Respondit princeps: 'Pro honorifico nomine sacerdotis
mutetur sibi nomen et vocetur Sathan. Pro corona glorie, quam contempsit habere, ponatur ibi malediccionis
223

