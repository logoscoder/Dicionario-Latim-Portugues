placet, quia racionabilia requiro et ut voluptas edometur." 7 Tunc in eodem momento apparuit diabolus. Cui dixit
Dominus: "Tu fuisti creatus in me et vidisti omnem iusticiam in me. Responde michi, si ista noua sponsa est
legitime mea et cum approbata iusticia! Permitto enim te videre cor eius et intelligere, ut scias, quid respondeas
michi. Numquid ipsa diligit aliquid sicut me, aut vellet aliquid cambii recipere pro me?" 8 Cui demon respondit:
"Nichil diligit sicut te et, antequam te careret, omne supplicium magis pateretur, si dares ei virtutem pacie ncie. 9
Ego video quasi quoddam ardens vinculum descendere de te in eam, quod sic alligat cor eius, ut nichil aliud
cogitet vel diligat nisi te." 10 Tunc Dominus ait ad diabolum: "Dic michi, quomodo sedet in corde tuo aut
quomodo tibi placet ista tanta dileccio mea, quam habeo ad eam?" 11 Et diabolus ait: "Ego", inquit, "habeo duos
oculos, unum corporalem, licet non sim corporalis, quo temporalia cerno ita clare, quod nichil est sic occultum,
nichil sic tenebrosum, quod occultare se possit a me. 12 Secundus oculus est spiritualis, cum quo nulla est pena
tam modica, quam non video et intelligo, ad quod peccatum pertineat. 13 Et nullum eciam peccatum tam leue et
modicum, quod penitencia non purgatum est, quod non video. Sed licet nulla membra passibiliora sint oculis,
libentissime tamen paterer, ut due ardentes faces penetrarent oculos meos sine intermissione ad hoc, ut ipsa
oculis spiritualibus non videret. 14 Ego eciam habeo duas aures, unam corporalem, qua nullus loquitur sic
secrete, quod non audio et scio. Secunda est spiritualis, qua nullus cogitat vel affectat ad aliquod peccatum tam
occulte, quod non audiam, nisi penitencia deletum sit. 15 Una est pena inferni, ebulliens quasi torrens, emanans
ardore vehementissimo. Hanc libenter paterer influere et sine cessacione effluere in aures meas ad hoc, ut nichil
audiret ipsa spiritualibus auribus. 16Ego eciam habeo spirituale cor, quod libenter paterer in frusta sine
cessacione incidi et semper renouari ad supplicium ad hoc, ut eius cor frigesceret in amore tuo. 17 Nunc autem,
quia tu iustus es, quero a te unum verbum, ut respondeas michi: Dic michi, quare tu in tantum diligis eam aut
quare non elegisti tibi sancciorem, diciorem et pulchriorem?" 18 Cui respondit Dominus: "Quia sic exigebat
iusticia. Tu quippe fuisti creatus in me et vidisti omnem iusticiam in me. Dic michi, ista audiente, que fuit
iusticia, ut sic male caderes, au qualis fuit cogitacio tua tunc, cum cecidisti!" 19 Respondit diabolus: "Ego vidi in
te tria: ego vidi gloriam tuam et honorem super omnia et cogitabam gloriam meam. Ideo superbiens proposui
non tantum tibi esse par sed eciam super te. 20 Secundo vidi te esse potenciorem pre omnibus. Ideo cupiebam
adhuc te esse potencior. Tercio vidi, que futura erant, et quia gloria tua et honor est sine principio et esset sine
fine, inuidebam tibi et cogitabam, quod libenter cruciarer semper omni pena amarissima ad hoc, ut tu morereris.
Et in tali cogitacione cecidi. Et ideo infernus est factus." 21 Respondit Dominus: "Tu quesisti a me, quare istam
sic dilexerim. Certe quia omnem maliciam tuam commuto in bonum. Tu enim quia superbus factus es et noluisti
me, creatorem tuum, habere parem, ideo ego, humilians me in omnibus, peccatores colligo et me eis comparo,
dando eis gloriam meam. 22 Secundo, quia tu tam prauam cupiditatem habuisti, ut velles esse potencior me, ideo
ego peccatores potentes facio super te et potentes mecum. 23 Tercio, quia tu inuidisti michi, ego sic caritatiuus
sum, ut me pro omnibus offerrem." 24 Deinde et Dominus ait: "Nunc, diabole, illuminatum est tenebrosum cor
tuum. Dic, ista audiente, qualem caritatem ego habeo ad illam!" Et diabolus: "Si possibile esset", inquit,
"libentissime patereris unam penam talem in quolibet membro tuo specialiter, qualem semel in cruce in omnibus
membris passus es, antequam ea careres." 25 Tunc respondit Dominus: "Si ergo sic misericors sum, ut nulli
petenti veniam denegem, pete humiliter et tu misericordiam a me, et dabo tibi." 26 Cui respondit diabolus:
"Nequaquam hoc faciam. Nam quando cecidi, ad quodlibet peccatum, siue cogitatum inutile siue dictum, statuta
est pena, et unusquisque de spiritibus, qui ceciderunt, penam suam habebit. 27 Igitur antequam curuarem genu
meum coram te, magis vellem omnes penas glutire in me, quamdiu os aperiri et claudi posset ad penam, ita ut
semper renouatus essem ad penam." 28 Tunc ait Dominus ad sponsam suam: "Ecce quam induratus est princeps
mundi et quam potens contra me ex occulta iusticia mea! Ego quippe possem delere eum ex potencia mea in uno
puncto sed non facio ei maiorem iniuriam quam angelo bono in celo. Cum autem tempus eius venerit, quod nunc
appropinquat, iudicabo eum cum sequacibus suis. 29 Ideo, sponsa mea, procede semper in bonis operibus! Dilige
me toto corde! Nichil timeas nisi me! Ego enim sum dominus super diabolum et super omnia, quecumque sunt."
Caput 35 Verba Virginis ad sponsam, proprium dolorem in Christi passione explicancia, et qualiter per Adam et
Euam mundus fuerit venditus et per Christum et eius matrem virginem fuerit redemptus.
{ Maria loquebatur: "Considera, filia, passionem filii mei! Cuius membra fuerunt michi quasi membra mea et
quasi cor meum. Nam ipse, sicut alii filii in visceribus matris solent esse, sic fuit in me. Sed ipse conceptus est
ex feruenti caritate diuine dileccionis, alii autem ex concupiscencia carnis. 2 Unde bene dicit Iohannes, frater
consobrinus eius: 'Verbum caro factum est.' Nam per caritatem ipse venit et erat in me. Verbum autem et caritas
ipsum fecerunt in me. Ipse quippe erat michi quasi cor meum. 3 Propterea, cum nasceretur ex me, sensi ego,
quod quasi dimidium cor meum nasceretur et exiret ex me. Et cum ipse pateretur, sensi, quod quasi cor meum
paciebatur. 4 Sicut enim illud, quod dimidium est extra et dimidium intra, et si illud pungitur, quod extra est,
eque sentit dolorem, quod intus est, sic ego, cum flagellaretur et pungeretur filius meus, quasi cor meum
flagellabatur et pungebatur. 5 Ego eciam fui propinquior ei in passione nec separabar ab eo. Ego stabam vicinius
cruci eius et sicut hoc grauius pungit, quod vicinius est cordi, sic dolor eius grauior erat pre ceteris michi. 6
Cumque respexisset ad me de cruce et ego ad eum, tunc de oculis meis quasi de venis lacrime exibant. Et cum
ipse me cerneret dolore confectam, in tantum amaricabatur de dolore meo, quod omnis dolor vulnerum suorum
erat quasi sopitus sibi pre dolore meo, quem in me videbat. 7 Propterea audacter dico, quia dolor eius erat dolor
24

