Virgine. 293 Ego eciam, sicut corporali ore loquebar in mundo affirmans me non venisse legem soluere sed
adimplere, ita et modo dico hanc regulam ex nullius hominis sensu dictatam fuisse, quam in spiritu audisti, per
papam confirmari debere sicut alias regulas, que ex humano sensu prius composite fuerant eodem spiritu
inspirante. 294 Deinde regula confirmata concedat papa ipsam incipere volentibus personas de aliis religionibus,
que regulam suam cum diuina caritate tenuerant, in istam regulam secum assumere, que vsque ad mortem se cum
eis promittunt permansuras. 295 Non tamen plures, quam ipsis placuerit, nec alias, nisi quas suo collegio
associare voluerint, acceptabunt. Admittat insuper papa, vt in loco, qui tibi regulam audienti demonstratus est,
monasterium construatur; ibi enim primum hec regula inchoanda est. 296 Similiter eciam licenciam det sororibus
cantandi cottidie horas Matris mee, que eodem spiritu, quo et regula, sunt complete." Ego autem hoc audiens
respondi: "O incorporalis potencia, o quam magna tua humilitas est! O virtutum omnium operator et ipsa virtus,
vnus Deus omnipotens in tribus personis! 297 Ego omnia credo que credi precipit sancta Ecclesia. Ego eciam
certissime scio, quod nullus ita indignus est, quod denegetur ei misericordia tua, si cum vera humilitate et
perfecta voluntate emendandi commissa misericordiam a te postulat. Ex gracia igitur tua voluntatem habeo
faciendi tuam voluntatem, quamdiu vixero, te testante. 298 Tu scis, quod, si possibile esset, quod maius gaudium
maiorque consolacio ex hoc tibi proueniret, quod ego quo ad corpus meum omnes infirmitates, scandala, dolores,
paupertates et omnes tribulaciones et adhuc in ipsa anima mea eterna supplicia sustinerem, 299 istas aduersitates
pocius amplecterer quam vtrumque ad corpus et animam eternam felicitatem ad hoc, vt consolacio tua minor
esset. 300 O Domine Deus, qui me creasti et precioso sanguine redemisti, si in istis tribus, scilicet fide, spe et
caritate, defectum aliquem habere me videris, propter magnam graciam tuam tu eum supplere digneris. 301 Tu es
in intimo cordis mei sanguine et intimus in anima mea. Et quamuis indigna persona sum visitacione et
consolacione benedicti spiritus tui, tutele tamen tue magne potencie me totaliter committo, vt, quicquid tibi
placuerit, mecum facias. 302 Et quamuis omnium vides cogitaciones, tamen ex precepto anime mee ad te
loquitur lingua mea. O dignissime Domine mi, Ihesu Christe, ego indigna persona inter tuos fideles seruitores
sum sicut minima formica inter fortes camelos, qui magnas sarcinas portant ad domini sui commodum et
honorem. 303 Et quomodo poterit papa credere, quod tu, omnium Deus et Dominus, cum tali formica talia
digneris facere, aut quomodo regula ista ante conspectum eius perueniet?"
304 Christus loquens sponse dicit ei, quod ipsa laboret taliter, quod dicta regula per dominum papam
confirmetur, promittens graciam et adiutorium omnibus intrantibus istam religionem et augmentum pacis et
concordie in patria illa, vbi aliquod monasterium istius religionis fundatum fuerit. 305 Caput XXXI.
306 Deinde vox, que prius loquebatur, respondit dicens: "Ego sine principio sum et sine fine et omnia secundum
voluntatem meam ordinaui et, sicut michi placuit, omnia feci. 307 Vnde, si quis interrogaret, quare non prius
creaui celum et terram et omnia, que in eis sunt, respondendum esset, quia sic fuit voluntas mea. 308 Similiter, si
quereretur, quare non prius istam regulam dedi aut confirmari eam volui, respondendum est, quia sic volui.
Nonne dicit scriptura: 'Spiritus, vbi vult, spirat.' Sic vere est. Ipse enim spirat diuersis modis, vbi vult et quando
vult. 309 Ipsum tales sequentur consolaciones, vt totum cor repentina repletur leticia, que de nullis mundanis seu
corporalibus rebus cordi aduenit sed ex Spiritus gracia tunc inspirantis. 310 Ergo, si papa talia in corde suo
senserit, quando hanc regulam coram se legi audierit, tunc intelligere potest, vnde regula venerit. Quam vere
multi amici mei, tam clerici quam laici, quorum corda caritate mea illuminaui, 311 credunt indubitanter ex me
venisse et cognoscunt ea, que tecum dignatus sum facere, qui omnia creaui et hominem de inferno liberaui. 312
Et si forte aliqui cum papa existentes ista credere non potuerint, tunc venient ad papam tres testes, qui in eodem
regno nati sunt quo et tu, qui de te sciunt et, quid tecum actum est, plenius agnoscunt, videlicet vnus episcopus,
vnus monachus vnusque sacerdos; istos tres tu omnes agnoscis. 313 Consideret eciam papa, quod, si aliquis
multum aurum possideret, quod ex hoc non minus fieret, quod de illo aliquibus aliis daretur, non esset iustum eis
de illo non dare, qui ad nichil aliud nisi ad honorem Dei et animarum salutem de eo aliquid postularent. 314 Per
hoc aurum intelligo auctoritatem, quam habet papa ex parte mea, vt confirmet hanc regulam. Ego, qui dixi: 'Ego
sum pastor bonus', ego ipse omnes eos seruare volo, qui in eam intrauerint, pro omnibus mortalibus inimicis. 315
Et in omni regno seu terra aut ciuitate, in quibus monasteria huius regule cum vicarii mei licencia constructa
fuerint, postquam consumatum est monasterium, quod primum constitui, augebitur ibi pax et concordia. 316 Tu,
cui regula data est, conare, quantum poteris, vt ad papam perueniat. Ego iam idem sum, qui fui, quando
discipulis meis mandaui in ciuitatem ire et asinum michi adducere; tamen hoc bene potuissem, quod statim staret
asinus coram me. 317 Ita eciam hoc modo possem, vt regula in vno puncto ante papam veniret et ipse confestim
eam confirmaret. Sed hoc iusticia est, vt pro maiori corporis spirituali labore rependatur anime maior merces.
Labora igitur tu et cooperare, quantum poteris; ego autem perficiam, dum michi placuerit."

353

