{ Christus loquitur: "Qui habet vas pulchrum et dicit in eo esse species odoriferas, quis credit aut que vtilitas est,
nisi explicet eas et ostendat earum genera et virtutes? 2 Sic est de virtutibus. Aliquis predicat: 'Humilitas est
virtus'. Quid confert audienti, nisi ostendantur eius radices et gradus et quomodo acquiratur et teneatur? 3
Propterea quia humilitas est virtus perfecta, quam ego in meipso ostendi, ideo confessor tuus paucioribus verbis
exponat gradus humilitatis, quos didicit in regula Benedicti mei, vt discant filie matris mee principium virtutum,
in quo stabiliant edificia sua construenda."
Caput 2 Circa tercium et quartum capitula regule Sancti Saluatoris. Priori Petro dubitanti, an aliqua addenda
essent super lectisterniis vel indumentis, precipit Christus, quod addat vtilia et necessaria.
{ Filius Dei loquitur: "Cur frater ignorat ponenda et construenda? Nonne ego ostendi sibi per te, quod famulus
meus Benedictus habuit corpus suum quasi saccum et qualis debeat esse habitus Benedicti? 2 Ideo propter
infirmorum imbecillitatem ponat ipse vtilia et necessaria sed nulla superflua, et tolerandum erit. Quibus vero ego
dedero graciam maioris abstinencie, moderabunt frigus secundum calorem interiorem."
Caput 3 Circa capitulum quintum regule Sancti Saluatoris, scilicet de horis, officio diuino et cantu etc. Christus
comparat humanam naturam vrbi obsesse, quam pauper, scilicet sanctissima virgo Maria, liberauit per
sapienciam suam, describendo pauperes spiritu a pauperibus rebus et non spiritu. Dicitque, quod cantus fratrum
in monasterio suo debet antecedere cantum sororum et quod ipse sorores aliqualiter morosius quam fratres,
seruatis temporibus, debent suum cantum moderare.
"{ Scriptura, quam vos dicitis Bibliam, nos vocamus auream, dicit, quod vrbem per potentem obsessam liberauit
pauper per sapienciam suam, cuius pauperis postea nemo recordatus est. 2 Hec vrbs humana creatura est, quam
dyabolus in quadro obsedit, quia quadruplici peccato possedit hominem, scilicet per inobedienciam diuini
precepti, per transgressionem naturalis legis, per cupiditatem noxiam et per mentis obduracionem. 3 Hanc
creaturam quodammodo liberauit mater mea sanctissima, quando voluntatem suam totam dimisit in manus meas
et maluit omnem tribulacionem pati ad hoc, vt anime saluarentur. 4 Hec enim vera est diuina sapiencia, totum
Deo committere velle suum et posse et eciam in contrariis propter Deum delectari. 5 Propter hanc igitur
voluntatem ego Deus, ab eterno filius Dei, factus sum homo in virgine, cuius cor erat quasi cor meum. Et ideo
bene dicere possum, quod mater mea et ego quasi cum vno corde saluauimus hominem, ego paciendo corde et
carne, ipsa cordis dolore et amore. 6 Hec igitur virgo vere pauper erat, quia nichil desiderabat de diuiciis, cuius et
spiritui minimum non adhesit peccatum. 7 Nam quidam pauperes sunt rebus sed spiritu pleni, idest cupiditate et
superbia. Hii non sunt pauperes, quos ego in euangelio meo designaui. 8 Alii sunt diuites diuiciis sed spiritu
vacui. Hii sunt, qui se cinerem esse considerant et morituros, qui desiderant esse cum Deo et propter solam
necessitatem et proximi vtilitatem habent diuicias. Hii sunt vere pauperes sed diuites in Deo, inter quos erat
mater mea. 9 Huius ergo virginis et matris mee quasi oblita est sapiencia et paupertas, quia pauci, etsi laudant
eam ore, corde tamen toto non clamant ad eam nec imitantur vestigia caritatis eius. 10 Ideo quia in ecclesia Dei
honor Dei sepcies in die canitur a pluribus secundum morem patrum priorum, propterea nunc volo, vt primum
fratres psallant horas suas temporibus debitis. 11 Deinde sorores aliquantulum morosius officium suum
compleant, quibus septenarius numerus non prefigitur secundum cursum solarem, sed, prout possunt, agant,
seruatis temporibus in quantum possunt. 12 Et hoc ideo constituo ego ipse, qui dictaui regulam, vt sciatur eciam
a paganis, qui conuertendi sunt, quanto honore Deus vult honorare matrem suam. 13 Et quia ipsa caput et
domina huius monasterii est, per quam et propiciari volo delinquentibus, necnon vt impleatur scriptura, que dicit:
'Laudabo Deum in omni tempore et in omni vita', ita hec singularis gracia non renuatur, quia singulare bonum
non preiudicat generali. 14 Nec ideo consuetudo laudabilis patrum improbanda est, sed placitum est michi, vt in
aliis ecclesiis primum legantur hore de virgine matre mea, deinde psallantur hore diei secundum tempora
constituta."
Caput 4 Christus dicit, quod in cantu sororum Ordinis Sancti Saluatoris nulla debet esse curiositas, sed sit cantus
laudis sonore etc.
{ Filius Dei loquitur: "Numquid non legisti, quod soror Moysi ob singulare Dei miraculum, in Mari rubro
factum, egressa est cum virginibus et mulieribus, psallens in tympanis et cymbalis canticum leticie Deo? 2 Sic
filie matris mee egredientur de Mari rubro, idest a cupiditate et complacencia mundiali, habentes in manibus
operacionum suarum tympana, idest abstincenciam voluptatis carnalis, et cymbala laudis sonore, quarum cantus
non sit remissus, non fractus, non dissolutus sed honestus et grauis et vniformis et per omnia humilis. 3 Imitentur
illorum cantum, qui Cartusienses vocantur, quorum psalmodia plus redolet suauitatem mentis humilitatemque et
deuocionem quam aliquam ostentacionem. 4 Nam non vacat a culpa animus, quando cantantem plus delectat
nota quam res, que canitur, omninoque abhominabile est Deo, quando vocis eleuacio plus fit propter audientes
quam propter Deum."
Caput 5 Quantum placuit Deo magister Petrus in celebrando missam et dictando cantum sororum Sancti
Saluatoris, patet ex sequenti reuelacione.
{ Quodam die, dum beate memorie dominus Petrus, confessor beate Birgitte, celebrauerat missam in capella
coram illa, dixit Deus pater ad sponsam filii sui: "Licet pauce persone in mundo personaliter interfuerunt isti
misse, tamen omnis celestis exercitus et omnes anime in purgatorio consolabantur ab illa. 2 Item dic eidem
312

