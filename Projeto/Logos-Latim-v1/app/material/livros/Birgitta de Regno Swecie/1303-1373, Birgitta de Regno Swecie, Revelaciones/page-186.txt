me Deo tuo, qui disposui te nasci de nobilibus, et conforma te proximo tuo, quia de eadem materia est, licet ex
mea prouidencia tu de excelsa secundum mundum processisti progenie, ille vero de humili. 15 Tu quoque nobilis
time plus quam ignobilis, quia, quanto tu nobilior et dicior, tanto de te districcior queritur racio et maius
iudicium, quia plus accepisti." 16 "Item, de diuiciis cur non est superbiendum, respondeo: Diuicie enim mundi
non sunt tue nisi quantum ad necessitatem victus tui et vestitus. 17 Mundus enim ad hoc factus est, vt homo
habens sustentacionem corporis sui per laborem et humilitatem redeat ad me Deum suum, quem inobediens
factus despexit et de me superbiendo non curauit. 18 Si autem temporalia bona tua esse dicis, dico tibi pro
certissimo, quod tu quasi violenter vsurpas tibi omnia illa, que vltra necessitatem tuam habes. Nam omnia
temporalia bona communia esse debent et ex caritate indigentibus equalia. 19 Tu vero vsurpas tibi ad
superfluitatem, quod aliis ex compassione esset tribuendum, quamuis et racionabiliter multi multa habeant pre
aliis racionabiliter habentes et discrete distribuentes. 20 Ergo, ne grauius arguaris in iudicio eo, quod maiora aliis
receperis, consultum est tibi, ne superbiendo et congregando preferas te aliis. 21 Sicut enim delectabile est in
mundo habere temporalia pre aliis et superhabundare, sic in iudicio terribile est et vltra modum graue eciam
licita non racionabiliter disposuisse." 22 "Item, cur laus propria non est querenda, respondeo: Nullus ex se bonus
est nisi solus ego Deus, et omnis, quicumque bonus est, ex me bonus est. 23 Ergo, si tu laudem tuam queris, qui
nichil es, et non laudem meam, cuius est omne donum perfectum, falsa est laus tua et iniuriam facis michi
creatori tuo. 24 Ideo, sicut ex me sunt omnia bona, que habes, sic et omnis laus michi est attribuenda, et sicut ego
Deus tuus tribuo tibi omnia temporalia, vires et sanitatem, conscienciam et discrecionem cogitandi tibi vtiliora et
tempora et vitam, sic de omnibus, si bene et racionabiliter disponis tibi concessa, honorandus sum ego. 25 Si
autem male disponis, vicium est tuum et ingratitudo tua." 26 "Item, cur pro bonis operibus in presenti non est
querenda temporalis remuneracio, respondeo tibi: 27 Quicumque benefacit aliis ea intencione, quod non curat
retribucionem hominis sed qualem voluero ei dare ego Deus, iste habebit maximum pro paruo, eternum pro
temporali. 28 Qui vero pro temporali querit terrenum, habebit, quod appetit, et amittet sempiternum. Ideo, vt
eternum optineatur pro transitorio, vtilius est non querere retribucionem ab homine sed a me."
Caput 8 Item apparuit religiosus qui supra in gradu suo dicens: "O iudex, quero a te: Cur permittis, quod dii
ponantur in templis et habere honorem sicut tu ipse, cum regnum tuum nobilius sit super omne?" 2 "Item cur non
facis videri ab hominibus in hac vita gloriam tuam, vt feruencius desideretur ab eis?" 3 "Item, cum sancti et
angeli tui nobiliores et sancciores sint super omnes creaturas, cur non videntur ab hominibus in hac vita?" 4
"Item, cum inferni pene sunt incomparabiliter horribiles, cur non facis videri eas ab hominibus in hac vita, vt
fugiantur?" 5 "Item, cum demones incomparabiliter sint deformes et horribiles, cur non apparent visibiles
hominibus, quia tunc nullus eos sequeretur nec consentiret eis?" 6 Respondit iudex: "Amice, ego sum Deus
creator omnium, qui non maiorem iniuriam malo facio quam bono, quia ipsa iusticia sum. 7 Ergo iusticia mea
est, quod ingressus in celum optineri debet per stabilem fidem et racionabilem spem et feruentem caritatem. 8
Itaque omne, quod in corde plus et feruencius diligitur, hoc cogitatur frequencius et adoratur diligencius. 9 Sic et
dii, qui ponuntur in templis, licet non sint dii nec creatores, quia non est nisi vnus solus creator, scilicet ego Deus
Pater et Filius et Spiritus Sanctus, attamen a possessoribus templorum et hominibus magis diliguntur quam ego,
vt prosperentur in mundo, non vt viuant mecum. 10 Ideo, si ego annichilarem ea, que homines plus me diligunt,
et me contra voluntatem eorum adorari permitterem, facerem vtique eis iniuriam, auferendo eis liberum
arbitrium et desiderium eorum. 11 Ideo, quia in me non habent fidem et in eorum corde est aliquid delectabilius
me, propterea racionabiliter permitto, vt, quod diligunt et appetunt mente, et opere exterius perficiant. 12 Et quia
creaturam plus quam me creatorem diligunt, quem ex signis et factis probabiliter cognoscere possunt, si racione
vti vellent, ideo, quia excecati sunt, maledicta est creatura eorum et maledicta sunt ydola ipsorum. 13 Et ipsi
confundentur et diiudicabuntur propter stulticiam suam, quia intelligere nolunt, quam dulcis sum ego eorum
Deus, qui ex caritate feruenti hominem creaui et redemi." 14 "Item, cur non videtur gloria mea, respondeo:
Gloria mea ineffabilis est et suauitate et bonitate incomparabilis omnibus. 15 Si itaque gloria mea, sicut est,
videretur, corpus ipsum hominis corruptibile infirmaretur et deficeret sicut sensus illorum, qui in monte gloriam
meam viderunt; corpus quoque pre leticia anime a labore deficeret et ad exercicia corporalia non sufficeret. 16
Propterea, quia sine labore caritatis non est ingressus in celum et vt fides habeat premium et corpus ad laborem
sit sufficiens, ideo gloria mea occultatur ad tempus, vt ex desiderio et fide eo felicius et copiosius perpetuo
videatur." 17 "Item, cur sancti non videntur, sicut sunt, respondeo: Si sancti mei viderentur aperte et visibiliter
loquerentur, honor eis impenderetur sicut michi et tunc fides non haberet meritum. 18 Nec fragilitas carnis
sufficeret ad videndum eos sed nec iusticia mea vult, vt tanta claritas a tanta fragilitate conspiciatur. 19 Ideo
sancti mei non audiuntur nec videntur, vt sunt, quatenus omnis honor exhibeatur michi et vt homo sciat neminem
supra me esse diligendum. 20 Verumptamen si sancti mei quandoque apparent, non tamen in ea forma glorie, in
qua veraciter sunt, videntur sed in ea forma occultata plenitudine virtutis, in qua videri absque perturbacione
corporalis intelligencie possunt." 21 "Item, cur pene inferni non videntur, respondeo: Si pene inferni, sicut sunt,
viderentur visibiliter, homo ex timore totus frigesceret et celestia ex timore, non ex amore inquireret. 22 Et quia
nullus appetere debet celeste gaudium ex timore pene sed ex caritate diuina, ideo nunc occultantur pene. 23
Quippe sicut boni et sancti illud ineffabile gaudium ante separacionem corporis et anime, quale sit, degustare
nequeunt, sic nec mali penas, sed separata anima a corpore senciunt experiencia, que noluerunt probare
186

