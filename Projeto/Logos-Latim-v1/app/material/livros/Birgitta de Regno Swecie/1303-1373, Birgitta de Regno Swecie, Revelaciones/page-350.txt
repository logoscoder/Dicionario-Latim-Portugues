tunc omnino cauendum est, ne vmquam instituatur conuentus, priusquam in tantum consumata fuerint, quod sine
tribulacione et metu possint inhabitare. 203 Sed nec pauciores sorores primum introducende sunt, quam vt
sufficientes sint ad officium suum decantandum, nec pauciores sacerdotes, quam quod ipsi eciam ad cantandum
omni die de tempore officium sint valentes. 204 Tunc autem in monasterio collocentur et postea tot alie persone,
quod numerus prenominatus sororum et fratrum compleatur. 205 Omnis persona dictarum primo fundancium
monasterium hanc religionem introiens tot pecuniarum redditus secum inferat et potestati abbatisse subiciat, quot
in omni anno tam sterili quam fertili sufficiant sibi ad panem et potum. 206 De pecunia vero a populo regni
voluntarie contributa alia victualia, vestes quoque et necessarias domos abbatissa omnibus prouidebit. 207
Deinde numero personarum primarum fundancium monasterium completo et qualibet persona prebendam panis
et potus omni anno habente, nequaquam postea ab aliis postea intrantibus religionem seu ab aliis personis predia
vel redditus monasterio tribuantur. 208 Nam vna persona in monasterio mortua suscipiatur alia pro ea secundum
ordinem supradictum, sed vestimenta persone mortue vna cum prebenda eius in cibo et potu omni die, quousque
alia in locum suum intrauerit, pauperibus erogentur. 209 Ante festum omnium sanctorum annuatim computari et
presciri debent victualia et necessaria anni subsequentis et omnia, que tunc remanent de victualibus seu pecunia
anni tunc instantis, in crastino omnium sanctorum, hoc est in die commemoracionis animarum, indigentibus
largiantur et propter hoc non oportet monasterium aliqua hospitalitate aggrauari. 210 Sciendum est eciam, quod,
si aliquando victualia sequentis anni videntur non sufficere, tunc de pecunia et victualibus imminentis anni
tantum sequenti anno addatur, quantum necesse est, et non plus, prout abbatissa anime sue periculum voluerit
euitare, et postea, quicquid remanserit, egenis tribuatur. 211 Quocienscumque noua vestimenta assumuntur,
vetera pauperibus erogentur. 212 Sciat eciam abbatissa, quod, si plures domos quam inhabitancium vera exigit
necessitas, siue eciam domos superbas construi fecerit, tam graue hoc sibi computabitur peccatum, sicut si a
pauperibus meis proprium victum et vestimenta per violenciam spoliasset. 213 Deinde, cum aliquis offert filium
suum vel filiam in monasterio, semper aliquid offerat monasterio pro elemosina sed non redditus aut predia, dum
quelibet persona prebendam panis et potus habet de prediis prius datis; sed ne vacue appareant in conspectu Dei
sui, offeratur aliquid. 214 Oblacio autem illa non sit coacta nec a conuentu prefixa sed in voluntate et beneplacito
offerentis, vt, quantum poterit vel voluerit dare, cum graciarum accione recipiatur. 215 Persone autem, que ex
toto sunt pauperes, gratis suscipiantur. Porro, quecumque sic oblata fuerint, nullatenus in vtilitatem monasterii
conuertantur sed pauperibus et ecclesiis indigentibus erogentur, nisi forte monasterium ineuitabili necessitate
coartatur. 216 Preterea, a quocumque aliqua conuentui oblata fuerint preter oblacionem illarum personarum
religionem et monasterium primo fundancium et intrancium, que vacue non debent ingredi, nullatenus
suscipiantur. 217 Si vero conuentus intollerabili necessitate grauatus oblata suscipere compellitur, attendatur
prouide et curiose inquiratur, si forte oblata sint de male acquisitis, et habita deliberacione dicat abbatissa
offerenti: 218 'Preceptum nobis est nichil debere suscipere nisi de certis et bene acquisitis. Rogo te, reuertere tali
die et examinata sollicite oblacione tua offer eam Deo tuo coram testibus!' 219 Quo reuerso cum testimonio
recipiatur oblacio eius et conuentus orabit pro eo et inter benefactores reputetur. 220 Si autem dubium est, vtrum
bene acquisita sint an male, aliis sencientibus sic, aliis vero sic, nullatenus suscipiantur quacumque necessitate
cogente; tamen voluntate eius indicata conuentui orabunt omnes pro eo propter caritatem. 221 Qui vero ex
feruenti desiderio offerunt aliqua, nec tamen conuentus eis indiget, dicatur eis a conuentu: 'Nos quidem libenter
suscipimus dona tua et te in caritate nostra colligimus; 222 verum, quia istis oblatis personaliter non indigemus,
suademus tibi et humiliter supplicamus, vt oblata ista ex parte nostra et sub nostro nomine eroges pauperibus aut
ecclesiis, quibus tibi dicimus.' Et si hoc promiserit et fecerit, peticio eius exaudiatur."
223 Christus hic disponit et taxat numerum altarium et ornamentorum et librorum, que debent esse ad celebranda
diuina offica in ecclesia et monasterio. 224 Caput XXI.
225 "Sciendum est eciam, quod tredecim erunt altaria et quodlibet altare vno contentabitur calice. Summum vero
altare duos calices habeat cum duobus paribus ampullarum et duobus paribus candelabrorum, vnam quoque
crucem et tria thuribula, quorum vnum habendum est singulis diebus, duo vero in festiuitatibus, et vnam pixidem
pro corpore meo. 226 Insuper omnino caueatur, ne plura de argento vel de auro in possessione habeantur
monasterii, quoniam nec aurum nec argentum siue gemmas sed graciam meam continuis studiis, deuotis
oracionibus et diuinis laudibus sibi coaceruabunt pro thesauro. 227 Licebit eciam reliquias sanctorum auro vel
argento seu gemmis secundum ipsarum mensuram sine omni superfluitate operiri. Libri quoque, quotquot
necessarii fuerint ad diuinum officium peragendum, habendi sunt, plures autem nullo modo. 228 Illos autem
libros habeant, quotquot voluerint, in quibus addiscendum est vel studendum. Preterea vnumquodque altare
duobus ornamentis et duobus paramentis propter dies festiuos et feriales contentetur. Plura quoque numquam in
possessione propria insimul habeantur de omnibus rebus suprascriptis."
229 Christus disponit hic de etate, quam debeant habere moniales et fratres, et de tempore probacionis et
consecracionis, antequam ad religionem recipiantur.
230 Caput XXII.
231 "Nulla sororum ante decimum octauum annum etatis vmquam ad istam religionem suscipiatur nec ante
consecracionem, eciam si omnes in eam consenciant ante annum, monasterium ingredietur. Sed nec aliquis
clericorum seu fratrum ante vicesimum quintum etatis annum profiteatur."
350

