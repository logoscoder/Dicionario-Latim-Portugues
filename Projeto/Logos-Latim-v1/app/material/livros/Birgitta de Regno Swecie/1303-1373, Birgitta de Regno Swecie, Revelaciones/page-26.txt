habere sine labore, nisi esset contricio in corde, quod libenter vellet emendare, si posset pre infirmitate vel aliquo
alio impedimento. 12 Postea crucifigunt pedes eius, quando delectantur in faciendo peccatum et non semel
cogitant amaram penam filii mei nec regraciantur ei semel de intimo corde, dicentes: 'O quam amara erat passio
tua, Deus! Laus tibi sit pro morte tua!' Hoc numquam procedit de ore eorum. 13 Coronant eum deinde corona
derisionis, quando derident seruitores eius et vanitatem reputant seruire ei. Dant ei fel bibere, quando gaudent et
exultant in peccato. Nec semel ascendit in cor eorum, quam graue et quam multiplex sit. Pungunt latus eius,
quando voluntatem habent perseuerandi in peccato. 14 Vere dico tibi, et hoc amicis meis dicere poteris, quod
tales sunt ante filium meum iniustiores iudicantibus eum, immiciores crucifixoribus eius, impudenciores
venditoribus eius, et maior pena debetur istis quam illis. 15 Pilatus quippe sciuit bene filium meum non peccasse
nec dignum aliqua morte. Tamen, quia timuit amissionem temporalis potestatis et sedicionem Iudeorum,
iudicauit quasi inuitus filium meum ad mortem. 16 Quid autem haberent isti timere, si ei seruirent? Aut quid de
honore suo et dignitate amitterent, si ipsum honorarent? 17 Ideo grauius isti iudicabuntur et deteriores sunt Pilato
in conspectu filii mei, quia Pilatus iudicauit eum propter peticionem et voluntatem aliorum cum timore quodam.
Isti autem iudicant eum propter utilitatem propriam absque timore, quando inhonorant eum propter peccatum, a
quo, si vellent, possent abstinere. 18 Sed nec a peccato abstinent nec pro peccato facto verecundantur, quia non
attendunt, quod indigni sunt beneficiis eius, cui non seruiunt. 19 Deteriores sunt Iuda, quia Iudas, tradito
Domino, sciuit bene ipsum esse Deum et grauiter contra eum peccasse, sed desperauit se ipsum et properauit
dies suos ad infernum, credens se indignum viuere. 20 Isti autem bene sciunt peccatum suum et tamen
perseuerant in eo, nullam pro hoc in corde compunccionem habentes, sed volunt cum violencia et potencia
quadam sumere regnum celorum, quando hoc non operibus sed propter spem vanam habere cogitant, quod nulli
dabitur nisi operanti et pacienti aliquid pro Deo. 21 Deteriores sunt eciam crucifixoribus, quia illi, cum viderunt
opera filii mei bona, scilicet quod resuscitauit mortuos, leprosos mundauit, cogitabant apud se: 22 'Hic facit
inaudita et mirabilia inusitata, nam prosternit, quos vult, uno verbo, scit cogitaciones nostras, facit, quecumque
vult. Si processum suum habebit, omnes subiciemur potestati eius et subditi eius erimus.' Ideo, ne subicerentur
ei, crucifixerunt eum propter inuidiam. Si enim sciuissent, quod fuisset rex glorie, numquam crucifixissent eum.
23 Isti autem vident opera eius cotidie et magna mirabilia, utuntur beneficiis eius et audiunt, quomodo ei seruire
debent et ad eum venire, sed cogitant apud se: 24 'Si omnia temporalia relinquenda sunt, si voluntas eius et non
nostra facienda est, graue est hoc et intolerabile.' 25 Ideo contempnentes voluntatem eius, ne sit super
voluntatem eorum, crucifigunt filium meum per induracionem, addentes contra conscienciam suam peccatum
super peccatum. 26 Isti autem peiores sunt crucifixoribus, quia Iudei fecerunt propter inuidiam et quia nesciebant
eum esse Deum. Isti autem sciunt eum esse Deum et ex malicia sua et presumpcione causa proprie cupiditatis
crucifigunt eum amarius spiritualiter quam illi carnaliter, quia isti redempti, illi nondum redempti erant. 27 Ergo,
sponsa, obedi filio meo et time eum, quia ipse, sicut est misericors, sic est eciam et iustus!"
Caput 38 Collocucio grata Dei Patris et Filii adinuicem et qualiter Pater tradidit Filio nouam sponsam et Filius
eam in suam gratanter recepit et quomodo sponsus informat sponsam de paciencia et simplicitate per exemplum.
{ Pater loquebatur ad Filium: "Ego veni cum caritate ad virginem et sumpsi verum corpus tuum ex ea. Ideo tu in
me et ego in te. Sicut ignis et calor numquam separantur, sic deitatem ab humanitate impossibile erit separari." 2
Respondit Filius: "Omnis gloria et honor sit tibi, Pater! Fiat voluntas tua in me et mea in te!" 3 Respondit iterum
Pater: "Ecce, fili, hanc nouam sponsam assigno tibi quasi ouem ad regendum et nutriendum. De qua, tamquam
possessor ouis, habebis caseum ad reficiendum et lac ad bibendum et lanam ad vestiendum. 4 Tu autem, sponsa,
debes obedire ei. Ad te enim pertinent tria: oportet te esse pacientem, obedientem et libentem." 5 Tunc ait Filius
ad Patrem: "Tua voluntas cum potestate, potestas cum humilitate, humilitas cum sapiencia, sapiencia cum
misericordia. Fiat voluntas tua, que est et erit sine principio et sine fine in me! Ego assumo eam michi in meam
caritatem, in tuam potenciam et Spiritus sancti regimen, qui non tres dii sed unus Deus." 6 Tunc ait Filius ad
sponsam suam: "Audisti, quomodo Pater assignauit te michi quasi ouem. Oportet ergo te esse simplicem et
pacientem quasi ouem et fructuosam ad nutriendum et vestiendum. 7 Tres enim in mundo sunt. Primus est totus
nudus, secundus est siciens, tercius esuriens. Primus significat fidem Ecclesie mee, que nuda est, quia omnes
erubescunt loqui fidem et mandata mea. Et si sunt, qui loquuntur, contempnuntur et mendacii arguuntur. 8 Ideo
verba mea, que de ore meo procedunt, vestire debent hanc fidem quasi lana. Sicut enim lana crescit in corpore
ouis ex calore, sic de calore deitatis mee et humanitatis verba mea procedunt in cor tuum, que vestient fidem
sanctam meam testimonio veritatis et sapiencie et probabunt eam esse veram, que nunc inanis reputatur, ut, qui
usque adhuc tepidi fuerant vestire fidem operibus caritatis, audita caritate verborum meorum, conuertantur et
reaccendantur ad loquendum fiducialiter et agendum fortiter. 9 Secundus significat amicos meos, qui desiderant
more sicientis perfici honorem meum et turbantur ex inhonoracione mea. Hii ex dulcedine verborum meorum
audita inebriabuntur caritate mea maiori et alii cum eis, nunc mortui, accendentur ad amorem meum, audito,
qualem graciam facio cum peccatoribus. 10 Tercius significat illos, qui cogitant sic in corde suo: 'Si sciremus',
inquiunt, 'voluntatem Dei et quomodo viuere possemus et bene instrueremur de via bona, libenter faceremus, qui
possemus.' Hii sunt quasi esurientes scire viam meam, et nullus saciat eos, quia nemo perfecte ostendit eis, que
agenda sunt. Et si ostenditur, nullus secundum ea viuit. 11 Et ideo videntur eis verba quasi mortua, quia nemo
secundum ea viuit. Propterea ego ipse ostendam eis, que faciant, et saciabo eos dulcedine mea. Nam temporalia,
26

