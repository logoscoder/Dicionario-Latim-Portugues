4

LIBER IV - VERBA IOHANNIS EUANGELISTE AD SPONSAM

Caput 1 Verba Iohannis Euangeliste ad sponsam, qualiter nullum opus est sine remuneracione; et quomodo
Biblia precellit omnes scripturas; et de rege predone et proditore et prodigo et cetera; et de consilio ipsi regi a
sancto Iohanne dato; et qualiter debeat contempnere diuicias et honores propter Deum.
{ Apparuit sponse persona quedam hominis, cuius crines videbantur circumcisi cum obprobrio, corpus
perunctum erat oleo totumque nudatum, sed nichil erubescens; 2 qui sponse dixit: "Scriptura quam vos vocatis
sanctam dicit sic, quod nullum opus sine remuneracione erit. 3 Hec est illa scriptura que apud vos Biblia vocatur,
sed apud nos est fulgida quasi sol, resplendens incomparabilius auro, fructificans quasi semen quod centuplum
ex se profert fructum. 4 Sicut enim aurum cetera precellit metalla, sic scriptura, quam vos dicitis sanctam, nos
vero vocamus eam auream, precellit omnes scripturas, 5 quia in ipsa honoratur et predicatur verus Deus,
patriarcharum replicantur opera, prophetarum explanantur infusiones. 6 Ergo quia nullum opus sine
remuneracione est, audi que loquor: Rex iste coram Deo predator est et proditor animarum prodigusque effusor
diuiciarum. 7 Itaque sicut nullus proditor est peior illo qui diligentem se prodit, sic iste multos spiritualiter
prodidit, carnaliter diligendo iniustos, iniuste exaltando impios, iustos deprimendo, excessus corrigendos
dissimulando. 8 Secundo nullus predo peior est illo qui prodit eum, qui in sinu eius caput suum reclinat. Sic
communitas terre quasi in sinu suo erat, quam rex iste miserabiliter depredatus est, 9 aliorum bona auferri
permittendo, aliis intolerabilia imponendo, aliorum iniurias dissimulando, iusticiam semper remisse exercendo.
Tercio nullus fur peior est illo qui creditis sibi omnibus et acceptis clauibus furatur domino inuito. 10 Sic iste
accepit claues potestatis et honoris, quibus iniuste et prodigaliter usus est, non ad honorem Dei. Ergo quia aliqua
sibi placita dimisit amore mei, consulo sibi tria. 11 Primo quod sit sicut ille euangelicus qui relictis siliquis
porcorum rediit ad patrem. Sic ipse contempnat diuicias et honores, 12 que respectu eternorum non sunt nisi
porcorum silique, cum humilitate et deuocione regrediendo ad patrem suum Deum. Secundo dimittat mortuos
sepelire mortuos suos et sequatur viam artam crucifixi Dei. 13 Tercio relinquat graue pondus peccatorum suorum
et ingrediatur per viam illam, que in principio est arta sed in fine gaudiosa. 14 Tu quoque,que vides me, intellige,
quia ego sum ille qui scripturam auream plenius agnoui et agnoscendo augmentaui. Ego fui nudatus
ignominiose, sed quia pacienter sustinui, Deus vestiuit animam meam veste immortali. 15 Ego eciam fui
intinctus oleo; ideo nunc gaudeo oleo leticie sempiterne. Ego insuper post matrem Dei leuissima morte de mundo
transiui, quia custos matris Dei factus fui, et corpus meum est in loco quietissimo et securissimo."
Caput 2 Visio mirabilis et notanda sponse et qualiter Deus ipsam visionem exponit; in qua exposcicione baptizati
per animal, gentiles per piscem et Dei amici per tres turbas designantur.
{ Post hec videbantur sponse quasi due statere stantes iuxta terram; quarum summitates et ligature ascendebant
nubes, circuli vero ipsi penetrabant celum. 2 In prima vero statera erat piscis, cuius squame acute erant quasi
rasorium, visus eius quasi basilisci, os vero quasi unicornii effundentis venenum, aures autem quasi acutissime
lancee et quasi lamine ferree. 3 In alia vero statera erat animal quoddam, cuius pellis quasi silex, os ingens erat
effundens flammas ardentes, cuius palpebre quasi durissimi gladii, cuius aures durissime erant emittentes
sagittas acutissimas tamquam de arcu duro et extenso. 4 Post hec apparuerunt tres turbe populorum in terra;
prima erat modica, secunda minor, tercia vero minima. Quibus vox una sonuit de celo dicens: 5 "O, amici, ego
vehementer sicio cor animalis istius mirabilis, si quis esset, qui ex caritate presentaret michi illud. Ego eciam
feruentissime concupisco sanguinem piscis, dummodo inueniretur homo, qui eum afferret michi." 6 Respondit
vox una de turba loquens quasi ex ore omnium: "Audi," inquit, "o conditor noster. Quomodo poterimus tibi
presentare cor animalis tanti, cuius pellis durior est silice? 7 Si appropinquare voluerimus ori eius, incendemur
flamma ignis eius; si viderimus oculos eius, transfodiemur scintillis sagittarum eius; 8 et si forte spes aliqua esset
de animali habendo, quis poterit apprehendere piscem, cuius squame acuciores sunt cuspidibus, cuius oculi
extinguunt visum nostrum, cuius os diffundit in nos venenum insanabile?" 9 Respondit vox de celo dicens: "O,
amici, animal et piscis videntur vobis inuincibiles, sed apud omnipotentem est facile. Ergo quicumque querit
viam ad impugnandum animal, ego de celo infundam sapienciam fortitudinemque tribuam. Qui vero paratus est
pro me mori, ego ipse me dabo ei in remuneracionem." 10Respondit turba prima: "O, summe pater, tu es dator
tocius boni. Nos vero, factura tua, libenter dabimus tibi cor nostrum ad honorem tuum; cetera vero, que extra cor
sunt, disponemus ad sustentacionem et refeccionem carnis nostre. 11 Et quia mors videtur nobis dura, infirmitas
carnis onerosa, sciencia vero modica, ideo rege nos interius et exterius, accipeque gratanter que offerimus et
repende quantum et quidquid tibi placet." 12 Respondit turba secunda: "Recognoscimus infirmitates nostras et
attendimus mundi vanitates et varietates. Ideo libenter dabimus tibi cor nostrum omnemque voluntatem nostram
relinquimus in manus aliorum, quia subesse aliis magis desideramus quam minima de mundo possidere." 13
Dixit turba tercia: "Audi, domine tu, qui desideras cor animalis et sitis sanguinem piscis: libenter dabimus tibi
cor nostrum et parati sumus mori pro te. Tu tribue sapienciam, et nos queremus viam ad inueniendum cor
animalis." 14 Post ista sonuit vox una de celo dicens: "O, amice, si inuenire desideras cor animalis, perfora cum
terebro acuto manus tuas in medio. Deinde sume palpebras cete et coniunge palpebris tuis cum fortissimo
bitumine. 15 Accipe quoque laminam calibis et alliga eam cordi tuo, ita quod latitudo et planicies calibis sint
99

