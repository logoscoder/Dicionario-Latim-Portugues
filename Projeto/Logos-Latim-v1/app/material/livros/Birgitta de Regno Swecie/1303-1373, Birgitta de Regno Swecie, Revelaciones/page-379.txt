cum multis similibus et infra in isto presenti Libro Celestis Imperatoris ad Reges, XXXI capitulo. 20 Que
visiones aliquando postea declarabantur ei a Christo processu temporis, vt habetur in dicto capitulo XXXI istius
libri et in vltimo capitulo libri IIII. 21 Et aliquando nichil vmquam declarabatur ei de significacionibus illarum
visionum, sed semper remanebat de illis incerta, vt habetur in aliquibus capitulis Libri Celestis. 22 Aliquando
vero in spiritu videbat vigilans visiones in specie aliqua, et quasi semper statim in eadem hora declarabantur ei
visiones ille a Christo loquente vel a sua matre virgine vel ab angelo vel ab aliquo sancto, 23 et manifestabantur
ei tunc diuinitus in intelligencia sua significaciones illorum visorum, 24 vt habetur in IIII libro, VII capitulo et in
VI libro, XXXV capitulo et LII capitulo et in isto libro presenti infrascripto, XLVIII capitulo cum multis
similibus, que in Libro Celesti et in isto inuenies. 25 Sed poteris querere, quomodo potest esse, quod ista beata
domina in oracione vigilante, poterat videre, sicut sepe videbat, rapta in spiritu, Christum et eius matrem
virginem et angelos et sanctos, 26 qui semper immutabiliter et essencialiter stant in celo et in eodem instanti
videre animas cruciari ac eas et eciam demones loquentes in purgatorio et in inferno et eciam personas adhuc
viuentes in hoc mundo 27 - et omnes istos videbat ordinate in eodem instanti ad inuicem et simul loquentes - et
vtrum quando hec videbat dicta domina, anima eius erat in corpore vel an extra corpus. 28 Ad quam questionem
non ego, sed illa, speculum omnis sapiencie et sciencie, regina celi, Maria tibi respondet valde pulcre in VI libro,
LII capitulo in fine cum similibus, 29 vbi determinatur, quod hoc fiebat mira eleuacione et illustracione mentis et
intelligencie eiusdem beate Brigide ad magnam vtilitatem tocius corporis Ecclesie cooperacione et ministerio
Spiritus Sancti. 30 Aliquando quippe visa in extasi aliqua specie Christi vel sanctorum, infundebantur in
momento intellectui eiusdem beate domine aliqua magnalia, scilicet soluciones questionum, reuelaciones
misteriorum et direcciones actuum virtuosorum et regula sancte vite per quendam influxum supernaturalis
luminis diuini. 31 Et tali modo habuit quasi in momento totum Librum Questionum , qui est quintus liber in numero
inter libros celestis voluminis, et Regulam eciam Saluatoris religionis monialium ei reuelatam, vt ibi habetur in
fine regule, XXIX capitulo. 32 Aliquando eciam angelum corporeis oculis ipsa videbat, qui ex Dei precepto ei
sermonem pulcerrimum satis prolixum paulatim et seriose dictabat, et ipso dictante in eodem instanti ipsa
scribebat, 33 et sic fuit scriptus per interualla temporum ille excellentissimus Sermo Angelicus de excellencia Marie
virginis, qui diuiditur per lecciones, que debent per ebdomadam nocturnatim legi a monialibus in matutinis in
dicta religione monialium Regule Saluatoris. 34 Aliquociens quoque vidit predicta beata domina non solum in
spiritu, immo eciam suis beatis oculis corporalibus dominum Iesum Christum et matrem eius virginem et
presertim in fine vite sue, vt infra patebit. Quod tunc ipsa testabatur filie sue et suis patribus spiritualibus. 35 Pro
maiori tamen parte ipsa neminem videns audiebat vocem Filii Dei vel virginis matris vel alicuius angeli vel
sancti loquentis sibi verba mirabilia ad vtilitatem proximorum, direccionem morum, conuersionem gencium et
reuelacionem misteriorum, vt patet in omnibus supradictis libris, vbi maior pars capitulorum incipit: "Filius
loquitur" vel "Mater loquitur ad sponsam," etc. 36 Et aliquando tali modo predicebantur ei multa futura et
prophetica de futuris et alia non prophetica per verba obscura, quorum significata ipsa nesciebat, an
intelligerentur textualiter an figuraliter vel an spiritualiter vel per quem modum. 37 Immo sepe ipsa aliqua talia
verba intelligebat textualiter, sicut fecit Beatus Franciscus, cum tamen Christus loquens vel mater eius illa
volebant debere intelligi spiritualiter, 38 vt patet in IIII Libro Celesti, XV et LXXV capitulo et in presenti Libro
Celestis Imperatoris ad Reges, XLVIII capitulo cum multis similibus capitulis contentis in dictis libris. 39 Et
aliquociens loquebatur ei tali modo diuinitus verba clara, quorum veritas et significacio ei clare tunc pandebatur
et aperiebatur, vt habetur in multis capitulis Libri Celestis, et vide de hoc in libro infrascripto ad reges, XLVIII
capitulo prope principium. 40 Scias tamen, quod, prout ego indignus sepe audiui ab ore eius, semper in omnibus
istis supradictis modis visionum maximam dulcedinem amoris Dei et ineffabilis consolacionis diuine ipsa
senciebat in anima et mente sua in tantum, quod quasi nullatenus nisi cum suspiriis aut lacrimis hoc michi referre
poterat.
Caput 5 Hic examinatur per sacram scripturam, sub qua specie visionum contineantur visiones istius libri et alie
reuelate beate Brigide.
{ Ex quo igitur iam certificaui dubitantes de qualitate et virtutibus persone prefate, domine Brigide beatissime, et
de modis diuersis, quibus ipsa domina visiones et reuelaciones presentis libri et aliorum librorum videbat et
audiebat atque senciebat, vt supra patet, 2 nunc autem restaret videre de qualitate materie ipsarum visionum et
reuelacionum, 3 sed quia satis de illa tetigi supra et tangetur infra in "Hoc eciam" et in "Ergo, o vos imperatores"
et eciam ex preiacente huius libri materia et aliorum librorum suorum patet euidenter, ideo non figo plus pedem
in hoc. 4 Sed iam michi restat nunc examinare et declarando probare secundum Scripturam et dicta sanctorum
doctorum, sub qua specie visionum communiter predicte sue visiones et reuelaciones contineantur. 5 Sciendum
est ergo de primo, quod Augustinus in libro XII Super Genesim ad Litteram et Ieronimus in prologo Apocalipsis tria
principalia genera visionum describunt, scilicet corporale, spirituale et intellectuale. 6 Visio enim corporalis est,
quando videlicet corporalibus oculis aliquid videmus. 7 Spiritualis seu ymaginaria visio dicitur, cum videlicet
dormientes vel vigilantes in spiritu ymagines rerum cernimus, quibus aliquid aliud significatur, sicut vidit Pharao
spicas et Moyses rubum ardere, ille dormiens et iste vigilans. 8 Intellectualis autem visio est, quando videlicet
Spiritu Sancto reuelante intellectu mentis veritatem misteriorum, sicut est, capimus, quo modo vidit Iohannes
illa, que in libro Apocalipsis referuntur. 9 Non enim figuras tantum in spiritu vidit, sed et eorum significata
379

