per tribulacionem temporalem, per infirmitatem et voluntati sue contraria, et si tunc ipse resipiscere noluerit,
tunc aufero ab eo misericordiam meam et dimitto eum in penam sibi ex iusticia preparatam."
Caput 23 Virgo Maria apparuit sponse rogans Filium pro quodam magno domino, quem latroni comparat. Cui
Christus narrat grauia peccata illius et tamen precibus eius facit illi tres gracias. Dat enim illi magistrum
spiritualem et intelligenciam grauissime pene eterne et spem rectam misericordie cum timore discreto .
{ Maria loquitur ad Filium dicens: "Fili mi, benedictus sis tu! Ego peto a te misericordiam pro latrone isto, pro
quo sponsa tua orando plorat." 2 Respondit Filius: "Quare, mater, rogas pro eo? Nam ipse fecerat tria latrocinia.
Primo depredatus est angelos et electos meos. 3 Secundo depredatus est corpora multorum hominum, quia
animas eorum ante tempus a corporibus separauit. Tercio spoliauit multos homines innocentes bonis suis. 4
Primo enim depredatus est angelos, quia animas multorum, que angelorum consorcio iungi debebant, dissociauit
per verba scurrilia, per opera et exempla mala, per occasionem et attraccionem ad malum et quia paciebatur
malos in malicia sua, quos iuste punire debuisset. 5 Secundo multos innocentes interfici iussit ex indignacione
sua. Tercio bona innocentum sibi iniuste vsurpauit et miseris calumpniam intollerabilem imposuit. Cum hiis
tribus et alia tria mala habet. 6 Primo nimiam cupiditatem mundi, secundo vitam incontinentem; nam licet
coniugio alligatus est, hoc tamen non tenet ex diuina caritate sed propter explecionem cupiditatis sue. 7 Tercio
habet superbiam, ita quod nullum reputat sibi similem. Ecce qualis est iste, pro quo tu oras! Tu vides omnem
iusticiam in me et quod vnicuique debetur. 8 Numquid, cum mater Iohannis et Iacobi accessisset ad me et
petisset, vt vnus eorum sederet ad dexteram et alter ad sinistram meam, ego respondi ei, quod ille, qui plus
laborauerit et qui se plus humiliauerit, hic ad dexteram meam sedebit et sinistram? 9 Quomodo ergo debetur
alicui sedere mecum et esse mecum, qui nil laborat mecum vel pro me sed magis contra me?" 10 Respondit
mater: "Benedictus sis tu, fili mi, plenus omni iusticia et misericordia! Ego video iusticiam tuam terribilem quasi
ignem, fortissimam quasi montem, et ad hanc nullus appropinquare audet. 11 Sed econtra video misericordiam
tuam lenissimam et ad hanc, fili mi, ego loquor et accedo. Nam licet modicam iusticiam habeo ad te ex parte
latronis, tamen ex ea nequaquam, nisi misericordia tua grandis interuenerit, saluari potest. 12 Ipse quippe similis
est puero, qui, licet habeat os et oculos, manus et pedes, non tamen loqui potest ore nec visu discernere inter
ignem et claritatem solis nec incedere potest pedibus vel laborare manibus. 13 Sic iste latro est. Ipse denique a
natiuitate sua creuit ad opera dyaboli. Aures eius fuerunt obturate ad audiendum bona, oculi eius caligauerunt ad
intelligenciam futurorum. 14 Os eciam clausum erat ad laudem tuam et manus operacionis bone ad Deum
fuerunt ei totaliter debiles, in tantum quod omnis virtus et omnis bonitas erat quasi mortua ante eum. 15 Attamen
cum vno pede suo quasi in duobus vestigiis stabat. Pes autem ille erat desiderium suum et cogitacio, qua
cogitabat apud se cum desiderio dicens: 16 'Vtinam inuenirem aliquem, qui diceret michi, quomodo emendare
me possem, quomodo placare Deum meum deberem, quia eciam si mori deberem, libenter facerem.' 17 Primum
vestigium erat, quod frequenter timebat et pensabat, quam dura erit illa pena eterna. Secundum vestigium erat
dolor de amissione regni celorum. 18 Ergo, fili mi dulcissime, propter bonitatem tuam et preces meas, que te in
vtero portaui, miserere ei!" 19 Respondit Filius: "Benedicta sis tu, mater dulcissima! Verba tua plena sunt
sapiencia et iusticia, et quia in me est omnis iusticia et misericordia, ideo iam latroni rependi tria bona pro tribus
bonis, que michi optulit. 20 Nam quia propositum emendandi se habuit, ostendi ei amicum meum, qui ostendit
illi viam vite. Pro secundo, scilicet pro cogitacione sedula eterni supplicii, dedi ei maiorem intelligenciam eterne
pene quam prius, vt intelligat in corde suo, quam amara est pena eterna. 21 Pro tercio, scilicet pro dolore de
amissione regni celestis, illuminaui spem suam, vt reccius speret nunc quam prius et sapiencius et discrecius
timeat nunc quam prius." 22 Tunc iterum loquebatur mater: "Benedictus sis tu, fili mi, ab omni creatura in celo
et in terra, quia ista tria rependisti latroni ex iusticia tua! Ideo nunc rogo, vt digneris ei dare eciam misericordiam
tuam, quia tu nichil facis sine misericordia. 23 Da ergo ei ex misericordia tua vnam graciam propter preces meas
et aliam propter famulum tuum, qui me ad rogandum pro latrone sollicitat! Terciam vero graciam da ei propter
lacrimas et preces filie mee, sponse tue!" 24 Cui respondit Filius: "Benedicta sis tu, mater carissima, domina
angelorum et regina omnium spirituum! Verba tua dulcia sunt michi quasi vinum optimum, delectabilia super
omnia, que cogitari possunt, et probata in omni sapiencia et iusticia. 25 Et benedictum sit os tuum et labia tua, de
quibus omnis misericordia procedit in miseros peccatores! Tu vere misericordie mater predicaris et es, quia
miserias omnium consideras et me ad misericordiam flectis. 26 Pete ergo, quod vis! Non enim inanis potest esse
caritas et peticio tua." 27 Tunc respondit mater: "Iste latro, Domine mi et fili mi, nimis periculose positus est.
Stat enim vno pede quasi in duobus vestigiis. 28 Ergo da ei, vt firmius stare possit, hoc, quod michi est
carissimum, idest corpus tuum sanctissimum, quod de me sine aliqua concupiscencia mundissimum in deitatem
tuam assumpsisti. 29 Hoc tuum corpus est promptissimum infirmorum auxilium, hoc reddit cecis visum, surdis
auditum, claudis gressum, manibus opus. Hoc eciam est fortissimum et suauissimum emplastrum, de quo cicius
conualescunt infirmi. 30 Da ergo ei hoc, vt senciat in se auxilium et delectetur in eo cum caritatis feruore!
Secundo rogo, vt digneris ei ostendere, quid acturus est et quomodo poterit te placare. 31 Tercio rogo, vt detur ei
requies de ardore carnis sue propter preces eorum, qui te pro eo rogant." 32 Respondit iterum Filius: "Carissima
mater, verba tua dulcia sunt quasi mel in auribus meis, sed quia ego iustus sum et tibi nichil negari potest, ideo
de peticione tua quasi sapiens dominus deliberare mecum volo, 33 non ideo, quod aliqua mutacio sit apud me vel
213

