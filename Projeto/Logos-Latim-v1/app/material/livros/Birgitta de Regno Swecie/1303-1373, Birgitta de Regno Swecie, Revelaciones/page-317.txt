Respondit Dominus: "Mater", inquit, "dilecta, ille possidet de iure domum, qui possiderat pecuniam et laborem
expenderat." Et beata virgo ad dyabolum ait: "Ideo nichil tu iusticie habes in domo hac." 7 Iterum quesiuit beata
virgo a iudice, secundo dicens: "Si in alicuius corde fuerit crudelitas et iracundia et intrauerit misericordia et
gracia, quibus competit fugere?" 8 Respondit iudex: "Crudelitati et iracundie competit cedere misericordie." Et
virgo ad dyabolum: "Ideo", inquit, "tu debes fugere, quia si tu es penarum dominus et princeps iracundie, ego
autem sum mater gracie et regina misericordie, quia misereor omnium inuocancium me."9 Tercio quesiuit virgo
a iudice: "Fili mi, si lictor fuerit in aliqua domo vel sederit, et dominus suus venerit volens in eadem domo et
sede residere, quid faciet lictor?" 10 Respondit iudex: "Iusticia est, vt lictor surgat et dominus suus, vbi sibi
placuerit, sedeat." Tunc virgo ait ad dyabolum: "Quia tu es lictor filii mei et ego sum domina super te, iustum
est, vt tu fugias et, vbi voluero, sedeam." 11 Deinde iudex ad virginem ait: "Mater dilecta, tu vicisti locum istum
iure debito. Ideo tibi iuste debetur et eum tibi adiudico. 12 Sicut enim in loco isto audite sunt hactenus lacrime et
gemitus miserorum, quorum sanguis et miseria clamabat ad me de terra et in auribus meis sonuit, sic nunc vox
laudancium te in loco hoc ascendet ad aures meas. 13 Et sicut in loco hoc fuerat penarum locus et grauamen
terre, sic nunc colligentur ad locum istum illi, qui postulabunt misericordiam et indulgenciam viuis et defunctis
et placabunt me pro statu regni." 14 Et post hec adiecit iudex loquens ad virginem: "Inimicus tuus fuerat huius
loci dominus longo tempore, amodo eris tu hic domina et regina."
Caput 25 Christus declarat sancte Birgitte, quare ciuitas illa Iherico destructa fuit, faciendo quandam
similitudinem de loco monasterii sui Watzstena et inhabitatoribus eius.
{ Ihesus Christus loquitur: "Quid legisti hodie in libro tuo?" Et illa: "Legi", inquiens, "et mirata sum, quod muri
Iherico dampnati corruerunt ex sonitu tubarum et circuitu arche sancte ad preceptum tuum." 2 Respondit spiritus:
"In illa ciuitate et ex illa ciuitate multa mala facta sunt, et nullus in ea erat, qui michi placuit. Ideo non merebatur
veniam nec digna fuit, scilicet vt a populo meo inhabitaretur. 3 Verum quia populus meus, attritus et fatigatus in
deserto, possessionem promissam accepturus erat, erudiendus prius erat verbis, exemplis et miraculis. 4 Ideo
dispensacio mirabilis retribucioque iusta facta est in ciuitate ista, vt populus, eductus mirabiliter de aqua,
mirabilia eciam videret in terra, et sic visis miraculis Deus amplius infigeretur in cordibus eorum, et ipsi maiora
sperare addiscerent et ad maiora incitarentur. 5 In isto vero loco, in quo nunc est affliccio amicorum meorum,
fuerat habitacio demonum. Sed vicit locum istum mater mea triplici iure, scilicet caritate, precibus et mutacione
officiorum futurorum." 6 Cui illa: "O", inquit, "Domine, non indigneris, si loquor. Tu dixisti, quod in domo tua
omnis humilitas debet esse. Numquid ista edificacio stabit in loco isto?" 7 Respondit spiritus: "In illa misera
Iherico aliqua erant profutura populo meo, que purgata prius igne a populo meo habebantur, et idem populus
meus labores gencium possedit. 8 Propterea quia domus hec de sudore pauperum pro superbia diuitum edificata
est, ideo pauperes mei inhabitent eam disponendo omnia superflua et superba ad solam humilitatem et vtilitatem.
9 Verumptamen caueatur, vt, quod diuina potencia permisit ex causa speciali, non trahatur in exemplum
superborum."
Caput 26 Christus dicit sponse de inobediencia cuiusdam regis Suecie, scilicet in non eundo ad papam pro
absolucione peccatorum et contra paganos, et facit mencionem de ciuitate Iherico et de loco et monasterio
Watzstenensi.
{ Filius Dei loquitur: "Ecce, rex spreuit consilium meum secundum sicut et primum, et ideo inimici mei
intrauerunt loca matris mee et euerterunt et destruxerunt, sicut audisti. Et ideo lapides et ligna clamant vindictam
super regem. 2 Verum quia Deus de malicia hominum fabrificat sibi honorem, et, vnde dyabolus se preualere
credit, inde deicitur et confunditur. 3 Etenim illa alta edificia, si stetissent, fuissent occasio superbie posterorum
et exemplum magne elacionis. Si vero ex industria fuissent diruta, notata fuissent leuitas et dampnum. 4 Nunc ex
occasione dampni et malicia hominum ostendere tibi volo, quomodo Deo cara humilitas edificari potest ex alta
superbia et inutili et sumptuosa eleuacione murorum. 5 Humilientur primum ale domus et alta parietum deicietur
eleuacio, tunc erit honor Deo et consultum inhabitantibus et exultacio intuentibus magnumque indicium
humilitatis. Sed quomodo hec fiant, hoc sit in manu et consilio eorum, qui nouerunt structuras exaltare." 6 Item
loquitur filius Dei: "Dixi tibi prius de Iherico ciuitate, quam similaui loco monasterii huius, et quomodo
preparata edificia starent et reducerentur ad humilia et sola necessaria. Hec permisi amicis meis, si rex
congregasset eos secundum consilium meum. 7 Ideo nunc laborent, qui congregati sunt, vt omnia superflua
deiciant et de solis necessariis et humilibus contententur et glorientur."
Caput 27 Filius Dei ostendit beate Birgitte, qualiter quidam rex propter peccata sua non erat dignus edificare sibi
domum, scilicet monasterium Watzstenense.
{ Filius Dei loquitur: "Quia rex iste non querit calorem meum sed permanet in frigore et scandalum manuum
suarum non dimittit, ideo non edificabit michi domum vt Salomon nec habebit exitum vite vt Dauid. 2 Sed nec
memoria eius erit vt dilecti mei Olaui, nec coronabitur vt amicus meus Ericus, sed senciet iusticiam, quia noluit
misericordiam, et arabo terram in iudicio et tribulacione, donec inhabitantes discant petere misericordiam. 3
Verumptamen persona, que edificabit monasterium meum, qualis erit et quando veniet, erit tibi notum, sed vtrum
in hac vita, non est tibi licitum scire."
317

