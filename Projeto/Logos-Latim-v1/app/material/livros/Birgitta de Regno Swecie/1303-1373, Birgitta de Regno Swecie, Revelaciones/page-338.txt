corpus eius et animam. 9 Et sicut caro scinditur ab ossibus, ita esset iuris dyaboli separare corpus eius et animam
tam amara pena, ac si caro et ossa retonso silice scinderentur, quamdiu corpus miserum posset in tali amaritudine
perdurare. 10 Scito tamen pro certissimo, quod, licet aliquis propter enormitatem scelerum suorum esset cum
corpore et anima iuri dyaboli traditus a Deo, tamen gracia penitencie, quamdiu viueret et sensum haberet,
numquam auferretur ab eo. 11 Sed illis, qui non optinent penitenciam, abbreuiat gladius meus aliquam penam
corporalem ante mortem, ne dyabolus plenam potestatem habeat super corpus, dum in mundo vixerit, sicut habet
potestatem super animam in inferno. 12 Sicut enim aliquis secaret cum serra collum inimici sui ad maiorem
penam, sic secat dyabolus animam cum gladio suo viuentem in eterna morte. 13 Laqueus significat dolorem,
quem anima dampnata habebit post mortem, qui eo maior erit in inferno, quo vita longior erat in mundo. Et ideo
vellet dyabolus, vt homo habens voluntatem peccandi, quamdiu vixerit, diu viueret, vt post mortem magis
doleret. 14 Et ideo gracia mea dirumpit laqueum, quem vides, idest abbreuiat vitam carnis misere contra
voluntatem dyaboli, ne fiat dolor ex iudicio iusticie ita horribilis, vt desiderat inimicus. 15 Dyabolus eciam
incendit ignem in cordibus amicorum suorum viuencium in voluptate, quam licet consciencia eorum dicit eis
esse contra Deum, tamen eam adimpleri cupiunt, quod contra Deum delinquunt, non curantes. 16 Et ideo iuris
dyaboli est tociens incendere et augere eis ignem suppliciorum in inferno, quociens impleuit eos peruersa
voluptate in mundo."
Caput 90 Christus, commendans sanctum Franciscum, arguit eius fratres addendo, quod ipse sibi dedit illas
indulgencias, que sunt in Assisio.
{ Cum beata Birgitta esset in ecclesia fratrum in Assisio, audiuit et vidit Christus dicentem: "Amicus meus
Franciscus descendit de monte deliciarum in speluncam, vbi panis suus erat diuina caritas, potus eius continue
lacrime et lectus eius meditacio operum et mandatorum meorum. 2 Nunc autem fratres eius ascendunt in montem
curarum et deliciarum seculi, et non attendunt ad humilitatem et consolacionem patris sui et amici mei. Sed dic,
quid est in corde tuo, de quo turbaris, licet omnia sciam." 3 Et illa: "Conturbor", inquit, "quia aliqui dicunt, quod
iste sanctus confinxit sibi indulgencias istas. Et aliqui arguunt eas nullas esse." 4 Respondit Christus: "Qui
confingit aliqua, est sicut arundo inclinabilis ad fauores adulancium. Sed amicus meus fuit quasi lapis ignitus et
igneus, quia habuit me in se, qui sum ignis diuinus. 5 Et sicut ignis et stramina non conueniunt, sic nec falsitas
ibi communicat, vbi veritas habitat et ignis diuine caritatis. Sed amicus meus habuit et dixit veritatem. Et quia
vidit teporem hominum ad Deum et cupiditatem ad mundum, doluit vehementer. Ideo petiuit a me signum
aliquod caritatis, per quod homo accenderetur ad caritatem et cupiditas minueretur. 6 Cui petenti ex caritate ego,
qui sum ipsa caritas, dedi signum, scilicet quod omnes, qui venirent ad locum suum vacui, implerentur
benediccione mea et soluerentur a peccatis suis." 7 Respondit iterum domina: "Numquid, Domine mi, successor
reuocare debet, quod tu, omnis potencie et gracie infusor, dedisti?" 8 Respondit Christus: "Fixum est, quod dixi
Petro et eius successoribus: 'Quodcumque ligaueris, ligatum est.' Verumptamen propter malicias hominum multa
donata subtrahuntur, et propter fidem et merita gracia donata augetur."
Caput 91 Verba omnia Biblie emanauerunt a Deo et sunt virtuosa tamquam lapides preciosi.
{ Deus pater loquebatur ad sponsam filii dicens: "Audi tu, que miraris de illis verbis, que scripta legis in Biblia.
Scias pro certissimo, quod quodlibet verbum scriptum in ea emanauit ex me et habet suam propriam virtutem et
efficaciam. 2 Sicut vides, quod lapides preciosi in mundo habent suas naturales virtutes, sicut magnes habet
virtutem attrectiuam attrahendo sibi ferrum, quidam lapides molunt grana et vertunt in farinam, quidam vertuntur
in cementum habentes virtutem connexiuam ad alios lapides, alii acuunt ferrum vt cotes, ei sic quodlibet genus
lapidum habet vim suam, 3 eodem modo habet quodlibet verbum, quod emanauit ex me, vires suas et stant
omnia cum eterna pulchritudine in celo rutilancia coram omni meo celesti exercitu sicut preciosissimi lapides
cum venustissimo colore in auro clarissimo. Et omnis, qui est in celo, nouit precipuam cuiuslibet eorum
virtutem."
Caput 92 Quomodo sanctus Dyonisius consolabatur sponsam Christi, marito suo in peregrinacione egrotante.
{ Cum iam esset in reditu de peregrinacione Sancti Iacobi, maritus sancte Birgitte infirmari cepit in Attrabato. Et
inualescente infirmitate sponsa Christi, in magna anxietate animi constituta, per sanctum Dyonisium meruit
consolari. 2 Qui apparens ei in oracione dixit: "Ego", inquit, "sum Dyonisius, qui a Roma veni ad has partes
Francie predicare verbum Dei in vita mea. Tu vero quia speciali deuocione diligis me, ideo predico tibi, quod
Deus per te vult innotesci mundo, et tu tradita es custodie mee et proteccioni. Propterea iuuabo te semper. Et hoc
tibi do signum, quod vir tuus iam non morietur de ista infirmitate." 3 Et sic eciam multis aliis vicibus idem
beatus Dyonisius in reuelacionibus visitabat et consolabatur eam.
Caput 93 Dyabolo temptanti se de nobilitate generis et dileccione Dei respondit sancta Birgitta dicens.
" {D yabole, tu cecidisti propter superbiam tuam. Ego autem quare quererem superbiam, cum non sit melior caro
regine quam ancille, sed totum vile et terra? Quare autem non humiliabo me, cum non vnam minimam bonam
cogitacionem possem habere a memetipsa, nisi Deus ministrauerit?" 2 Tuncque Christus apparens ei dixit sibi:
"Humilitas est quedam scala, qua de terra ascenditur ad cor Dei."
Caput 94 Qualiter sancta Birgitta optinuit capillos beate virginis Marie.
{ Cum sancta Birgitta in ciuitate Neapoli per aliquod tempus moraretur, misit pro ea soror quedam, Clara
nomine, in monasterio monialium ad Sanctam Crucem et dixit ad eam: "Habeo", inquit, "reliquias de capillis
338

