voluntatem bonam sicut ille, qui ieiunat racionabiliter ex caritate. Similiter, qui propter obedienciam sanctam
comedit, volens magis ieiunare quam comedere, eandem mercedem habebit, sicut qui ieiunat. 7 Secundo Maria
non debet gaudere de mundi honore et eius prosperitate nec dolere ex eius aduersitate sed in hoc gaudeat, quod
scilicet impii fiunt deuoti, quod mundi amatores fiunt dilectores Dei, quod boni proficiunt in bono et decertando
in seruicio Dei fiunt deuociores. 8 Ex hoc eciam doleat, qui est Maria, quod peccatores cadunt in deterius, quod
Deus a creatura sua non diligitur, quod mandata Dei contempnuntur. 9 Tercio Maria non debet esse ociosa sicut
nec Martha, sed peracto sompno suo necessario surgat et regracietur Deo ex cordis attencione, quia omnia ex
bonitate sua creauit et ex caritate sua assumendo carnem omnia recreauit, ostendens per passionem et mortem
suam dileccionem suam ad hominem, qua maior esse non posset. 10 Regracietur eciam Maria Deo pro omnibus,
qui iam saluati sunt, et pro omnibus, qui sunt in purgatorio, et pro hiis, qui in mundo sunt, rogando humiliter
Deum, vt vltra vires non permittat eos temptari. 11 Maria quoque sit discreta in oracione et in laudibus Dei
ordinata. Nam si habet necessaria vite, sine sollicitudine debet facere oraciones prolixiores. 12 Si vero in orando
attediatur et accrescunt temptaciones, potest quidem laborare manibus aliquod opus honestum et vtile, vel ad
vtilitatem propriam, si indiget, aut ad commodum aliorum. 13 Si vero attediatur in vtroque, scilicet in oracione et
labore, tunc quidem potest habere aliquam occupacionem honestam vel verba audire edificatoria cum omni
grauitate omni scurrilitate remota, donec corpus et anima habiliora ad opus Dei efficiantur. 14 Si vero Maria est
talis, quod non habet sustentacionem corporis nisi ex labore suo, tunc faciat oracionem breuiorem propter opus
necessarium, et ipse labor perfeccio erit et augmentum oracionis. 15 Si autem Maria laborare non scit aut non
potest, tunc non verecundetur nec sit ei onerosum mendicare, ymmo magis gaudiosum, quia tunc imitatur me,
filium Dei; quia vt homo ditaretur, me ipsum pauperem feci. 16 Si vero Maria subiecta est obediencie, viuat
secundum obedienciam prelati sui, et duplicabitur corona eius magis, quam si esset in libertate. 17 Quarto Maria
non debet esse auara sicut nec Martha, ymmo largissima. Nam sicut Martha tribuit temporalia propter Deum, sic
Maria debet distribuere sua spiritualia. 18 Si enim Maria habet Deum in corde suo carum, caueat a verbo illo,
quod multi habent in ore dicentes: 19 'Sufficit michi, si iuuare potero animam meam propriam. Quid michi de
operibus proximorum aut, si ego bonus sum, quid ad me, quomodo alii viuant?' 20 O filia, illi, qui talia dicunt et
cogitant, si viderent amicum suum dehonestari et tribulari, currerent vsque ad mortem, vt amicus de tribulacione
eriperetur. 21 Sic Maria faciat. Dolere enim debet, quod Deus suus offenditur, quod frater suus, qui est proximus
suus, scandalizatur. Aut si aliquis incurrit peccatum, conetur Maria, in quantum potest, vt ille a peccato eripiatur,
attamen cum discrecione. 22 Et si propter hoc Maria persequatur, querat alium locum tuciorem, quia ego ipse
Deus dixi: 'Si vos persecuti fuerint in vna ciuitate, fugite in aliam!' Sic et Paulus fecit, quia alio tempore
necessarior erat et ideo dimissus per murum in sporta. 23 Ergo, vt Maria larga sit et pia, necessaria sunt et
quinque. Primo domus, in qua dormiant hospites. Secundo vestes ad vestiendum nudos. Tercio cibus ad
cibandum esurientes. Quarto ignis ad calefaciendum frigidos. Quinto medicina pro infirmis, idest verba
consolatoria cum caritate Dei. 24 Domus igitur Marie est cor eius, cuius mali hospites sunt omnia illa
adueniencia, que conturbant cor eius, scilicet ira, tristicia, cupiditas, superbia et multa similia, que per quinque
sensus ingrediuntur. 25 Omnia igitur ista vicia, quando adueniunt, debent quasi iacere sicut illi hospites, qui
dormiunt, et sicut illi, qui sunt in requie. 26 Quia sicut hospitalarius recipit malos et bonos hospites cum
paciencia, sic Maria debet omnia tollerare propter Deum ex virtute paciencie et nec in minimo consentire viciis
nec in eis delectari sed a corde, in quantum potest, paulatim gracia Dei cooperante illa remouere. 27 Si autem
remouere non potest, tolleret illa pacienter contra voluntatem tamquam hostes, sciens certissime, quod ei
proficiunt ad coronam maiorem et nequaquam ad dampnacionem. 28 Secundo Maria habeat vestes, quibus
cooperiantur hospites, scilicet humilitatem interiorem et exteriorem et compassionem mentis in affliccione
proximorum. 29 Si vero Maria despiciatur ab hominibus, recurrat statim ad mentem suam cogitando, quomodo
ego Deus contemptus et despectus pacienter tollerabam, quomodo iudicatus obmutui, quomodo flagellatus et
coronatus spinis non murmurabam. 30 Attendat eciam Maria, quod non ostendat obiurgantibus se signa ire vel
impaciencie sed benedicat persequentibus se, vt videntes benedicant Deum, quem imitatur Maria, et ipse Deus
dabit benediccionem pro malediccione. 31 Maria eciam caueat, vt non detrahat vel improperet molestantibus se,
quia dampnabile est et detrahere et detrahentem audire et ex impaciencia proximo exprobrare. 32 Propterea, vt
Maria bonum humilitatis et paciencie perfecte possideat, studeat incautare seu auisando ammonere detrahentes
aliis de periculo eorum et ammoneat eos cum caritate verbo et exemplo ad veram humilitatem. 33 Item vestis
Marie debet esse compassio. Si enim viderit peccare proximum suum, compaciatur ei rogando Deum, vt ei
misereatur. 34 Si vero viderit eum pati iniuriam, si dampna vel contumeliam, condoleat ei et iuuet eum precibus
et auxilio et sollicitudine sua eciam apud potentes seculi, quia vera compassio non querit, que sua sunt sed que
proximorum. 35 Si vero Maria talis est, quod non exauditur apud principes nec proficit egressus eius de cella,
tunc roget Deum obnixius pro afflictis. 36 Et Deus, qui inspector est cordis, propter caritatem rogantis conuertet
corda hominum ad pacem afflicti, et aut liberabitur a tribulacione sua, aut dabitur ei a Deo paciencia, vt
duplicetur corona sua. 37 Ergo talis vestis, scilicet humilitas et compassio, debet inesse cordi Marie, quia nichil
ita attrahit in animam Deum sicut humilitas et compassio proximorum. 38 Tercio habeat Maria cibum et potum
pro hospitibus. Nam graues hospites hospitantur cor Marie, quando scilicet cor rapitur extra se et appetit videre
delectabilia terrena et possidere temporalia, quando auris desiderat audire proprium honorem, 39 quando caro
244

