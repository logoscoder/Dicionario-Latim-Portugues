rubeo colore significat, quod propter bonam voluntatem et effectum indulgenciarum istarum appropinquabat
corone desiderate. 37 Vide ergo, filia, et considera, que bona faciunt indulgencie huius urbis hominibus illis, qui
veniunt intencione sancta huc propter eas. 38 Nam si donarentur alicui mille milia annorum, sicut et donantur
propter fidem et deuocionem veniencium, adhuc non esset digna ponderacio ad obtinendam diuinam caritatem
sine gracia Dei. 39 Que quidem caritas veraciter donatur et promeretur propter indulgencias istas, quas sancti
mei promeruerunt sanguine suo." 40 De secundo milite in eadem reuelacione (hic fuit de Hallandia) Filius Dei
loquitur: "Quid tibi dixit ille magniloquus et flabellum ventorum? Nonne quod multi dubitant de sudario meo,
utrum verum sit an non? 41 Dic ergo ei constanter quatuor, que dico. Primum est, quod multi thesaurizant et
nesciunt quibus. Secundum est, quod omnis, qui talentum Domini commissum non expendit hylariter sed
custodit inutiliter, incurrit iudicium. 42 Tercium est, quod ille qui plus diligit terram et carnem quam Deum non
erit in consorcio eorum, qui esuriunt et siciunt iusticiam. Quartum est, quod omnis, qui clamantes non exaudit,
clamabit ipse et non exaudietur. 43 De sudario meo sciat, quod sicut sudor sanguinis mei de corpore meo fluxit
imminente passione mea, quando rogaui Patrem, sic iste sudor exiuit de facie mea propter qualitatem rogantis me
ad consolacionem futurorum." 44 Tercius miles eiusdem reuelacionis fuit de Swecia, de quo est ista reuelacio.
Filius Dei loquitur: "Scriptum est, quod vir saluatur per fidelem mulierem. Sic uxor huius viri cucurrit et rapuit
virum suum de faucibus Dyaboli ambabus manibus. 45 Nam una manu eripuit eum de Dyabolo, lacrimis scilicet
et oracionibus et operibus caritatis. Alia manu eripuit eum ammonicionibus suis et exemplo et informacione ita,
quod iam appropinquat vie salutis. 46 Propterea sunt ei tria consideranda, que scribuntur in lege vulgari. In illa
enim sunt tria membra: unum, quod intitulatur possidere, aliud vocatur vendere, tercium est emere. 47 In primo
membro, quod est possidere, dicitur, quod nichil iuste possidetur, nisi quod iuste acquiritur. Quidquid enim
acquiritur per subdolas adinuenciones, per occasiones malicie, per minora precia, talis acquisicio non est Deo
grata. 48 Secundum membrum vocatur vendere. Quandoque aliqua res venditur propter inopiam et timorem,
quandoque propter violenciam et iudicia iniusta. Talis consciencia est scrutanda, si compassio et caritas est in
mente. 49 Tercium membrum vocatur emere. Qui enim aliquam rem emere voluerit, scrutari debet, si res illa,
qua aliquid emitur, iuste quesita est. Nam in lege non fuit acceptum, quidquid iniqua exaccione fuit acquisitum.
50 Ideo iste ista tria predicta scrutetur diligenter in animo suo et sciat pro certissimo, quod redditurus est michi
racionem de omnibus et eciam de hiis, que parentes sui reliquerunt sibi, si ea plus propter mundum et ultra
debitam utilitatem expenderit quam propter Deum. 51 Iste eciam sciat, quod redditurus est michi racionem de
milicia sua, qua intencione eam receperit et quomodo eam tenuerit et quomodo votum suum, quod michi vouit,
adimpleuit."
Caput 82 Christus loquens sponse dicit ei, quod anima deuota debet habere sicut sponsa os delectabile, aures
mundas, oculos pudicos et cor stabile, exponens omnia dicta membra spiritualiter valde pulchre.
{ Filius loquitur: "Tu debes habere sicut sponsa os delectabile, aures mundas, oculos pudicos et cor stabile. Sic et
anima debet esse disposita. Eius enim os est mens munda, ut ibi nichil intret, nisi quod michi placet. Sit quoque
os, id est mens delectabilis ex odore bone cogitacionis ex sedula memoria mee passionis. 2 Sit eciam mens sicut
os rubicunda, id est feruens diuina caritate, ut que intelligit operetur. Nam sicut os pallidum nullus osculari
desiderat, sic nec anima, nisi faciat bona opera ex bona voluntate sola, nequaquam michi placet. 3 Mens eciam
sicut os habere debet duo labia, id est duas affecciones: unam, qua desideret celestia, aliam, qua contempnat
omnia terrena. Palatum vero anime inferius debet esse timor mortis, qua separatur anima a corpore. Et qualis
tunc teneretur esse constituta? Palatum autem superius sit tremor iudicii terribilis. 4 Inter hec duo lingua anime
versari debet. Que vero est lingua anime nisi frequens consideracio misericordie mee? Ergo, quando consideras
misericordiam meam, quomodo te creaui et redemi, quomodo te pacior, cogita eciam, quam districtus iudex sim,
qui nichil dimitto impunitum, et cogita, quam incerta est hora mortis. 5 Oculi anime sint simplices sicut columbe,
que iuxta aquas circumspicit accipitrem; id est cogitacio tua semper sit circa caritatem et passionem meam et
circa opera et verba electorum meorum, in quibus intelliges, quomodo te Dyabolus decipere poterit, ut nunquam
de te sis secura. 6 Aures tue sint munde, ut scilicet non affectes audire scurrilia vel risu digna. Cor vero sit
stabile, ut non timeas mortem; seruando fidem non erubescas de obprobrio mundi, non turberis de dampno
corporali propter me, Deum tuum."
Caput 83 Christus loquens sponse dicit ei, quod ipsa debet diligere eum sicut seruus bonus dominum suum, sicut
filius bonus patrem et sicut uxor fidelis maritum suum, que nunquam ab eo debet separari; et exponit omnia
spiritualiter et utiliter.
{ Filius loquitur: "Ego diligo te sicut dominus bonus seruum suum et sicut pater filium et sicut vir uxorem.
Dominus enim dicit seruo: 'Dabo tibi vestes, victum congruum et laborem moderatum.' 2 Ad filium autem dicit
pater: 'Omnia mea tua sunt.' Vxori vero dicit vir: 'Requies mea requies tua et consolacio mea consolacio tua est.'
3 Quid igitur isti tres respondebunt pro tanta dileccione? Vtique seruus, si bonus est, dicturus est domino: 'Quia
seruilis sum condicionis, magis tibi seruiam quam alteri.' 4 Filius vero dicturus est patri: 'Quia omne bonum
habeo a te, ideo a te separari nolo.' Vxor autem dicet marito: 'Quia de labore tuo sustentor, calorem de pectore
tuo habeo et dulcedinem in verbis, ideo magis mori volo quam a te separari.' 5 Ego autem Deus sum vir iste.
Anima vero est sponsa mea, que consolari debet in requie mea, refici cibo deitatis mee, ad quam pertinet omnia
tormenta magis sustinere quam se a me separare, quia sine me nec habet consolacionem nec honorem. 6 Sed ad
148

