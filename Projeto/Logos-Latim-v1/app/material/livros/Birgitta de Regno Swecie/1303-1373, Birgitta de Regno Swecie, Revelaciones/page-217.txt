mulierem, que pauit eum modica farina, et non minuebatur, vsque dum pluuia venit super terram? 3 Ego sum ille
propheta in figura. Corpus meum est farina illa. Hoc cibus est anime, hoc non consumitur nec minuitur sed cibat
animam et semper inconsumptum est. 4 Nam corporalis cibus tria habet: primo contritus liquescit, secundo
annichilatur, tercio cibat ad tempus. Sed cibus meus teritur et manet intritus, secundo non annichilatur sed manet
idem, tercio non cibat ad tempus sed eternaliter. 5 Hic cibus prefigurabatur in manna, quod comederunt illi
antiqui patres in deserto, hic est caro, quam in euangelio promisi, que saciat in eternum. 6 Ergo, sicut eger crescit
ad fortitudinem virium corporali cibo, sic omnis, qui hoc corpus meum cum bona intencione sumit, crescit ad
spiritualem fortitudinem. 7 Hoc est fortissimum medicamentum, quod ingreditur ad animam et saciat eam. Hoc
sensui corporis latet et intellectui anime manifestum est. 8 Hic cibus insipidus est malis, quibus non sapit nisi
dulcedo temporalium, quorum oculi nichil vident nisi cupiditatem suam, quorum intellectus nichil discernit nisi
voluntatem suam."
Caput 30 Christus precipit sponse, quod totaliter voluntatem suam conformet cum voluntate Dei, tam in
prosperis quam in aduersis. Nam voluntas comparatur radici arboris: que si bona est, tunc arbor, idest anima,
fructificat bonum fructum; si vero instabilis, tunc roditur a talpa dyabolo et anima impelletur a vento
aduersitatum aut arescet a calore solis, idest mundi amore vano.
{ Filius loquebatur ad sponsam: "Licet ego omnia scio, tamen dic michi tua propria loquela, qualis est voluntas
tua." Respondit pro sponsa statim angelus, qui datus erat ei ad custodiam, dicens: 2 "Voluntas sua est, sicut
legitur: 'Fiat voluntas tua sicut in celo et in terra!'" Respondit Dominus: "Hoc est, quod quero et volo, hoc est
michi gratissimum obsequium. 3 Ergo, sponsa mea, oportet te esse sicut arborem bene radicatam, que tria mala
adueniencia timere non habet. Primo, si arbor bene radicata fuerit, non perfoditur a talpa; secundo non concutitur
impulsu ventorum; tercio non arescit ex feruore solis. 4 Arbor vero tua anima tua est. Huius radix principalis
voluntas bona est secundum voluntatem Dei. De hac enim radice voluntatis tot virtutes procedunt, quot sunt
radices in arbore. 5 Radix ergo principalis, de qua alie succrescunt, debet esse fortis et grossa; debet eciam
profunde in terra esse radicata. 6 Sic voluntas tua debet esse fortis in paciencia, grossa in diuina caritate,
profunde depressa in vera humilitate. Et si sic radicata fuerit voluntas tua, tunc non habet timere talpam. 7 Quid
autem significat talpa subtus terram vadens nisi dyabolum, qui inuisibiliter animam circumuagatur et perturbat?
8 Hic radicem voluntatis, si fuerit instabilis ad paciendum, morsu suo findit et mordendo dissipat, quando
affecciones prauas et cogitaciones immittendo cordi voluntatem tuam in diuersa rapit et facit te desiderare
aliquid contra voluntatem meam. 9 Tunc vero viciata principali radice omnes alie radices viciantur et arescit
truncus, idest, si voluntas tua et affeccio fuerit corrupta, eciam virtutes alie maculantur et displicent michi; ymmo
eciam per voluntatem ipsam malam, nisi corrigatur penitencia, digna es dyaboli subdi dominio, quamuis voluntas
non procedat ad effectum. 10 Si vero radix voluntatis fuerit fortis et grossa, rodere quippe potest eam talpa sed
non findere, et tunc ex corrosione illa radix forcius succrescit iterum ad maiorem fortitudinem. 11 Sic dyabolus;
si voluntas tua semper fuerit firma in contrariis et in prosperis, rodere quippe potest eam dyabolus, idest
cogitaciones prauas immittere, sed si in illis resistitur et non consentitur voluntate, tunc non erunt tibi ad
supplicium sed proficient tibi propter pacienciam ad maius meritum et virtutum sublimitatem. 12 Quod si forte
contingat te ruere per impacienciam vel ex improuiso, consurge cicius per penitenciam et contricionem, et tunc
ego remitto peccata et dabo tibi pacienciam et fortitudinem ad immissiones dyaboli tollerandas. 13 Secundo, si
arbor bene radicata fuerit, non habet timere impulsum ventorum. Sic tu; si voluntas tua fuerit secundum
voluntatem meam, non debet sollicitari de aduersitate mundi, que est tamquam ventus, cogitando tecum, quod
forte sic expedit tibi, scilicet pati aduersitates. 14 Non debes conturbari de contemptu et obprobrio tuo, quia ego,
quos volo, exaltare et deprimere possum. Non debes dolere de passione corporis, quia ego sanare et percutere
possum, quia nichil facio sine causa. 15 Qui vero voluntatem habet michi contrariam, hic in presenti tribulatur,
quia non potest perficere, quod querit, et adhuc in futuro pro voluntate mala punietur. Quod si voluntatem suam
michi committeret, omnia faciliter potuisset adueniencia tollerasse. 16 Tercio arbor bene radicata non habet
timere nimium calorem, idest, qui voluntatem habent perfectam, non siccantur ab amore Dei per amorem mundi,
non retrahuntur ab amore Dei aliquo prauo impulsu. 17 Illi autem, qui instabiles sunt, horum anima a bono
incepto et a caritate Dei cito euertitur, aut suggestione dyaboli aut contrarietate mundi aut ab amore eius vana
inutiliter concupiscendo. 18 Propterea non bona arbor est ille homo, de quo tu nunc cogitas. Huius capitalis radix
fracta est, scilicet 'Fiat voluntas tua sicut in celo et in terra.' Ipse enim assumpsit continentis vite austeritatem,
sed refriguit in eo caritatis ardor. 19 Hunc ego iuui propter preces matris mee, quia habuit tria: paupertatem in
diuiciis, infirmitatem in membris, defectum in sciencia. 20 Hec fuit voluntas mea, quod, si pacienter in hiis tribus
stetisset, haberet eternam habundanciam, haberet et eternam sanitatem et pulchritudinem, haberet et cognicionem
et visionem Dei. 21 Et ad hec optinenda ego iuui eum dando ei spiritualium fortitudinem, inspirando ei
voluntatem meam, sed voluntas eius est voluntati mee contraria. Tepide requirit auxilium. 22 Angustiatur enim
de paupertate, non propter me sed propter vtilitatem suam. Angustiatur et de infirmitate, ne paciatur dolorem.
Angustiatur de defectu sciencie, ne ab aliis contempnatur. 23 Ideo ex occulta sciencia mea tria hec, ex quibus
turbabatur, optinuit ad voluntatem suam. Habet quippe nunc maiorem habundanciam quam prius necessitatis
corporalis, habet et maiorem scienciam, habet et maiorem reputacionem. 24 Propterea, cum talpa dyabolica
tangit eum cum temptacione, timendus est ei casus, quia voluntas capitalis fracta est. Et ideo, si amor mundi
217

