diuine respuentur et non credentur nec eis obedietur, eciam si veraciter a voluntate Dei processerunt, 30 falsis
vero illusionibus fides prestabitur et obedietur in dampnum videntis et subito approbantis aut reprobantis
indiscusse et ex improuiso, quod sepe contigit tam in Veteri Testamento quam in Nouo, et adhuc hodie talis error
sepe contingit propter defectum discreti et maturi examinis.
Caput 3 Continetur hic qualitas persone et virtutum beate Brigide, cui infrascriptus liber extitit reuelatus.
{ Hiis igitur in theorica visis, nunc iam practicando ad materiam qualitatis persone, cui reuelatus fuit presens
liber, veniamus. 2 Sciendum ergo est, quod illustris domina sancte memorie beata Brigida, que visiones presentis
libri et eciam illius magni Libri Celestis et alia multa in spiritu vidit et audiuit et ex precepto Dei illas conscripsit,
vt habetur in VI Libro Celesti,CI capitulo, 3 de genere regum Gothorum exorta et in regno Suecie, quod est ad
aquilonem, nata fuit. Cuius parentes nobiliter et virtuose vixerunt. 4 Que adhuc in coniugio viuens maritum
suum ad continencie perfeccionem adduxit, vt multis annis sine carnis copula viuerent, 5 et sic ambo ad Sanctum
Iacobum de Galicia peregre profecti sunt in magnis laboribus et expensis et cum deuocione maxima, 6 et postea
ad patriam suam regni Suecie redierunt, vbi tunc predictus maritus migrauit ad Dominum. 7 Ipsa vero tunc
accensa perfecto castitatis amore totam Christo se totaliter tradidit, qui eam illico in sponsam suam benigne suis
verbis amplectendo suscepit, vt habetur in primo Libro Celesti, II capitulo. 8 Et tunc ipsa incepit habere clarius
visiones diuinas, quas statim supposuit humiliter examini cuiusdam sui patris spiritualis, sancti viri, qui erat
magister in theologia, scilicet magistriMathie de Suecia , canonici Lincopensis ecclesie, qui glosauit totam Bibliam,
vt habetur in VI Libro Celesti, LXXXIX capitulo, 9 et exposuit eciam domina istas visiones suas humiliter
examini et iudicio aliorum prelatorum et religiosorum spiritualium virorum, vt habetur in IIII Libro Celesti,
LXXVIII capitulo et expressius in prologo Regule Saluatoris ei diuinitus reuelate. 10 Postquam vero predicti
viri, periti in sciencia et spirituales in vita, visiones et infusiones et reuelaciones predicte domine reuelatas
approbauerunt et sentenciauerunt eas procedere a Spiritu Sancto veritatis et non ab illusore spiritu falsitatis, 11
tunc ipsa, desiderans Christum pauperem pauper sequi et eius quodammodo vestigia imitari, de omnibus bonis
suis nichil sibi nisi simplicissimum victum et vestitum humilem reseruauit. 12 Et sic, ceteris aliis suis bonis
distributis inter filios suos et Christi pauperes habundanter et a mundi retinaculis se expediens, ex precepto
Christi egressa est exemplo Abrahe de terra sua et de cognacione sua, vt patet in legenda vite eius, 13 et sic ad
Romam peregrinando deuenit ad standum ibi in vita penitencie et ad visitandum humiliter limina apostolorum et
reliquias aliorum sanctorum, donec Christus ei aliud precepit, 14 habens semper secum alios duos seniores,
antiquos et maturos, virtuosos ac virgines et expertos patres spirituales, qui vsque ad mortem eam secuti sunt. 15
Congruum enim erat, quod ille castissimus sponsus, qui suam matrem virginem discipulo virgini commendauit,
quod suam nouam sponsam eciam regendam virginibus et virtuosis patribus commendaret. 16 Quorum vnus
monachus et prior Cisterciensis religiosissimus erat, virgo carne et satis sciencia litteratus. 17 Et quia ipsa
domina reuelaciones scribebat, vt prefertur, ex precepto Christi in lingua sua Gothica, ideo ex eodem precepto
Christi iste prior translatauit de illa lingua sua materna in Latinum omnes libros, et istum presentem, eidem
domine diuinitus reuelatos. 18 De quo quidem religioso mencio fit in prologo Libri Celestis in fine. 19 Alter vero
pater spiritualis istius domine erat quidam presbiter de Suecia, virgo eciam venerabilis et sanctissime vite, qui
totam domum predicte domine regebat et eam cum filia sua gramaticam et cantum ex precepto Christi docuit et
in viam virtutum paternalibus correccionibus virtuose corrigendo direxit. 20 Quibus patribus ipsa in tota vita sua
in omnibus virtutibus ita humiliter obediuit, sicut verus monachus humilis obedire solet prelato suo, propter quod
ipsa in tantam humilitatem et obedienciam et perfectam mortificacionem sue proprie voluntatis deuenit, 21 quod,
quando ibat per indulgencias et sanctuaria, sociata semper cum predicto presbitero, suo patre spirituali, non
audebat eleuare aspectum oculorum suorum de terra, nisi prius requisisset et obtinuisset ad hoc specialem
licenciam eiusdem sui patris spiritualis. 22 Omni eciam die ipsa confitebatur bis et ter, et omni die dominica ipsa
et predicta veneranda filia sua, que secum laudabiliter vixit et vsque ad mortem in penitencia et castissima
viduitate honestissime perseuerauit, corpus Christi cum maxima deuocione et humilitate sumebant, 23 semper
viuentes in magnis secretis penitenciis corporalibus, quas non oculis hominum ad vanam gloriam sed soli Deo
humiliter offerebant in simplicitate cordis et puritate spiritus sub predictorum duorum patrum spiritualium humili
subieccione et continua obediencia spirituali. 24 Quibus patribus visiones, quas ipsa beata Brigida habebat,
statim detegebat et omnia humiliter subiciebat eorum iudicio et discrecioni. 25 Et non solum ipsa erat humilis
exterius apud homines, sed eciam intrinsecus apud Deum tam indignam et peccatricem se reputabat, quod in
oracione sepe loquendo Christo, quasi de eo stupendo mirabatur et quodammodo eum redarguebat, 26 quia eam
tam indignam ad videndum visiones diuinas et audiendum et scribendum sanctissima verba eius ipse sibi eam
elegerat, vt clare videre poteris in secundo Libro Celesti, capitulo XV et in VI libro, capitulo LII in principio et
"Tunc ego" et in II libro,capitulo XVIII cum multis similibus. 27 Qualem autem pacienciam et equanimitatem
habebat prefata domina, non ego respondere volo, sed pocius respondeat tibi de hoc illa gloriosa virgo, Sancta
Agnes, que de hoc testimonium perhibet in quarto Libro Celesti, CXXIIII capitulo, quod incipit: 28 Agnes
loquitur ad sponsam dicens: "Veni filia, et impone tibi coronam factam ex septem lapidibus preciosis." Et de hoc
vide lacius in legenda vite eiusdem domine, beate Brigide.
29 Qualem eciam ardorem caritatis habuit ad Christum et eius matrem virginem, vide in quarto Libro Celesti,
LXIII capitulo et in VI libro, LII capitulo et in vltimo libro, capitulo I et capitulo XIII in fine cum multis
377

