meum discredens, quod sub specie tam modica tanta magnitudo occultaretur." 28 Dixit iudex secundo: "Tu
sciuisti, quod religionis perfeccio est humilitas et obediencia. Cur sub specie ouis ingressus es lupus?" Cui
anima: "Vt," inquit, "effugerem obprobrium mundi et quieciorem ducerem vitam." 29 Respondit iudex tercio:
"O, frater, sed non meus. Si vidisti exempla sanctorum fratrum et audisti verba sanctorum, cur non es illa
sequtus?" 30 Respondit illa: "Omnia illa bona, que audiui et vidi, erant michi odiosa et onerosa, quia statui in
corde meo magis sequi voluntatem meam et mores meos quam mores sanctorum." 31 Item iudex dixit quarto:
"Numquid non frequentabas ieiunia et oraciones et confessiones?" Cui anima: "Frequentabam," ait, "ieiunia et
oraciones sed feci sicut ille, qui dixit minima, ut placeat, sed, ne displiceat, abscondit maiora." 32 Item iudex:
"Numquid," inquit, "non legisti, quod quilibet homo debet reddere racionem eciam de quadrante, hoc est de
minimis?" 33 Tunc anima quasi cum maximo eiulatu ait: "Vere, Domine, legi et sciui in consciencia mea sed
putaui misericordiam tuam esse ita magnam, quod nolles eternaliter punire. 34 Ideo habui velle penitere in
senectute sed dolor et mors ita venerunt michi subito, quod cum vellem confiteri, perdidi memoriam et quasi
vinculo quodam erat lingua mea ligata." 35 Tunc clamauit Dyabolus: "O, iudex, ecce mirabile video: anima
iudicat se ipsam! Confitetur nunc infructuose malum suum; et tamen ego non audeo apponere ad eam manum
meam sine iudicio tuo." 36 Respondit iudex: "Factum est et consumatum." Quibus dictis Ethiops et anima quasi
colligati disparuerunt et quasi cum maximo tonitruo descenderunt. 37 Item dixit iudex: "Hec omnia in uno
puncto facta sunt sed propter te, ut intelligas, facta videntur in tempore, ut videas et scias et timeas iusticiam
Dei."
Caput 103 Orante Christi sponsa vidit in visione, qualiter beatus Dyonisius orabat pro regno Francie ad virginem Mariam.
{ Cum essem orando, vidi, qualiter ad virginem Mariam beatus Dyonisius loquebatur dicens: "Regina
misericordie, tu es, cui data est omnis misericordia, et mater Dei facta es propter miserorum salutem. 2 Miserere
igitur regno Francie tuo et meo. Tuo quidem, quia habitatores eius te pro modulo suo honorant; meo autem, quia
patronus eorum sum et in me habent fiduciam. 3 Tu quippe vide, quante anime periclitantur omni hora et
hominum corpora quasi bestie prosternuntur et, quod grauius est, anime quasi nix descendunt in infernum.
Consolare ergo eos et roga pro eis, quia domina es et omnium adiutrix." 4 Respondit Mater Dei: "Procedas ad
Filium meum et audiamus propter istam, que astat, quid ipse respondebit."
Caput 104 Mater Dei orat cum beato Dyonisio et aliis sanctis eundem Filium suum pro regno Francie et super
guerra istorum duorum regum, qui assimilantur bestiis ferocissimis.
{ Mater loquitur ad Filium dicens: "Benedictus sis tu, Fili mi. Scribitur, quod ego dicebar benedicta, que te
portaui in utero. Tu vero respondisti, quod ille est eciam benedictus, qui verba tua audiret et seruaret illa. Ergo,
Fili, ego sum illa, que verba tua memoriter in corde meo seruaui. 2 Ideo reduco unum verbum, quod dixisti,
scilicet Petro querenti, si dimitteret peccanti usque sepcies, respondisti dimittendum usque ad septuagies sepcies
notans per hec, quod quociens aliquis se humiliat cum voluntate emendandi, tociens tu paratus es dare
misericordiam." 3 Respondit Filius: "Testimonium tibi perhibeo, quod verba mea fuerunt radicata in te sicut
semen, quod seminatur in pingui terra dans ex se fructum centesimum. Sic eciam virtuosa opera tua omnibus
faciunt leticie fructum. Ideoque pete que vis!" 4 Respondit Mater: "Rogo te cum Dyonisio et aliis sanctis tuis,
quorum corpora in hac terra istius regni Francie sunt, anime vero in celo: Miserere isto regno! Ego enim per
similitudinem loquendo propter istam, que presens est spiritu, video quasi duas bestias ferocissimas, quamlibet
de genere suo. 5 Altera enim cupidissima est deglutire que potest habere, et quo plus comedit, eo magis esurit
nec saciatur fames eius. Bestia vero secunda nititur super omnes ascendere. Iste bestie habent tria mala. Primo
terribilem vocem, secundo sunt plene periculoso igne, tercio quelibet desiderat alterius cor in se deglutire. 6 Et
una inquirit in dorso alterius dentibus suis inuenire ingressum ad cor, ut mordendo occidat. Altera vero habet os
ante pectus anterius volens ibi inquirere ingressum ad cor. 7 Vox terribilis istarum bestiarum auditur longe, et
omnes bestie, que aperto ore veniunt, erunt ardentes igne istarum bestiarum, ideo cadent in mortem. Ille vero
bestie, que clauso ore veniunt, priuabuntur vellere et discedunt nude. 8 In istis duobus bestiis intelliguntur duo
reges, scilicet Francie et Anglie. Rex alter non saciatur, quia bellum suum est ex cupiditate, rex alius nititur
ascendere; ideo ambo sunt pleni igne ire et cupiditatis. 9 Vox bestiarum est talis: 'Recipe aurum et diuicias
mundi, ut non parcas sanguini Christianorum!' Quelibet istarum bestiarum desiderat alterius mortem et ideo
quelibet querit alterius locum ad nocendum. 10 Ille vero querit in dorso nocere, qui iniusticiam suam desiderat
audiri esse iusticiam et ut alterius iusticia diceretur esse iniusticia. Alius autem querit in pectore nocere cordi, qui
scit se habere iusticiam et ideo facit multum dampnum non curans de perdicione et miseria aliorum nec in sua
iusticia habet diuinam caritatem. 11 Ideo ergo in pectore querit ingressum, quia ipse maiorem iusticiam habet ad
regnum et cum ipsa iusticia habet superbiam et iram. Alius vero habet minorem iusticiam, ideo ardet cupiditate.
12 Bestie quoque alie, que aperto ore veniunt, hii sunt qui propter cupiditatem veniunt ad eos. Horum ora aperta
implent hii, qui vocantur reges sed sunt veri proditores. Proiciunt namque pecunias habundanter et dona in ora
ipsorum et sic faciunt eos ardere ad bellum, ut cadant in mortem. 13 Quorum bona remanent et corpora
recipiuntur in terra et corrodunt vermes Dyaboli eorum animas. Et sic isti duo reges produnt multas animas de
Filio meo, qui eas redemit sanguine suo. 14 Ille vero bestie, que priuantur vellere, sunt homines simplices et qui
contentantur de bonis suis; qui hac intencione procedunt ad bellum, quia credunt se habere iusticiam et bellum
esse iustum. 15 Ideo priuantur velleribus, id est corporibus per mortem. Anime vero eorum recipiuntur in celum.
156

