similibus. 30 Proximos eciam ita materna compassione diligebat, quod, pro multis in specie et pro omnibus
eciam in genere ad Christum orando, infinitas preces et lacrimas frequenter deuotissime effundebat, vt patet in
libro III, XXIII capitulo et in multis aliis capitulis Libri Celestis. 31 Immo quodam tempore cum rex Suecie
grauare vellet subditos suos in toto regno magnis exaccionibus, vt solueret quandam pecunie quantitatem, in qua
tenebatur creditoribus, 32 tunc beata Brigida dixit regi: Domine, noli hoc facere, sed recipe duos filios meos et
pone eos obsides, donec soluere poteris, et non offendas Deum et subditos tuos, vt hoc clarius habetur in legenda
vite eius. 33 Omnibus autem aliis virtutibus predicta domina in tantum adornata et repleta erat, quod Christus
eam in sponsam miro modo recepit et ipsam mirandis consolacionibus et diuinis graciis frequentissime visitauit
dicens ei: 34 Ego elegi te michi in sponsam, vt ostendam tibi secreta mea, quia michi sic placet. 35 Et post
paululum subiunxit dicens: Propterea assumo te michi in sponsam et in meam propriam delectacionem, qualem
decet Deum habere cum anima casta, vt patet hoc in primo Libro Celesti, capitulo II cum multis similibus, que
inuenies in libris, eidem domine diuinitus reuelatis. 36 De quibus quidem diuinis graciis ipsa numquam
superbiebat, immo cotidie humiliando se, me teste, cum lacrimis et magis debitricem Deo se reputando grauius
iudicium de hoc sibi superesse timebat. 37 Latere quidem ipsa et thesaurum istum diuinarum reuelacionum
abscondere ob humilitatis custodiam maluisset, sed Christus eam imperio verborum suorum pluries astrinxit ad
scribendum et loquendum verba sua diuina intrepide summis pontificibus, imperatori, regibus et principibus ac
aliis gentibus, 38 vt ex istis diuinis verbis, scilicet Libri Celestis et presentis libri, homines peccatores ad Deum
se conuerterent, boni autem et iusti in melius proficerent, 39 vt patet hoc clare in vltimo Libro Celesti, capitulo
XXVII et in VI libro, capitulo CI cum multis similibus et in isto presenti Libro Celestis Imperatoris ad Reges in
pluribus capitulis. 40 Quis enim talem vitam existimet ludibriis patere demonum Christumque tante impietatis
arguere audebit, vt non tueretur in se sperantem et non se sed ipsum ex dileccionis eius plenitudine
glorificantem? 41 Vel numquid bonus sponsus castam coniugem et fidelem exponit adultero illudendam?
Caput 4 Hic ostenditur qualibus modis beata Brigida habebat visiones et reuelaciones.
{ Preterea, quia iam dixi supra et patefeci nescientibus aliqua de qualitate persone et virtutibus beate Brigide,
nunc autem, quia multi mirantur et dubitant de ista gracia videndi et audiendi visiones spirituales prefate beate
domine data, 2 et certificari desiderantes de modo, quo ipsa talia videbat et audiebat, sepe requisierunt me, quod
ego eis hoc seriose dicerem et de pura veritate eos clare certificarem et cuius infusione spiritus omnia ista
reuelata existant, 3 ideo ego ad honorem Dei et virginis et predicte beatissime domine ac eciam ad remouendum
dubium de cordibus predictorum dubitancium ostendam eis primo, qualiter et quibus modis ipsa visiones et
reuelaciones videbat et audiebat, 4 et postea per ventilabrum diuine scripture probabo, quod a Spiritu Sancto hec
et non a spiritu illusionis certissime procedebant. 5 Ad primum igitur dico, quod ipsi possunt de modo, quo ipsa
visiones videbat, certificari non solum per mea sed eciam per verba ipsiusmet beate Brigide, que in pluribus
capitulis librorum hec ipsa humiliter satis clare notificat et praesertim in IIII Libro Celesti, LXXVII capitulo et in
libro VI, LII capitulo, vbi cum Christo loquitur ipsa in hec verba: 6 O carissime Deus et omnium dilectissime,
mirabile omnibus audientibus est illud, quod tu mecum fecisti. Nam quando placet tibi, tunc sopis corpus meum,
non tamen sopore corporali, sed quadam quiete spirituali. Animam autem meam tunc quasi a sompno excitas ad
videndum et audiendum atque senciendum spiritualiter. 7 O domine Deus, o quam dulcia sunt oris tui verba.
Videtur vere michi, quociens verba spiritus tui audio, quod anima mea illa in se degluciat cum quodam
sentimento ineffabilis dulcedinis sicut suauissimum cibum, qui cadere videtur in cor corporis mei cum magno
gaudio et ineffabili consolacione. 8 Mirabile tamen hoc esse videtur, quod dum verba tua audio, tunc vtrumque
efficior, scilicet saciata et famelica, propter hoc autem saciata, quia tunc nichil aliud michi libet nisi illa, propter
hoc vero famelica, quia semper augetur appetitus meus ad illa, etc. 9 Et de hoc in prologo et eciam in fine Regule
Saluatoris, eidem domine diuinitus reuelate cum aliis similibus. 10 Ego eciam, Deo teste, pluries vidi predictam
dominam aliquando sedendo, aliquando prostratam stare in oracione totam absortam et quasi exanimem,
alienatam a sensibus corporis, raptam in extasi spiritus, nichil videntem nec audientem de hiis, que agebantur in
loco illo, vbi ipsa corporaliter erat. 11 Que quando reuertebatur ad se, narrabat michi indigno ad talia et prefatis
duobus confessoribus suis visiones, quas tunc habuerat, et secreta magnalia et archana Dei. 12 Habetur eciam
eius modus videndi visiones satis clare in quadam visione et reuelacione secreta, per ipsam dominam transmissa
domino pape Gregorio XI, vbi narratur, qualiter ipsa existente in oracione, vigilando rapta fuit in spiritu. 13 Et
tunc omnes eius corporis vires quasi deficere videbantur, sed cor ipsius inflammabatur et exultabat caritatis
ardore, eiusque anima consolabatur, et quodam diuino robore confortabatur spiritus eius, ac eciam tota ipsius
conscientia et intelligencia replebatur intellectu spirituali, vt ibi continetur. 14 Aliquando quoque ipsa sensibiliter
senciebat cum ineffabili exultacione spiritus quendam sensibilem corporalem motum mirabilem in corde suo,
quasi si ibi esset infans viuus se reuoluens, qui motus ab extra videbatur. 15 Et de hoc dubitans ipsa, an esset
illusio dyabolica, ostendit suis patribus spiritualibus. Qui videntes et tangentes illud in stuporem admiracionis
redacti sunt. 16 Hoc tamen dubium declarauerunt ei Christus et virgo Maria satis pulcre dicentes, quod ille motus
cordis non erat illusio sed diuina gracia et operacio Spiritus Sancti, vt habetur in II libro, XVIII capitulo et in VI
libro, LXXXVIII capitulo. 17 Item scias, quod aliquando ipsa domina Brigida orans vigilando in excessu mentis
videbat in spiritu aliquas species seu formas, 18 nec tunc declarabantur ei, quid significarent, illa visa, sed
remanebat dubia et incerta de significacionibus illarum visionum, 19 vt habetur in IIII Libro Celesti, II capitulo
378

