Caput 57 Verba Matris ad filiam, qualiter Roma debet mundari a zizania primo ferro acuto, secundo igne, tercio
iugo boum.
{ Mater loquitur: "Roma est quasi ager, super quem zizania excreuit. Ideo prius debet mundari cum acuto ferro,
inde igne purgari, postea arari cum iugo boum. 2 Ideo faciam vobiscum sicut qui transfert plantas in alium
locum. Illi enim urbi preparatur talis pena, quasi iudex diceret: 'Excoria,' inquit, 'totam pellem, extrahe totum
sanguinem de carne, excide omnem carnem in frusta et confringe ossa ita, ut defluat omnis medulla.'"
Caput 58 Verba Christi ad sponsam sub figura, in exposicione cuius Christus per dominum peregrinantem,
corpus suum per thesaurum, Ecclesia per domum, sacerdotes per custodes designantur. Quos sacerdotes tanquam
verus dominus septemplici honore honorauit; et qualiter Deus conqueritur, quod ipsi iniqui sacerdotes
septemplici vituperio ipsum vituperant; et qualiter septem vestes, scilicet septem virtutes, quas deberent habere,
vertunt in septem vicia.
{ Filius loquitur: "Ego sum similis domino, qui fideliter decertans in terra peregrinacionis sue regrediebatur in
terram natiuitatis sue cum gaudio. Hic dominus habebat thesaurum preciosum valde, cuius intuitu clarificabantur
lippientes oculi, tristes consolabantur, infirmi conualescebant, mortui suscitabantur. 2 Vt vero thesaurus honeste
et tute custodiretur, facta et perfecta est domus quedam in magnificencia et gloria habens altitudinem decentem
septemque gradus, quibus ad domum et thesaurum ascendebatur. 3 Hunc itaque thesaurum dominus tradidit
seruis suis videndum et tractandum fideliterque et munde custodiendum, ut et caritas domini probaretur ad
seruos fidelitasque seruorum ad dominum videretur. Procedente vero tempore despici cepit thesaurus, raro
frequentabatur domus tepueruntque custodes et caritas domini negligebatur. 4 Tunc domino consulente
familiares suos, quid faciendum esset super tanta ingratitudine, respondit unus eorum dicens: 'Scriptum est, quod
iudices et custodes populi negligentes iussi sunt suspendi ad solem, sed tuum est misericordia et iudicium, qui
parcis omnibus, quia tua sunt omnia et omnium misereris.' 5 Ego sum in figura dominus ille, qui quasi
peregrinus per humanitatem apparui in terra, cum tamen in celo et in terra potens essem secundum deitatem. Ego
quippe tam forte certamen habui in terris, quod omnes nerui manuum et pedum meorum rumpebantur propter
animarum zelum et salutem. 6 Relicturus itaque mundum et ascensurus in celum, a quo tamen secundum
deitatem nunquam defui, reliqui mundo memoriale dignissimum, scilicet corpus meum sanctissimum, ut, cum
lex vetus gloriabatur de archa, manna et tabulis testamenti cerimoniisque aliis, sic nous homo gauderet de noua
lege et non, ut olim, de umbra sed de veritate, scilicet corpore meo crucifixo, quod in lege figurabatur. 7 Vt
autem corpus meum esset in gloria et honore, institui domum sancte Ecclesie, ubi seruaretur et tractaretur,
sacerdotesque speciales custodes eius, qui quodam modo eciam officio sunt supra angelos; quia quem ipsi timent
contingere timore reuerencie, hunc sacerdotes tractant manibus et ore. 8 Honoraui quoque sacerdotes septemplici
honore tanquam in septem gradibus. Primo debent esse signiferi et speciales amici mei per mundiciam mentis et
corporis, quia mundicia primus locus est ad Deum, quem nichil contingit nec decet coinquinatum. Nam si
legalibus sacerdotibus permittebatur commixtio tempore, quo non sacrificabant, non mirum fuit, quia ipsi
portabant testam non nucleum. 9 Nunc autem veniente veritate et fugata figura summe studendum est mundicie
tanto copiosius, quanto dulcior est nucleus testa. Et in huiusmodi continencie signum capilli primo tonduntur, ne
voluptas animo seu carni dominetur. 10 In secundo gradu instituuntur clerici, quod sint viri angelici per omnem
humilitatem, quia humilitate mentis et corporis penetratur celum et vincitur Dyabolus superbus. Et in huiusmodi
gradus signum constituuntur clerici ad expellendos demones, quia homo humilis eleuatur in celum, unde per
superbiam corruit demon elatus. 11 In tercio gradu instituuntur clerici ex eo, quod debent esse discipuli Dei per
continuam diuine Scripture leccionem, quibus et ideo ab episcopis in manus traditur liber, sicut et militi gladius,
ut et sciant, que agenda sunt, et oracione et meditacione placare studeant iram Dei pro populo Dei. 12 In quarto
gradu instituuntur clerici custodes templi Dei et speculatores animarum, quibus et ideo traduntur claues ab
episcopo, ut solliciti sint circa salutem fratrum verbisque et exemplis promoueant et incitent infirmos ad
perfecciora. 13 In quinto gradu instituuntur dispensatores et curatores altaris et mundialium rerum contemptores,
ut, dum altari deseruiunt, de altari viuant et in terrenis nequaquam nisi in hiis, que decent gradum eorum,
occupentur. 14 In sexto gradu instituuntur, qui sint viri apostolici predicando veritatem euangelicam moribusque
se predicacioni conformando. In septimo gradu instituuntur, quod sint mediatores inter Deum et hominem per
immolacionem corporis mei; in quo gradu sacerdotes quodam modo sunt supra angelos dignitate. 15 Nunc autem
conqueror, quod gradus isti sunt dissipati, quia superbia diligitur pro humilitate, impuritas exercetur pro
mundicia, Dei leccio non attenditur sed liber mundi, negligencia apparet in altaribus, sapiencia Dei reputatur
fatuitas, salus animarum non curatur. 16 Nec sufficiunt eis ista, sed adhuc eciam vestes meas proiciunt et
contempnunt arma mea. Ego quippe ostendi in monte Moysi vestes, quibus sacerdotes legis uterentur. Non quod
in celesti Dei habitacione aliquid materiale sit, sed quia spiritualia nisi per corporales similitudines non
capiuntur. 17 Ideo spirituale per corporale ostendi, ut sciatur, quanta reuerencia et mundicia opus est hiis, qui
habent ipsam veritatem, scilicet corpus meum, si tantam mundiciam et reuerenciam habebant hii, qui portabant
umbram et figuram. 18 Sed ad quid Moysi ostendi tantam vestium materialium pulchritudinem, nisi ut per eas
addisceretur et significaretur ornatus et pulchritudo anime? Sicut enim vestes sacerdotis sunt septem, sic anime
accedentis ad corpus Dei septem debent esse virtutes, sine quibus non est salus. 19 Prima ergo vestis anime est
contricio et confessio, que tegit caput. Secunda est affectus ad Deum et affectus castitatis. Tercia est labor pro
128

