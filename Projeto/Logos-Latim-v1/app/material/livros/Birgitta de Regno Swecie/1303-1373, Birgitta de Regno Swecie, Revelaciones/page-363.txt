omnia, que ipsa Deo placere cognouit, delectabiliter sibi perficere placuit. 3 Intellexit enim virgo non suis meritis
Deum sibi creasse corpus et animam sueque voluntati libertatem contulisse dominicis preceptis humiliter fauendi
aut eciam ipsis, si placeret, resistendi 4 et ideo decreuit humillima virginis voluntas pro beneficiis iam acceptis,
quamdiu sua vita vigeret, cum omni caritate Deo famulari, quamuis nichil aliud ab ipso sibi donaretur. 5 Cum
autem ipsius intellectus capere potuit, quod ipse omnium rerum Creator animarum, quas creauerat, Redemptor
eciam fieri dignaretur et quod nichil aliud pro tanti laboris mercede quam ipsas animas sibi rependi cuperet 6 et
quod omnis homo in voluntate libertatem habet placandi Deum per opera bona aut eum ad iram prouocandi per
operaciones malas, profecto voluntas virginis corpus suum in mundi procellis sicut prudens nauclerus suam
nauem cepit sollicite gubernare. 7 Nam sicut nauclerus pertimescit nauem ex undarum iactibus posse periclitari,
caribdes quoque, quibus naues sepius dissoluuntur, vix ab eius discedunt memoria, funes et armamenta nauis
firmiter adaptat, 8 cuius eciam oculi portum, in quo post laborem quiescere desiderat, iugiter contemplantur, qui
summe eciam satagit, quod bona sue naui imposita vero possessori, quem maxime diligeret, ad commodum
perueniant, 9 sic vtique hec prudentissima virgo, postquam preceptorum Dei noticiam habuit, confestim iuxta
ipsorum flatum cepit ipsius voluntas corpus suum cum omni sollicitudine gubernare. 10 Frequenter quidem
timebat propinquorum cohabitacionem, ne ipsorum prosperitas vel aduersitas, que mundi procellis similantur,
per verba vel opera ipsam ad obsequendum Deo efficerent grauiorem. 11 Omnia quoque per legem diuinam
vetita iugi commendabat memorie cum omni attencione ea deuitans, ne sicut dira caribdis ipsius animam
spiritualiter perderent. 12 Hec denique laudabilis voluntas ipsam virginem suosque sensus sic refrenando
edomuit, quod ipsius lingua numquam mouebatur ad locuciones inutiles eiusque honestissimi oculi ad
respiciendum aliquid innecessarium nequaquam fuerunt leuati, aures quoque eius ad ea solummodo erant intente,
que ad Dei gloriam pertinebant.13 Manus eciam et digitos non nisi ad propriam sui vel proximi vtilitatem
extendebat, pedesque suos quantum ad vnum passum moueri non sinebat, nisi prius discussisset, que vtilitas inde
proueniret. 14 Desiderabat insuper voluntas virginis omnes mundi tribulaciones gaudenter sustinere, vt in portum
securitatis, scilicet in sinum Dei Patris, ipsa perueniret, hoc incessanter desiderans, quod scilicet Deo, qui sibi
erat carissimus, ab eius anima pro sua creacione honor et gaudium redderetur. 15 Et quia voluntas virginis in
nulla bonitate vmquam defecit, idcirco Deus, a quo cuncta bona procedunt, in omnium virtutum culmine ipsam
sublimissime exaltauit omniumque virtutum nitore ipsam splendidissime rutilare fecit. 16 Quis igitur mirari
debet, quod Deus hanc virginem super omnes maxime dilexerit, cum ipsa sola excepta neminem a viro et muliere
generari prenouit, cuius voluntas ad mortale seu veniale peccatum interdum non fieret inclinabilis? 17 O,
quantum appropinquauit hec nauis, scilicet corpus virginis, desiderantissimo portui, idest Dei Patris mansioni,
quando Gabriel adueniens ait: "Aue, gracia plena!" 18 O, quam honeste sine viri cooperacione suum Filium
Pater Virgini commendauit, quando angelo ipsa respondit: "Fiat michi secundum verbum tuum." 19 Confestim
namque in vtero virginis humanitati fuit vnita diuinitas, factusque est homo et filius virginis Deus verus, Filius
Dei Patris.
Caput 15 Nos cum prole pia benedicat Virgo Maria. Amen.
{ O coniunccionem pulcherrimam et omni accepcione dignissimam! Nam erat Filio Dei in mundo mansio corpus
virginis, in celo autem erat ei mansio Trinitatis, quamuis vbique maneat potencialiter. Erat virgo in corpore et
anima Spiritu Sancto plena; 2 erat et Spiritus Sanctus in Patre; erat eciam in humanato Filio, qui quidem Filius
Dei non solum in virgineis visceribus in mundo verum eciam in Patre et Spiritu Sancto mansionem habebat in
celo. 3 Pater quoque cum Spiritu Sancto mansionem in humanato Filio habebat in mundo, quamquam solus
Filius, verus Deus, carnem sibi assumpsit humanam, qui, licet secundum diuinitatis essenciam humanis
occultabatur aspectibus, coram angelis tamen in sua eterna mansione semper idem et manifestus apparuit. 4
Omnes igitur veram habentes fidem ex illa ineffabili coniunccione, que in virgine facta est, congaudeant, qua
coniunccione Dei Filius ex eius carne et sanguine corpus sibi assumpsit humanum, vnita quoque est humanitati
diuinitas et diuinitati vera humanitas. 5 In hac siquidem gratissima vnione neque in Filio diminuta est diuinitas
neque in matre virginitatis integritas. 6 Illi quoque erubescant et paueant, qui Creatoris omnipotenciam non
credunt talia posse facere aut ipsius bonitatem nolle reputant pro creature sue saluacione talia facere, si valeret. 7
Si eciam ex potencia et bonitate talia fecisse creditur, quare ab hiis, qui eum talia pro se fecisse non dubitant,
perfecte non amatur? 8 Animaduertant igitur corda vestra et intelligant, quod, sicut ille terrenus dominus summa
dileccione dignus existeret, qui, dum honore maximo et diuiciarum habundancia fungeretur, audiens contumeliis
et obprobriis amicum suum affici, ex bonitate sua totum ipsius scandalum super se ipsum susciperet, vt amicus
ille haberetur in honore; 9 percipiens quoque idem dominus amicum paupertate tribulari, tunc se ipsum inopie
subderet, vt illum amicum habundantem efficeret; 10 deinde vero, si ipsum amicum cerneret ad occisionem
miserabiliter duci, quam euadere non posset, nisi aliquis pro eo voluntarie moreretur, et tunc se ipsum morti
traderet, vt ille dampnatus ad mortem viuere posset feliciter. 11 Et quia in hiis tribus summa dileccio
demonstratur, sic eciam, vt nemo dicere posset aliquem hominem amico suo in mundo maiorem caritatem
ostendisse quam ipsum Creatorem, qui est in celo, 12 propterea ipse Deus suam maiestatem inclinauit de celo
descendens in vterum virginis, non in vna tantum ipsius corporis parte introiens, sed per totum ipsius corpus
virgineis visceribus se infundens, formando sibi honestissime ex solius virginis carne et sanguine corpus
humanum. 13 Et ideo electissima illa mater flammanti rubo sed lesionis inexperto, quem vidit Moyses, congrue
363

