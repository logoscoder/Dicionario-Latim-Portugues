habilis sit ad intelligenda spiritualia et corpus robustum ad laborandum. Tunc vero vas est sine fundo, quando
caro nulla coartatur abstinencia, sed quidquid animus appetit, hoc corpori non negatur. 3 Sed audi que loquor:
Seruus meus protulit verbum impennatum dicens: 'Quid ad me loqui de hiis que non tangunt statum meum?'
Verbum tale non decet seruum Dei. Nam omnis qui audit et scit veritatem, si tacuerit eam, reus est, nisi omnino
contempnatur. 4 Nam dominus quidam erat habens castrum forte, in quo erant quatuor bona, scilicet cibus
imputridus pellens omnem famem, aqua salutaris extinguens omnem sitim, odor odoriferus depellens omnia
venenosa, arma necessaria debilitancia omnem inimicum. 5 Tandem domino intendente aliis obsessum est
castrum. Quod intelligens dominus ait preconi famulo suo: 'Vade,' inquit, 'et clama alta voce militibus meis sic:
Ego dominus liberabo castrum meum; quicumque me sequitur bona voluntate erit mecum in gloria et honore
consimilis. 6 Qui vero in pugna ceciderit, suscitabo eum ad vitam que non habet defectum nec anxietatem,
daboque ei honorem permanentem et habundanciam indeficientem.' 7 Seruus itaque accepto mandato clamauit
sed minus sollicitus fuit in clamando in tantum, quod clamor ad strenuissimum militem non peruenit, et ideo
miles destitit a labore. 8 Quid ergo facturus est dominus militi, qui libenter voluit laborare sed non audiuit vocem
preconis? Vtique remunerabitur pro voluntate, sed preco tepidus non immunis erit a correpcione. 9 Itaque
castrum istud est Ecclesia sancta fundata sanguine Filii mei, in qua est corpus suum, quod depellit omnem
famem, aqua sapiencie euangelice, odor exemplorum sanctorum eius et arma passionis eius. 10 Hoc castrum
nunc obsessum est ab hostibus, quia in Ecclesia sancta multi reperiuntur, qui voce predicant Filium meum sed
moribus non concordant; ymmo et si voce dicunt, voluntate contradicunt non curantes de celesti patria, si
voluptatem suam possent adipisci. 11 Ergo ut minuantur hostes Dei, attediari non debent amici Dei, quia
remuneracio non erit temporalis sed illa que nescit finem."
Caput 66 Verba Matris ad filiam, qualiter bona temporalia discrete possessa non nocent, nisi affectus possidendi
fuerit inordinatus.
{ Mater loquitur: "Quid nocet, si quis acu vel ferro pungitur in pallio, dummodo non leditur caro? Sic nec
temporalia bona discrete possessa nocent, nisi affectus possidendi fuerit inordinatus. Ideo obserua cor tuum, ut
intencio bona sit, quia per te verba Dei diffundi debent in alios. 2 Nam sicut retentaculum aque molendinarie
retinet aquam et iterum discurrere facit, quociens expedit, sic tu influentibus cogitacionibus variis et
temptacionibus sollicite obseruare debes, ut que vana sunt et secularia dimittantur, 3 que vero diuina sunt
continue rememorentur, sicut scriptum est, quod aque inferiores defluebant, superiores vero stabant quasi murus.
4 Aque inferiores sunt cogitaciones carnis et cupiditates inutiles, que defluere debent et non attendi. Superiores
vero aque sunt infusiones Dei et verba sanctorum, que stabiles sint in corde sicut murus, ut nullis temptacionibus
a corde diuellantur."
Caput 67 Verba Christi ad sponsam sui ipsius magnificenciam ostendencia; et qualiter omnia secundum eius
ordinacionem perseuerant preterquam misera anima peccatoris; et de omnibus inducuntur in exemplum; et
qualiter voluntas in agendis est custodienda.
{ Filius loquitur ad sponsam: "Ego sum cum Patre et Spiritu sancto unus Deus. In deitatis mee prouidencia
omnia ab inicio et ante secula preuisa et stabilita sunt et omnia, tam corporalia quam spiritualia, certam
disposicionem et ordinacionem habent, omniaque stant et currunt secundum quod in presciencia mea est
ordinatum et prescitum, sicut per exemplum intelligere poteris ex tribus. 2 Primo ex hiis que vitam habent: sicut
illud est, quod femina parit et non homo; secundo patet ex arboribus, quia dulcia portant dulcem fructum et
amara suum fructum; tercio patet ex sideribus: nam sol et luna et omnia celestia cursum suum peragunt
secundum quod in deitate mea est prefinitum. 3 Sic et anime racionales prescite sunt in deitate mea, quales future
erunt precognite; quibus tamen presciencia mea in nullo obfuit nec obest, quia dedi eis liberam voluntatis sue
mocionem, id est liberum arbitrium et potestatem eligendi, quidquid eas delectat. 4 Ergo sicut femina parit et non
homo, sic anima bona, uxor Dei, parere debet auxilio Dei, quia anima ad hoc creata est, ut virtutibus proficiat et
semine virtutum fecunda crescat, ut veniat inter brachia diuine caritatis. 5 Anima autem que degenerat ab ortu
suo et creatore suo nec ei fructificat facit contra disposicionem Dei, et ideo indigna est dulcedine Dei. 6 Secundo
apparet immutabilis disposicio Dei in arboribus, quia dulces arbores portant dulcia et econtra que amara sunt.
Sicut in dactilo duo sunt, dulcedo scilicet et lapis durus, sic ab eterno preuisum est, quod ubi Spiritus sanctus
habitator est, ibi omnis mundana delectacio vilescit; 7 ibi omnis mundanus honor est onerosus, tantaque in illo
corde est fortitudo Spiritus Dei et duricia, quod nulla frangitur impaciencia, nulla deicitur aduersitate, nulla
prosperitate super se eleuatur. 8 Sic eciam ab eterno preuisum est, quod ubi est spina Dyaboli, ibi est fructus ab
extra rubeus sed intus plenus immundiciis et aculeis. 9 Sic in delectacione Dyaboli momentanea et apparens est
dulcedo sed plena sentibus et tribulacionibus, quia quo plus quis implicatur mundo, tanto grauiori onere
computacionis oneratur. 10 Itaque sicut omnis arbor talem profert fructum, qualis est radix et truncus, sic omnis
homo ex intencione operis sui iudicatur. 11 Tercio omnia elementa stant in ordine suo et motu, sicut ab eterno
preuisum est, et mouentur secundum factoris voluntatem. Sic omnis racionalis creatura moueri et parata esse
debet secundum creatoris institucionem. 12 Cum autem facit contrarium, perspicuum est, quod arbitrio libero
abutitur. Et ubi irracionabilia custodiunt metas suas, ibi racionalis homo degenerat et aggrauat iudicium suum,
quia non utitur racione. 13 Itaque custodienda est voluntas hominis, quia non maiorem iniuriam facio Dyabolo
133

