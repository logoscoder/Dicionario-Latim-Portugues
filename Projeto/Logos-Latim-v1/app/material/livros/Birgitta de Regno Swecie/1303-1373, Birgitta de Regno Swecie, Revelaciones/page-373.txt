Nam sicut crines capitis computari nequeunt, ita virtutes tue innumerabiles existunt. 87 O domina mea Virgo
Maria, frons et facies tua honestissima super lune albedinem collaudentur, quia nullus fidelis in hoc tenebroso
mundo te aspiciebat, qui non aliquam consolacionem spiritualem a tua visione sibi infundi senciebat. 88
Benedicta sis tu, domina mea Virgo Maria, cuius supercilia cum palpebris claritatis nitore radios solares
excedunt. 89 Benedicti sint oculi tui pudicissimi, o domina mea Virgo Maria, qui nichil concupiebant de rebus
transitoriis, quas in hoc mundo videbant, quia, quocienscumque oculos tuos leuabas, eorum aspectus stellarum
excellebat nitorem coram tota celesti curia. 90 O domina mea Virgo Maria, collaudentur maxille tue beatissime
super aurore pulcritudinem, que pulcerrime cum colore rubeo et candido exoritur. Sic et maxille tue speciose,
dum in hoc mundo fuisti, coram Deo et angelis claritatis nitore fulgebant, quia illas numquam pro mundana
pompa vel vana gloria ostendisti. 91 O domina mea Virgo Maria, reuereantur et honorentur aures tue
honestissime super omnes vires maris et omnium aquarum motum, quia contra omnem fluxum immundicie
mundani auditus semper ipse aures tue viriliter militabant. 92 O Virgo Maria dominatrix mea, glorietur nasus
tuus suauissimus, qui ex virtute Spiritus Sancti numquam anhelitum attraxit vel emisit, quin tota cogitacio tua
semper esset apud Altissimum. Et quamuis aliquando dormiebas, voluntatem tamen tuam ab eo numquam
mutabas. Sit igitur semper odor suauitatis, laudis et honoris eidem naso tuo cum naribus tuis beatissimis super
commixtionem odoriferam omnium aromatum et omnium herbarum, que delectabilem fragranciam de se solent
emittere. 93 O domina mea Virgo Maria, laudetur lingua tua Deo et angelis gratissima super omnes arbores
fructiferas. Nam omne verbum, quod lingua tua protulit, nulli persone vmquam nocuit sed in alicuius
commodum semper venit. Erat enim ipsa lingua tua prudentissima omnibus dulcior ad audiendum, quam aliquis
dulcissimus fructus ad gustandum. 94 O regina et domina mea Virgo Maria, laudetur os tuum benedictum cum
labiis tuis super rosarum et omnium florum amenitatem et specialiter pro illo tuo benedicto verbo humilimo,
quod eodem ore tuo precioso angelo Dei respondisti, quando ipse Deus suam voluntatem, quam per prophetas
predixerat, per te in mundo voluit adimplere. Cuius virtute potenciam demonum in infero diminuisti et
angelorum choros in celo honorifice restaurasti. 95 O Virgo Maria domina mea et consolacio mea, honoretur
perpetuo collum tuum cum humeris tuis et tergo tuo super omnium liliorum venustatem, quia numquam dicta
membra tua inclinasti nisi propter aliquid vtile vel honoris Dei nec eciam erexisti. Nam sicut lilium ad flatum
ventorum motum facit et inclinacionem, ita omnia membra tua mouebantur ad Spiritus Sancti infusionem. 96 O
domina mea, virtus mea et dulcedo mea, benedicantur brachia tua sanctissima cum manibus et digitis tuis et
eternaliter honorentur super omnes gemmas preciosas, que tuis virtuosis operibus comparantur, quia, sicut
virtuosa opera tua Filium Dei ad te alliciebant, sic et brachia et manus tue ipsum materno amoris amplexu
dulciter stringebant. 97 O domina mea et illuminacio mea, benedicta sint vbera tua sacratissima super omnes
dulcissimos fontes aquarum, quia, sicut aqua ipsorum scaturiens prebet solamen et siciencibus refeccionem, sic
tua sacra vbera Filium Dei lactando prebuerunt nobis indigentibus medicinam et consolacionem. 98 O domina
mea Virgo Maria, benedictum sit pectus tuum preciosum super aurum purissimum, quia, quando sub cruce filii
tui tota dolorosa stetisti, tunc gloriosum pectus tuum ex sonitu malleorum quasi in duro prelo acerrime stringi
sensisti. Et quamuis filium tuum cordialiter diligebas, maluisti tamen illam penam amarissimam sustinere, vt
scilicet ipse pro animabus redimendis moreretur, quam quod ipsis perditis mors illa ab eo euitaretur. Et sic tu in
virtute constancie firmissima perstitisti, quando in omni aduersitate voluntati diuine te totaliter conformasti. 99 O
domina mea, leticia cordis mei, Virgo Maria, glorificetur et veneretur cor tuum reuerendissimum, quod ad Dei
amorem et honorem ita ardentissimum erat super omnes creaturas celi et terre, quod flamma caritatis eius in
celorum celsitudinem ad Deum Patrem conscendit, propter quod Dei Filius a Patre cum Spiritus Sancti feruore in
vterum tuum gloriosum descendit, qui tamen a Patre separatus non extitit, quamuis secundum Dei
preordinacionem in tuis virgineis visceribus humanatus honestissime fuit. 100 O domina mea fecundissima et
virginissima Virgo Maria, benedictus sit venter tuus beatissimus super omnes agros fructifere germinantes, quia,
sicut semen, quod cecidit in terram bonam, de se fructum affert possessori centesimum, sic venter tuus virgo et
fecundissimus benedictum fructum Deo Patri attulit plusquam millesimum. Et sicut ex fertili habundancia
fructus agri dominus gloriatur ac eciam auicule et animalia delectanter pascuntur, sic ex benedicto fructu fertilis
agelli ventris tui summe Deus in celo honoratur, angeli gratulantur et homines in terra largiflue sustentantur et
viuunt. 101 O domina mea Virgo prudentissima, laudentur eternaliter pedes tui sacratissimi super omnes radices
incessanter fructum afferentes. Sic itaque sint pedes tui benedicti, qui Dei Filium gloriosum, fructum
dulcissimum, in tuo corpore portabant inclusum, tuo corpore incorrupto existente et virginitate tua illesa semper
permanente. O quam honeste incedebant pedes tui sacratissimi! Vere de quolibet eorum vestigio Rex celestis
consolatus extitit et tota curia celica gauisa et iocundissima fuit. 102 O domina mea Virgo Maria, mater omnium,
Deus Pater simul cum Filio et Spiritu Sancto in sua incomprehensibili maiestate eternaliter collaudetur pro cella
illa sacratissima tocius corporis tui, in quo Dei Filius suauissime requieuit, quem totus angelorum exercitus
collaudat et in celis totaque ecclesia veneranter adorat in terris. 103 O tu eciam Domine meus, Rex meus et Deus
meus, sit tibi perpetuus honor, perhennis laus, benediccio et gloria cum infinita graciarum accione, qui illam tam
dignissimam et honestissimam Virginem creasti et eam tibi in matrem tuam elegisti pro omnibus, qui in celo et
in terra quomodolibet consolati fuerunt, atque pro hiis, qui in purgatorio per eam adiutorium et solamen
habuerunt, qui viuis et regnas cum Deo Patre in vnitate Spiritus Sancti Deus per omnia secula seculorum. Amen.
373

