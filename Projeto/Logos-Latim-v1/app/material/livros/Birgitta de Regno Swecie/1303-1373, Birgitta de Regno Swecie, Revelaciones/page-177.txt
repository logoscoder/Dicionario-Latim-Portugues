Ecce amici mei, quos elegi et sic dilexi, quomodo michi rependunt. Ego coniunxi eos michi cum corpore meo, et
ipsi dissoluunt vinculum nostrum. Ideo sicut proditores non sicut sacerdotes iudicabuntur, si se non
emendauerint."
Caput 134 Christus dicit, quod honorauit sacerdotes pre omnibus angelis et hominibus, sed ipsi pre ceteris eum
prouocant; quorum dampnacio in anima unius sacerdotis eternaliter dampnata manifestatur.
{ Maria ait: "Recordare passionem Filii mei! Ipse iam venit." Et ecce apparuit sanctus Iohannes baptista et ait ad
beatam Virginem Mariam: "In mille annis nunquam fuit tanta ira Dei super mundum." 2 Cumque venisset Filius,
ait ad sponsam: "Vna hora est a principio mecum, et quot vobiscum tempora sunt? Hoc non est mecum nisi quasi
una hora. Dixi tibi prius de sacerdotibus, quod inter omnes angelos et homines ipsos elegi; nunc ipsi pre ceteris
michi sunt molestiores." 3 Et ecce apparuerunt demones habentes unam animam in manibus dicentes ad iudicem:
"Ecce pugil." Respondit iudex: "Quia corporales non audiunt ea, que sunt spiritus, nec oculus corporalis potest
videre spiritualia, tamen propter istam que astat, cuius oculos intelligencie aperio, dicite, qua iusticia habetis
illam animam!" 4 Responderunt: "Per nouem iura vel transgressiones possidemus eam. Primo tribus fuit infra
nos, tribus aliis equalis fuit nobis, tribus aliis fuit supra nos. Primum ius est, quod fuit extra bonus et intus malus.
Secundum, quia quandoque fuit plenus cupiditate sua et gula, quandoque abstinuit propter utilitatem corporis vel
infirmitatem. 5 Tercio quandoque fuit seuerus in verbis et operibus, sed quandoque repressa erat seueritas et
malicia sua aliqua de causa sibi ipsi utili. Nos autem non habemus ista, quia tales sumus extra quales intus,
semper seueri in malicia, semper cupidi ad malum. 6 Tribus erat nobis par, quia tribus cecidimus, scilicet
superbia, cupiditate et inuidia. Hec tria ipse habuit. Tribus fuit supra nos et maior in malicia quam nos, quia
sacerdos erat et corpus tuum tractabat. 7 Primo quia os suum non custodiuit, cum quo proferret verba tua; sed
sicut canis latrat, sic ipse protulit verba tua sicut canis. Cumque proferret verba tua, nos timuimus, quasi ille qui
audit aliquem terribilem sonum, quo protinus territi recessimus ab eo. Ipse autem sine verecundia et timore
substitit. 8 Secundo non custodiebat manus suas, cum quibus tractabat mundissimum corpus tuum, sed omni
delectabili maculabat. Cumque tractaret manibus corpus tuum, quod dicto verbo hoc idem erat, quod in ventre
virginis fuit et crucifixum est, nos sicut homo timore toto corpore concussus timuimus, quamuis non ex caritate
aliqua diuina sed ex timore potencie tue et magnitudine virtutis tue. Ipse autem stabat imperterritus et non
curauit. 9 Cumque applicuit te ad os suum, quod erat quasi vas immundissimum omni spurcicia, nos fuimus
quasi homines dissoluti viribus et quasi ille, cui omnis virtus deficit, necnon et quasi mortui pre timore, cum
tamen immortales sumus, et ille non timuit nec contremuit te contingere. 10 Sed quia dominum maiestatis non
decuit intrare in tam confusum vas, recessisti ab eo cum deitate tua et humanitate, et illo solo remanente, qui pre
timore ad horam discessimus, reuertebamur ad eum cum furore. 11 In hiis omnibus precellit nos in malicia et
ideo iuste possidemus eum. Ergo quia iustus iudex es, fac nobis de eo iudicium." 12 Respondit iudex: "Audio
quid exigis, sed tu, misera anima, dic ista audiente, qualem circa finem tuum, cum adhuc racione et robore
corporis fruereris, habuisti voluntatem?" 13 Respondit illa: "Voluntas mea fuit sine fine peccare nec unquam
desistere; sed quia sciui me non semper victurum, statui usque ad extremum punctum peccare et in tali
intencione separabar a corpore." 14 Tunc ait iudex: "Consciencia tua est iudex tuus. Ergo in consciencia tua dic,
quale iudicium mereris!" Respondit anima: "Iudicium meum est amarissimum supplicium et pessimum sine fine
duraturum absque omni misericordia." Tunc demones post auditum iudicium eius discesserunt cum ea. 15 Tunc
Dominus dixit ad illam: "Ecce, sponsa, quid sacerdotes faciunt michi! Ipsos pre omnibus angelis et hominibus
elegi et super omnes honoraui. Ipsi autem pre omnibus Iudeis et gentilibus et pre omnibus demonibus me magis
prouocant."
Caput 135 Christus ostendit, qualem caritatem fecerat sacerdotibus; sed ipsi ingrati quasi adultera sponsa
Christum contempnunt tres alios amatores, scilicet mundum, carnem et Dyabolum diligentes; et hoc ostendit in
anima unius sacerdotis nouiter defuncti eternaliter condempnati.
"{ Ego sum quasi sponsus, qui sponsam suam cum omni caritate ducit in domum suam. Sic ego coniunxi
sacerdotes michi cum corpore meo, ut ipsi essent in me et ego in eis. 2 Sed ipsi respondent michi sicut adultera
sponso: 'Verba tua non placent michi, diuicie tue vane, voluptas tua quasi venenum. Ego habeo tres, quos magis
diligere volo et sequi.' 3 Cui vir mansuetus respondit: 'Sponsa mea, audi me, expecta magis, quia verba tua
debent esse mea, voluntas tua voluntas mea, diuicie tue diuicie mee, voluptas tua voluptas mea!' 4 Que nullo
modo vult audire sed discedit ad illos tres. Cumque discessisset tam longe, ut non videretur sponsus, primus
illorum, id est mundus, ait: 'Hic est diuisio viarum et ego non possum amplius sequi eam. Ideo ego volo habere
omnes diuicias eius.' 5 Secundus dicit, id est corpus: 'Ego mortalis sum et cibus fiam vermium, ipsa autem
immortalis, ideo relinquo eam hic.' Tercius ait, id est Dyabolus: 'Ego sum immortalis et sine fine mansurus; quia
noluit esse cum viro suo, sine fine me sequetur.' 6 Sic faciunt michi isti maledicti sacerdotes. Ipsi deberent esse
membrum meum et ita excellentes pre aliis sicut digitus in manu, sed ipsi deteriores sunt Dyabolo. Et ideo pre
omnibus dyabolis profundius submergentur in infernum, nisi se emendauerint. 7 Ego voco eos quasi sponsus.
Omne, quod possum, facio eis, sed eo longius discedunt, quo plus voco. Verba mea non placent eis, diuicie mee
onerose sunt, dulcia verba mea quasi venenum abhominantur. 8 Curro post eos monendo quasi pius pater,
supportando quasi mitis dominus, donis attrahendo quasi bonus sponsus, sed ipsi eo magis auertunt se, quo plus
voco. 9 Tres amicos magis quam me diligunt, id est mundum et corpus. Ideo tercius, id est Dyabolus, recipiet eos
177

