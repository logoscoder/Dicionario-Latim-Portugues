et filio unus Deus. 34 Adde adhuc unum verbum. Si iste episcopus tenet promissionem suam mecum, ego iuuabo
eum, dum viuit. In fine vero vite volo seruire et astare ei presentando animam eius Deo et dicendo sic: 'O, Deus
meus, iste seruiuit tibi et obediuit michi, ideo presento tibi animam eius!' 35 O, filia, quid cogitat homo, qui
contemnit animam suam? Numquid Deus pater cum incomprehensibili deitate sua dimisisset innocentem filium
suum pati in humanitate tam duram penam, nisi fuisset illa virtuosa delectatio et affectio, quam habet ad animas
et illa eterna gloria, quam eis preparauit?" 36 Hec reuelatio facta est de episcopo Lyncopensi, qui postea factus
fuit archiepiscopus. Item de eodem vj libro, capitulo xxij, quod incipit ('Ille prelatus'). 37 Episcopus, pro quo tu
ploras, venit ad leue purgatorium. Ideo pro certo scias, quod, quamuis in mundo multos habuit impeditores, iam
ipsi reportauerant iudicium suum et ipse propter fidem et mundiciam suam mecum glorietur.
Caput 14 Verba matris ad filiam sub figura mirabili de quodam episcopo, qualiter scilicet episcopus per
papilionem vermem et humilitas et superbia episcopi per duas alas et tres species mala episcopi palliantes, per
tres vermis colores, episcopi opera per spissitudinem coloris duplex voluntas per duo cornua papilionis et
cupiditas per os, modica caritas per paruum corpus designantur et exponuntur.
{ Mater loquitur ad sponsam filij dicens: "Tu es vas, quod possessor implet et magister euacuat. Attamen unus et
idem est, qui implet et vacuat. Nam sicut, qui infunderet vasi simul vinum et lac et aquam, diceretur magister, si
unumquodque istorum insimul coagulatorum separaret et reduceret in naturam propriam, 2 sic ego mater et
magistra omnium feci et facio tibi. Nam ante annum et mensem dicta sunt tibi plura negocia et omnia quasi
coagulantur in anima tua, que, si statim effunderentur, similiter videretur abhominabile, cum ignoraretur eorum
finis. Ideo paulatim distinguo ea sicut michi placet. 3 Numquid recolis, quod misi te ad quendam episcopum,
quem vocaui seruum meum? Ideo nunc similamus eum papilioni vermi, qui habet alas latas colore albo rubeo et
blaueo respersas. Cum vero tangitur color eius spissus remanet in digitis tamquam cinis. 4 Hic vermis modicum
habet corpus sed grossum os, duo cornua in fronte et occultum locum in ventre, per quem immunda ventris
emittuntur. Ale vero huius vermis, idest episcopi, sunt humilitas eius et superbia. 5 Nam humilis apparet extra in
verbis et gestibus, humilis in vestibus et operatione, sed intus est superbia, qua magnus est in conspectu sui,
tumidus de honore, ambiciosus de fauore hominum et arrogans alijs sua preferendo et aliena iudicando. 6 Hijs
igitur duabus alis volat per humilitatem apparentem coram hominibus, ut singulis placeat et in ore sit omnium,
per superbiam vero sibiipsi, qua se existimat multis sanctiorem. Tres vero colores alarum sunt tres species
palliantes mala eius. 7 Nam color rubeus significat, quod continue de passione Christi disputat et miraculis
sanctorum, ut vocetur sanctus, sed certe longe sunt a corde ipsius, quia minime sapiunt sibi. 8 Color vero blaueus
significat, quod exterius videtur non curare de temporalibus sed mortuus esse mundo et totus celestis, sicut
blaueum speciem habet celi. Sed certe color iste secundus non maiorem coram Deo stabilitatem et fructum affert
quam ille primus. 9 Color vero albus indicat ipsum in vestibus religiosum, in moribus superlaudabilem. Sed tanta
dulcedo et perfectio est in colore tercio, qualis in duobus primis. 10 Sicut enim color papilionis spissus est et
adheret manibus vel tamen relinquens manibus nisi quasi cinerem, sic opera sua videntur admiranda, quia
desiderat esse solus, sed ad utilitatem propriam vacua et infructuosa sunt, quia non sincere querit nec diligit
diligendum. Cornua vero duo duplex est voluntas eius. 11 Nam desiderat habere vitam sine incommodis in hoc
mundo, post mortem vero vitam eternam, ut et honore magno non fraudetur in terris et in celestibus perfectius
coronetur. Iste episcopus simillimus est eciam papilioni, qui cogitat portare celum in cornu uno et terram in
altero, qui tamen si posset, non sustentaret minimum quid ad honorem Dei. 12 Sic iste ecclesie Dei se credit et
cogitat proficere verbo suo et exemplo tamquam si sine illo non ita cresceret. Terrenosque homines per merita
sua germinare spiritualiter suspicatur. 13 Et ideo tamquam miles, qui certauerat, cogitat: 'Cum', inquiens, 'vocor
deuotus et humilis, ad quid extendam ad artiora vitam meam? Si pecco in quibusdam delectabilibus sine quibus
non delectabiliter viuo, maiora merita et opera mea me excusabunt. 14 Cum enim celum per haustum eciam aque
frigide obtineri poterit, quid necesse est ultra mensuram laborare?' 15 Papilio quoque habet latum os sed
maiorem habet latitudinem cupiditatis in tantum, quod si omnes muscas vocaret preter unam, adhuc illam solam
concupisceret et deuoraret. Sic iste, si unum denarium obtinere posset cum multis tali modo, quod non notaretur
et esset occultum, reciperet quidem, sed numquam fames cupiditatis extingueretur. 16 Papilio quoque habet
occultum exitum immundicie sue. Sic ipse improbe effundit iram suam et impatientiam, ut et latentia sua alijs
ostendantur. Item sicut papilio modicum habet corpus, sic iste modicam caritatem, quia, quod deficit sibi in
magnitudine caritatis, totum suppletur in alarum latitudine et extensione." 17 Respondit sponsa: "Si aliquam
scintillam caritatis habet semper spes est vite et salutis." Et mater: "Qualem caritatem habuit Iudas cum tradendo
Dominum dixit: 'Peccaui prodendo sanguinem iustum'? Voluit quippe videri habere caritatem sed non habebat."
Caput 15 Verba matris ad filiam sub figura de alio episcopo, et qualiter talis episcopus per brucum vermem,
verbosa eloquentia per euolatum, due considerationes per duas alas, verba placentia mundi per morsum
designantur, et de Virginis admiratione de vita istorum duorum episcoporum et de predicatoribus.
{ Item loquitur mater ad sponsam dicens: "Alium episcopum ostendi tibi, quem vocaui pastorem gregis. Hunc
similamus bruco, qui terreum habens colorem cum sonitu magno euolat et, ubicumque resederit, mordet
intolerabiliter et cum dolore. 2 Sic iste pastor terreum habet colorem, quia cum ad paupertatem vocatus est,
magis desiderat esse diues quam pauper, magis preesse quam subijci, magis habere voluntatem propriam quam
aliorum obedientia disciplinari. 3 Euolat quoque cum sonitu magno, quia pro diuinis sermonibus abundat
85

