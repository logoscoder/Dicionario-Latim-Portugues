{ Magnus exercitus videbatur astare Deo, cui loquebatur Deus dicens: "Ecce illa anima non est mea! De vulnere
quippe lateris mei et cordis mei non plus compassus est, quam si perforaretur clipeus inimici eius. 2 De
vulneribus manuum mearum tantum curauit, ac si pannus gracilis rumperetur. Vulnera eciam pedum meorum
tam mollia ei fuerunt, ac si videret scindi molle pomum." 3 Tunc Deus loquebatur ad ipsam animam dicens: "Tu
frequenter quesiuisti in vita tua, quare ego Deus in corpore mortuus fui. Nunc autem ego quero a te: Quare tu,
anima misera, mortua es?" Respondit illa: "Quia non dilexi te." 4 Et tunc Dominus respondit anime: "Tu", inquit,
"fuisti michi quasi puer abortiuus matri sue. Que non minorem dolorem patitur pro eo quam pro illo, qui viuus
procedit de vtero eius. 5 Sic ego tanto precio et tanta amaritudine te redemi sicut aliquem sanctorum meorum,
licet tu modicum curasti. 6 Verum sicut puer abortiuus non habet dulcedinem de vberibus maternis, non
consolacionem de verbis, non calorem de pectore, sic tu numquam habebis dulcedinem electorum meorum
ineffabilem, quia dulcedo tua placuit tibi. 7 Numquam audies verba mea ad profectum tuum, quia verba oris tui
et mundi placuerunt tibi et verba oris mei erant tibi amara. Numquam sencies caritatem et bonitatem meam, quia
frigida eras quasi gelu ad omne bonum. 8 Vade igitur ad locum, vbi abortiui proici solent, vbi viues in morte tua
eternaliter, quia noluisti viuere in luce et vita mea." 9 Postea Deus loquebatur ad exercitum: "O amici mei, si
omnes stelle et planete verterentur in linguas, si omnes sancti rogarent me, non facerem misericordiam cum illo,
qui ex iusticia debita dampnari tenetur. 10 Ista autem anima similis fuit tribus: primo illis, qui sequebantur me in
predicacione ex malicia, vt inuenirent occasionem in verbis et factis meis accusandi et prodendi me. 11 Ipsi
viderunt opera mea bona et miracula, que nullus facere poterat nisi Deus. Ipsi audierunt sapienciam meam et
probauerunt vitam meam laudabilem et tamen ex hoc inuidebant michi et iram in animo contra me conceperunt.
Sed quare? 12 Nempe quia opera mea erant bona et opera eorum mala et quia non consensi peccatis eorum sed
acriter redarguebam eos. Sic anima ista sequebatur quidem me cum corpore suo, non ex diuina caritate sed sola
apparencia hominum. 13 Audiebat opera mea et oculis videbat et inde irascebatur. Audiebat mandata mea et
deridebat. Senciebat bonitatem meam et non credebat. Videbat amicos meos proficientes in bonis et inuidebat.
Sed quare? 14 Quia verba mea et electorum meorum erant contra maliciam eius, mandata mea et monita contra
voluptatem eius, caritas mea eciam et obediencia erant contra eius voluntatem. Attamen consciencia eius dicebat
sibi me pre ceteris honorandum. 15 Ex motu vero syderum intelligebat me omnium creatorem. Ex fructu terre et
aliarum rerum disposicione sciebat me esse creatorem, et quamuis sic sciebat, tamen ad verba mea irascebatur,
quia opera eius mala reprehendebam. 16 Secundo similis erat illis, qui occiderunt me. Qui dixerunt ad inuicem:
'Occidamus eum audacter; nequaquam enim resurget.' 17 Ego vero predixi discipulis meis, quod resurgerem
tercia die, sed inimici mei, mundi dilectores, non credebant me cum iusticia resurrecturum, quia purum hominem
me viderunt sed deitatem latentem non viderunt. 18 Ideo et fiducialiter peccabant et ex iusticia quasi
preualuerunt. Si enim sciuissent, numquam occidissent me. Sic quoque anima ista cogitauit. 19 'Faciam', inquit,
'voluntatem meam, vt placet, occidam eum audacter per voluntatem et per opera, que delectant. Quid enim nocet
michi et quare abstineam? Non enim resurget ad iudicandum, non iudicabit iuxta opera hominum. 20 Si enim
iudicaret sic districte, non redemisset hominem, et si sic odiosum haberet peccatum, non tam pacienter peccantes
supportaret.' 21 Tercio similis erat illis, qui custodiebant sepulchrum meum. Qui armauerunt se et munierunt
sepulchrum custodibus, ne resurgerem, dicentes: 'Custodiamus diligenter, ne resurgat et ne forte seruiamus ei.'
Sic faciebat anima ista. 22 Armauit enim se duricia peccati, custodiebat diligenter sepulchrum, idest
conuersacionem electorum meorum, in quibus quiesco; seruabat sollicite, ne verba mea et monita eorum
ingrederentur ad eum, cogitans sic secum: 23 'Obseruabo me ab eis, ne audiam verba eorum, ne forte stimulatus
aliquibus cogitacionibus diuinis incipiam dimittere delectacionem inceptam, ne forte audiam, que voluntati mee
displiceant.' 24 Et sic subtraxit se ab illis ex malicia, quibus ex caritate sociari debuisset." 25 Hic fuit nobilis et
de Deo modicum curans in mensaque sanctos Dei blasphemans. Sternutando mortuus est sine sacramentis. Cuius
anima visa est stare in iudicio, cui dixit iudex: 26 "Tu locutus es, vt voluisti, et fecisti, vt potuisti. Ideo tacere tibi
nunc conuenit et audire. Responde igitur michi ista audiente, quamuis omnia scio! 27 Numquid non audisti, que
ego dixi: 'Nolo mortem peccatoris, sed vt conuertatur'? Cur ergo non es reuersus ad me, cum potuisti?" 28
Respondit anima: "Audiui quidem sed non curaui." Dixit iterum iudex: "Numquid non audisti, que ego dixi: 'Ite,
maledicti, in ignem et venite benedicti!'? Cur ergo non festinabas ad benediccionem?" 29 Cui anima: "Audiui
quidem sed non credebam." Iterum dixit iudex: "Numquid non audisti, quod ego Deus sum iustus et eternus
iudex terribilis? Quare ergo non timuisti iudicium futurum?" 30 Cui anima: "Audiui quidem sed dilexi me ipsum
et clausi aures, ne audirem iudicium, obturauique cor, ne cogitarem iusta." Cui iudex: "Ideo nunc iusticia est, vt
tribulacio et confusio aperiat tibi intellectum, quia noluisti intelligere, cum potuisti." 31 Tunc anima eiecta a
iudicio eiulabat et clamabat dicens: "Heu heu, qualis remuneracio! Sed quando erit finis?" 32 Audita est statim
vox dicens: "Sicut ipsum principium omnium rerum non habet finem, sic nec erit tibi finis."
Caput 29 Precipitur sponse, quod frequenter sumat corpus Christi, quod per manna, quod pluit patribus in
deserto, et per farinam vidue, que pauit prophetam, designatur. Enarrat eciam virtutes magnas et gracias, que
anime deuote sumenti ex communione predicta proueniunt.
"{ Ego sum Deus tuus et Dominus, cuius vocem Moyses audiuit in rubo et Iohannes in Iordane. Ab isto die volo,
quod frequencius recipias corpus meum. 2 Hoc enim est medicamentum et cibus, de quo anima confortatur,
infirmus in anima et debilis in virtutibus conualescit. Numquid non scribitur, quod propheta mittebatur ad
216

