super eum ab alto cadit horribiliter, eo qui audire poterit ad loca tutiora fugiente. 3 Et quamuis mortuus gustare
non poterit, tamen ipso in vermibus putrescente potus bonus dulcedinem sui saporis retinet quam viuus
degustans in corde suo letificatur et audax ad quecumque virilia opera efficietur."
Caput 10 Loquitur Virgo ad filiam securitatem de verbis sibi dictis inducens et de periculo et approximatione
ruine ecclesie, et qualiter ut in pluribus attendunt nunc ecclesie prouisores, proch dolor, ad vitam meretricalem et
pecunie cupiditatem et bonorum ecclesie pro superbia prodigalitatem et de ira Dei contra tales excitanda.
{ Loquitur mater: "Ne timeas ea, que nunc videbis, a spiritu malo esse existimans. Quemadmodum enim cum
solis appropinquatione duo veniunt, lux videlicet, et calor, qui caliginosam umbram non sequuntur 2 sic cum
spiritussancti aduentu in corde duo veniunt, ardor scilicet diuine caritatis et fidei sancte perfecta illuminatio. Hec
autem duo nunc sentis. Hec quoque duo dyabolum, qui caliginose umbre comparatur non sequuntur. 3 Mitte ergo
ad illum, quem tibi nominaui, nuncium meum, quamuis autem ego scio cor et responsionem eius, finem quoque
vite eius celerem. Tamen debes mittere ei verba ista sequentia. 4 Ego denique notum illi facio, quod in dextra
parte sancte ecclesie fundamentum tam vehementer dilapsum est, quod summa testudo plures rupturas habet
dans ex se casus periculosos, ita quod multi de subeuntibus perdunt vitam. 5 Plereque columne, que in altum
tendere deberent, usque ad terram se inclinant. Totumque eciam pauimentum tam suffossum est, quod ceci
introeuntes cadunt periculose. Et adhuc interdum contingit clare videntes una cum cecis cadere grauiter causa
periculosarum fossarum eiusdem pauimenti. 6 Et propter istas causas stat nimis periculose ecclesia Dei et quid
sibi sic stanti vicinius est quam ruina? Certissime dico tibi, quod nisi iuuamen reparationis habuerit ipsius ruina,
tam grauis erit quod per totam christianitatem audietur. 7 Ego autem illa virgo sum, in cuius uterum filius Dei
venire dignatus est exclusa quacumque carnis contagiosa voluptate. Ille vero idem Dei filius de meo clauso utero
natus est cum maxima consolatione et sine aliqua pena. 8 Ego iuxta crucem steti, quando cum vera patientia
infernum victoriose vincebat et sui cordis sanguine celum aperiebat. 9 Ego eciam eram in monte, quando Dei
filius, qui est et meus filius, ad celum ascendit. 10 Ego eciam totam catholicam fidem clarissime noui, quam ipse
euangelizando omnes ingredi celum volentes docuit. Ego itaque illa eadem iam sto super mundum continua
oratione, sicut archus celi super nubem, qui ad terram inclinari videtur et ambobus suis finibus eam tangere. 11
Per celestem arcum itaque meipsam intelligo, que ad habitatores mundi me inclino tangens bonos et malos
oratione mea. Ad bonos namque me inclino, ut in hijs, que sancta ecclesia precipit, stabiles efficiantur, ad malos
vero, ne in malicia sua processum habeant, ut fiant deteriores. 12 Notum itaque facio isti, quem tibi nominaui,
quod ex una parte tetre et horribiles nubes surgunt contra claritatem arcus. Per quas nubes intelligo illos, qui in
carne vitam meretricalem habent et sunt insatiabiles similes voragini maris ad cupiditatem pecunie. 13 Bona
quoque irrationabiliter ac prodigaliter, sicut torrens in impetu suo aquam fundens pro superbia largiuntur. Hec
itaque tria plerique nunc exercent ecclesie prouisores, quorum peccata in celum ascendunt horribilia ante
conspectum Dei contra meam orationem sicut teterrime nubes contra claritatem arcus, sic eciam illi, qui iram Dei
mecum placare deberent, contra se iram Dei excitant et tales in ecclesia Dei non deberent exaltari. 14 Quicumque
ergo curam apponere voluerit, ut fundamentum ecclesie fiat stabile et vinea illa benedicta, quam Deus fundauit,
sanguine suo renouetur, si se insufficientem viderit, 15 ego, regina celorum, cum omnibus angelis ei in
adiutorium venire volo sabulosas radices extirpando sterilesque arbores in ignem proijciendo ac in earum locis
ramusculos fructuosos inserendo. 16 Per vineam vero intelligo ecclesiam Dei, in qua duo, humilitas scilicet et
caritas diuina debent renouari." 17 Filius Dei loquitur de nuncijs pape: "Vos venistis in societatem maiorum et
adhuc ad maiora ascendetis. Ideo summe meretur ille, qui laborat ad hoc, ut humilitas exaltetur, quia superbia
iam nimis ascenderat. Honorem eciam maximum habebit ille, qui caritatem habet ad animas, quia ambitio et
symonia iam in plerisque regnant. 18 Felix eciam erit ille, qui conatur pro posse suo, ut vicia de mundo
extirpentur, quia iam plus solito inualescunt. Est eciam utilissimum habere et petere patientiam, quia in diebus
multorum, qui nunc viuunt, sol dimidiabitur, stelle confundentur, sapientia infatuabitur, humiles in terra
ingemiscent et audaces preualebunt. 19 Hoc sapientium est intelligere et interpretari, qui aspera sciunt, deplanare
et futura prouidere." 20 Hec reuelatio precedens facta fuit ad Albanensem cardinalem, qui tunc fuit prior.
Caput 11 Verba fidei sponse ad Christum, et qualiter Iohannes baptista inducit sponse certitudinem Christi sibi
alloquentis et de boni diuitis felicitate, et qualiter indiscretus episcopus propter sui fatuitatem et pessimam vitam
assimilatur symie.
{ Sponsa loquebatur Christo in oratione humiliter dicens: "O domine, mi Ihesu Christe, sic firmiter credo, tibi,
quod eciam si serpens iaceret ante os meum, non intraret nisi te propter bonum meum permittente!" 2 Respondit
Iohannes baptista: "Ille, qui apparet tibi, ipse est naturaliter Dei filius, cui pater me audiente perhibuit
testimonium dicens: 'Hic est filius meus'. 3 Ipse est a quo spiritussanctus processit, qui me baptizante super eum
in columbe specie apparuit. Ipse est secundum carnem verus filius virginis, cuius corpus manibus meis attractaui.
Crede ergo ei firmiter et ingredere viam eius. Ipse enim est, qui viam rectam ad celum demonstrauit, per quam
pauper et diues ingredi potest celum. 4 Sed querere poteris, quomodo diues debet esse dispositus, qui ingressurus
est celum, cum Deus personaliter dixerit, quod facilius est camelum per foramen acus transire quam diuitem
ingredi celum? Ad hoc respondeo tibi: 5 'Ille diues, qui sic dispositus est, quod timet aliquid secum male esse
acquisitum, qui sollicitus est, ne bona sua inutiliter et contra Deum expendantur, qui inuite possidens
possessionem et honorem mundi libenter desiderat separari ab eis, 6 turbaturque de dispendio animarum et
81

