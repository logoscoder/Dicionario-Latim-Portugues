toto corde peccasse contra te. Da michi dileccionem tuam, et emendabo me de cetero", homo talis dileccionis
non iret ad infernum. 181 Ergo, quia rex non dilexit quem debuit, ideo habet iam retribucionem dileccionis sue.
182 Post hec autem vidi illum alium regem ad partem dexteram iusticie, qui erat in purgatorio, qui similis erat
puero iam nato non valenti se mouere, nisi quod solummodo oculos leuabat. 183 In sinistra eciam parte regis
vidi, quod stabat dyabolus, cuius caput simile erat sufflatorio cum longa fistula, cuius brachia quasi duo colobri,
et genua eius quasi prelum, pedes quoque quasi longus vncus. 184 Ad dexteram vero regis stabat angelus
pulcerrimus paratus ad iuuandum. Et tunc audiui vocem dicentem: Iste, inquit, rex talis nunc apparet, qualis
anima eius disposita fuit, quando a corpore egrediebatur. 185 Et statim clamauit dyabolus ad librum, qui stabat in
pulpito, dicens: Mirabile cernitur hic. Angelus enim iste et ego expectabamus huius pueri natiuitatem, ille
quidem cum puritate sua, ego autem cum omni impuritate mea. 186 Nato itaque puero non ad carnem sed a carne
apparuit in eo immundicia, quam angelus abhorrens non valuit tangere puerum, ego vero, quia incidit in manus
meas, tango eum. 187 Sed nescio quo ducturus sum eum, quia tenebrosi oculi mei non vident eum propter
fulgorem cuiusdam claritatis procedentis de pectore eius. Angelus vero videt eum et scit, quo ducturus est eum,
sed non valet tangere eum. Ideo tu, qui iustus iudex es, dissolue certamen nostrum. 188 Respondit verbum de
libro, qui stabat in pulpito, dicens: Tu, qui loqueris, dicito, qua de causa incidit ista anima regis in manus tuas.
189 Respondit dyabolus: Tu, qui es ipsa iusticia, tu dixisti nullum ingredi celum, qui non prius iniuste ablata
restituerit. 190 Sed hec anima tota maculata est de iniuste acquisitis in tantum, quod omnes vene et medulle et
caro et sanguis eius nutriebantur et creuerunt de cibis iniuste acquisitis. 191 Secundo dixisti non congregandos
thesauros, quos erugo et tinea demoliuntur sed qui permanent in eternum. In ista vero anima locus ille vacuus
erat, in quo celestis thesaurus recondi debebat, et ille locus plenus erat, vbi vermes et rane nutriebantur. 192
Tercio dixisti proximum diligendum propter deum. Sed hec anima corpus dilexit plus quam deum et de proximi
dileccione nil curauit. 193 Nam habitans in carne consolabatur de ablacione bonorum proximi sui, vulnerabat
corda subditorum suorum, non attendens damna aliorum, dummodo ipse abundaret. 194 Fecit quoque quidquid
placuit sibi et quidquid voluit iussit et modicum curauit de equitate. Iste itaque sunt cause principales, quas alie
innumerabiles sequebantur. 195 Tunc autem respondit verbum de libro iusticie dicens ad angelum: O tu angele,
custos anime, qui es in luce et vides lucem, quid iuris aut virtutis habes tu ad iuuandum animam istam? 196
Respondit angelus: Ipsa, inquit, habuit fidem sanctam et credidit et sperauit omne peccatum per contricionem et
confessionem delendum, timuit quoque te deum suum, licet minus quam debuit. 197 Iterum eciam loquebatur
iusticia de libro dicens: O tu angele meus, tibi iam permittitur tangere animam et tibi, dyabole, permittitur modo
videre lucem anime. Inquirite ergo ambo, quid dilexit anima ista, quando viuebat in corpore et habuit omnia
membra sana. 198 Responderunt ambo, angelus scilicet et demon: Homines et diuicias dilexit. Et tunc ait iusticia
de libro: Quid, inquit, dilexit, quando anxiabatur pressura mortis? Responderunt ambo: 199 Se ipsum, inquiunt,
dilexit. Nam plus anxiabatur de infirmitate carnis et tribulacione cordis quam de passione redemptoris sui. 200
Item loquebatur eis iusticia: Adhuc inquirite, quid dilexit et cogitauit in vltimo puncto vite, quando adhuc
habebat in se sanam conscienciam et intellectum. 201 Respondit angelus solus: Ipsa anima cogitauit taliter: Ve,
inquit, michi, quia multum audax fui semper contra redemptorem meum. Vtinam vnum tempus haberem, quo
possem regraciari deo meo pro beneficiis suis! 202 Plus enim angit me peccasse contra deum quam dolor carnis
mee, et eciam si non obtinerem celum, tamen seruire vellem deo meo. Respondit iusticia de libro dicens: 203
Quia tu, dyabole, non potes videre animam propter claritatem fulgoris eius, nec tu, angele meus, potes eam
tangere propter immundiciam eius, ideo iudicium est, quod tu, dyabole, purges eam. 204 Tu vero, angele,
consolare eam, donec ad claritatem glorie introducatur. Tibi vero, anima, permittitur respicere ad angelum et ab
eo habere consolacionem, erisque particeps sanguinis christi et oracionum matris eius et ecclesie dei. 205 Hiis
autem auditis dyabolus dixit ad animam: Quia venisti ad manus meas plena cibis et bonis male acquisitis, ideo
ego nunc euacuabo te prelo meo. 206 Et tunc posuit demon cerebrum regis inter genua sua similia prelo et
stringebat fortiter in longitudine et latitudine, donec medulla tota gracilis fieret sicut folium arboris. 207 Item
secundo dixit dyabolus ad animam: Quia locus, vbi virtutes esse debebant, vacuus est, ideo ego implebo eum. Et
tunc posuit quasi fistulam sufflatorium in ore regis et insufflauit fortiter, implens eum valenter horribili vento in
tantum, quod omnes vene et nerui regis miserabiliter rumpebantur. 208 Item tercio dixit dyabolus anime regis:
Quia in subditos tuos, qui quasi filii tui esse debuissent, impius et immisericors fuisti, ideo brachia mea
mordendo constringent te, quia sicut tu pupugisti subditos tuos, sic brachia mea similia serpentibus laniabunt te
cum dolore maximo et honore. 209 Post istas autem tres penas, scilicet preli et sufflatorii et serpencium, cum
dyabolus vellet iterum aggrauare penas et a prima incipere, tunc vidi angelum dei extendere manus suas super
manus dyaboli, ne aggrauaret tantum penas sicut in prima vice. 210 Et sic in qualibet vice angelus domini
mitigabat penas. Anima vero post quamlibet penam eleuabat oculos suos ad angelum, nichil tamen loquens sed
innuens in gestu suo, quod per eum consolabatur et quod cicius saluaretur. 211 Item loquebatur verbum de
pulpito michi dicens: Omnia, inquit, ista, que tam seriose ostensa tibi sunt, apud deum fiunt in vnico puncto, sed
quia tu corporalis es, ideo per similitudines ista tibi ostenduntur. 212 Itaque, quamuis rex iste cupidus fuit ad
honores mundi et ad recipiendum, que non erant sua, veruntamen, quia timuit deum et aliqua delectabilia sibi
dimisit fawcere propter timorem illum, ideo timor iste traxit eum ad caritatem dei. 213 Propterea scias, quod
multi implicati multis sceleribus obtinent maximam contricionem ante mortem. Quorum contricio tam perfecta
303

