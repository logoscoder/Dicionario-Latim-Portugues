animam, habere cibum. Cuius cibus est memoria beneficiorum Dei, consideracio terribilium iudiciorum eius et
delectacio in caritate et mandatis eius. 30 Et ideo anima diligentissime obseruet, vt numquam regatur a carne,
quia tunc omnia deordinantur. Tunc eciam oculi videre volunt placencia et noxia, aures audire inania; placet
eciam gustare suauia et laborare inaniter propter mundum. 31 Tunc eciam racio seducitur, dominatur
impaciencia, minuitur deuocio, accrescit remissio, leuigatur culpa et futura non attenduntur. 32 Tunc eciam
vilescit ei cibus spiritualis, et omnia, que Dei sunt, videntur onerosa. Quomodo enim delectari potest ibi iugis
memoria Dei, vbi delectacio est carnis? 33 Aut quomodo anima conformare se valet voluntati Dei, vbi sola ei
placent carnalia? Aut quomodo discerni potest verum a falso, vbi sunt ei omnia grauia, que Dei sunt? 34 Ideo de
tali anima sic deformata dici potest, quod domus Dei facta est tributaria dyaboli et ei homagiata. 35 Talis enim
est anima istius defuncti, quem cernis. Nam dyabolus eam nouem iuribus possidet. Primo, quia voluntarie
consensit peccato. Secundo, quia spreuit dignitatem et promissum baptismi sui. 36 Tercio, quia non curauit de
gracia confirmacionis sue ab episcopo data. Quarto, quia non attendebat tempus penitencie datum. Quinto, quia
non timuit me Deum in operibus suis nec iudicia mea sed ex idustria recessit a me. 37 Sexto, quia contempsit
pacienciam meam, quasi non essem vel quasi quod iudicare nollem. Septimo, quia de preceptis et consiliis meis
minus curauit quam de humanis. 38 Octauo, quia non regraciabatur Deo ex corde pro beneficiis suis, quia cor
suum totum erat in mundo. Nono, quia passio mea tota erat quasi mortua in corde suo. 39 Et ideo nunc patitur
nouem penas. Prima est, quia omnia, que patitur, non ex caritate illa patitur sed cum mala voluntate. Secunda est,
quia reliquit creatorem et amauit creaturam; ideo omnis creatura abhominabitur eum. 40 Tercia pena est dolor,
quia reliquit et amisit omnia, que amauit, et illa sunt contra eum. Quarta est ardor et sitis, quia plus desiderabat
peritura quam eterna. 41 Quinta est terror et potestas demonum, quia noluit timere benignum Deum, cum
valebat. Sexta est carencia visionis Dei, quia non vidit tempore suo pacienciam Dei. 42 Septima est desperacio
de venia, quia nescit, vtrum saluabitur an non. Octaua est remorsus consciencie sue, quia bona omisit et fecit
mala. Nona pena est frigus et fletus, quia non desiderabat caritatem Dei. 43 Verumptamen, quia anima ista duo
bona habuit - vnum, quia habuit fidem passionis mee et restitit, quantum potuit, contra eos, qui obloquebantur
michi; secundum est, quod dilexit matrem meam et sanctos et ieiuniis eos honorabat - ideo propter preces
amicorum meorum orancium pro ea dicam tibi, quomodo saluari possit. 44 Primo saluabitur propter passionem
meam, quia tenuit fidem Ecclesie mee. Secundo propter immolacionem corporis mei, quia hoc est antidotum
animarum. Tercio propter preces electorum meorum, qui sunt in celo. 45 Quarto propter opera bona, que fiunt in
Ecclesia sancta. Quinto propter preces bonorum viuencium in mundo. Sexto propter elemosinas factas de bonis
iuste acquisitis et si restituuntur ea, que sciuntur male acquisita. 46 Septimo propter labores iustorum, qui pro
salute animarum peregrinantur. Octauo propter indulgencias a pontificibus concessas. Nono propter penitencias
aliquas pro animabus assumptas, quas viuentes non compleuerunt. 47 Ecce filia, hanc reuelacionem promeruit
tibi patronus tuus sanctus Ericus, cui hec anima seruiuit, quia veniet tempus, quo refrigescet malicia terre huius
et zelus animarum in multorum cordibus consurget."
Caput 67 Christus dicit sponse, quod mundus iste est similis naui habenti tres partes, scilicet proram, medium et
puppim. Sic mundus iste concludetur tribus etatibus hic contentis, et in fine tercie etatis, in qua iam sumus,
nascetur de maledictis femina et homine ille horribilis Antichristus.
{ Filius loquitur: "Mundus iste est quasi nauis. Qui sollicitudinibus plenus est et procellis temptacionum agitatur
nec aliquando dimittit hominem securum, antequam homo peruenerit ad portum quietis. 2 Sicut autem nauis
habet tres partes, scilicet proram, medium et puppim, sic tres etates tibi describo esse in mundo. Prima erat ab
Adam vsque ad incarnacionem meam. 3 Hec significatur in prora, que alta erat et mirabilis et fortis: alta in
patriarcharum pietate, mirabilis in prophetarum sciencia, fortis in legis obseruacione. 4 Sed hec pars tunc
paulatim descendere cepit, quando populus Iudaicus contemptis mandatis meis miscuit se sceleribus et
impietatibus. Propterea abiectus est ab honore et possessione. 5 Media vero pars nauis, idest mundi, tunc
apparere cepit, quando ego ipse, filius Dei viui, incarnari volui. 6 Quia sicut media pars nauis depressior et
humilior est parte reliqua, sic in aduentu meo humilitas predicari cepit et omnis honestas, et multi longo tempore
ea sunt secuti. 7 Nunc autem, quia impietas et superbia inualescit et passio mea quasi oblita et neglecta est, ideo
tercia pars incipit ascendere, que durabit vsque ad iudicium. 8 Et in hac etate misi per te verba oris mei mundo,
que quicumque audierint et secuti fuerint, felices erunt. 9 Sicut enim Iohannes dicit in euangelio non suo sed
meo: 'Beati', inquit, 'qui non viderunt et crediderunt', sic dico nunc: 'Beati vtique erunt eterna beatitudine, qui hec
verba audierint et sequentur.' 10 In fine vero etatis huius nascetur Antichristus. Sicut enim de coniugio spirituali
nascuntur filii Dei, sic Antichristus nascetur de maledicta femina simulante se sapere spiritualia et de maledicto
homine. De quorum seminibus permissione mea dyabolus formabit opus suum. 11 Sed tempus istius Antichristi
non erit, sicut frater ille, cuius libros vidisti, descripsit, sed in tempore michi cognito, quando iniquitas vltra
modum habundauerit et impietas excreuerit in immensum. 12 Ideo scito, quod, priusquam Antichristus venerit,
gentibus aliquibus aperietur porta fidei. Deinde christianis diligentibus hereses et iniquis conculcantibus clerum
et iusticiam signum est euidens, quod cito veniet Antichristus."
Caput 68 Dubitante sponsa de quodam monacho, an illuderetur, quia dicebat se videre visiones celestes,
respondit Christus dicens, quod ille illuditur a demone sub specie angeli lucis. Quod probat Christus per libros
248

