Caput 15 Verba Christi ad sponsam, condiciones magni regis Christo appropriancia, et de duobus gazophilaciis,
per que amor Dei et amor mundi designantur, et de doctrina proficiendi in hac vita.
"{ Ego sum sicut unus rex magnus et potens. Ad regem enim pertinent quatuor: primo debet esse diues, secundo
mitis, tercio sapiens, quarto caritatiuus. Ego vere sum rex angelorum et omnium hominum. Ego eciam habeo
illas quatuor proprietates, quas dixi. 2Primo namque sum ditissimus, quia omnibus do necessaria, nec minus
habeo post datum. Secundo sum mitissimus, quia omnibus petentibus paratus sum dare. Tercio itaque sum
sapientissimus, quia scio, quid unicuique debetur et expedit. Quarto eciam sum caritatiuus, quia paracior sum
dare quam aliquis petere. 3 Ego habeo quasi duo gazophilacia. In primo enim gazophilacio sunt reposita
ponderosa et grauia quasi plumbum, et cella ista, ubi ista sunt, est circumsepta acutis aculeis pungentibus. Sed
qui hec primo incipit vertere et reuoluere et deinde portare didicerit, leuia videntur sibi postea quasi pluma. Et sic
leuissima fiunt, que antea ponderosa videbantur, et suauia, que prius pungere credebantur. 4 In secundo
gazophilacio videtur esse aurum resplendens et lapides preciosi et pocula odorifera et dulcia. Sed vere aurum
illud est luteum et illa pocula sunt venenum. 5 Ad hec namque gazophilacia sunt due vie, sed ante erat unica via.
In competis, idest in ingressu duarum viarum, stabat unus homo et clamabat ad tres homines, qui incedebant per
viam aliam, dicens: 'Audite, audite verba mea, et si non audieritis, saltem videte oculis vestris, quia vera sunt,
que loquor. Si autem non audieritis nec videritis, saltem attrectate manibus, et probabitis, quod in verbis meis
nulla est falsitas.' 6 Tunc ait primus illorum: 'Audiamus et videamus, si verba eius vera sunt.' Secundus homo ait:
'Falsum est, quidquid dicit.' Tercius dixit: 'Scio, quod vera sunt, que dicit, sed non curo.' 7 Quid sunt ista duo
gazophilacia nisi amor meus et amor mundi? Sed ad hec duo gazophilacia sunt due vie: abieccio et perfecta
abnegacio proprie voluntatis, que ducit ad amorem meum, et carnis voluptas, que ducit ad amorem mundi. 8 In
amore autem meo videtur aliquibus esse onus quasi plumbum, quia, cum ieiunare debent et vigilare seu refrenare
carnem, quasi plumbum portare sibi videntur. Si autem verba et contumelias audierint, si in religione et oracione
morantur, quasi inter aculeos resident et in omni hora angustiantur. 9 Sed qui in amore meo esse vult, incipiat
primo vertere onus, idest conetur ad faciendum bona per voluntatem et continuum desiderium. Inde leuet modice
et paulatim, idest faciat ea, que potest, cogitando sic: 'Hoc bene possum facere, si Deus dederit michi auxilium.'
10 Deinde perseuerans in incepto cum tanta alacritate ea, que videbantur sibi prius esse onerosa, incipit portare,
quod omnis labor in ieiuniis seu vigiliis et aliis laboribus quibuscumque est sibi tam leuis quasi pluma. Et in tali
sede quiescunt amici mei, que est malis et desidiosis quasi circumsepta aculeis et spinis, sed amicis meis est
summa quies et lenis quasi rosa. 11 Ad hoc gazophilacium est via recta contemptus proprie voluntatis, quando
homo, considerata passione et caritate mea, non curat facere voluntatem suam et resistit totis viribus et conatur
semper ad maiora. 12 Et licet ista via in principio sit aliquantulum grauis, tamen in processu multum delectat, in
tantum, quod ea, que prius videbantur ad ferendum impossibilia, fiunt postea leuissima, ut merito dicat intra se:
'Iugum Dei suaue est.' 13 Secundum gazophilacium est mundus, in quo sunt aurum, lapides preciosi et pocula,
que videntur odorifera, sed tamen degustata amara sunt ut venenum. Omnis enim, qui portat aurum, contingit ei,
quod, cum debilitatur eius corpus et deficiunt membra et cum eius annichilatur medulla et corpus ipsius cadit per
mortem in terram, tunc relinquit aurum et lapides et non valent sibi plus quam lutum. 14 Pocula eciam mundi,
idest delectaciones, videntur delectabilia, sed cum veniunt in ventrem, debilitant caput, grauant cor et omnia
membra euertunt, et postea quasi fenum homo arescit. Et appropinquante dolore mortis omnia delectabilia fiunt
amara quasi venenum. 15 Ad hoc gazophilacium ducit propria voluntas, quando homo non curat resistere
affeccionibus suis prauis neque meditatur, que ego precepi et feci, sed quidquid venit in eius cogitacionem, siue
licitum siue illicitum, hoc statim facit. 16 Per hanc viam tres viri ambulant, in quibus intelligo omnes reprobos,
qui diligunt mundum et omnem voluntatem propriam. Hiis ego clamaui, qui stabam in competis seu in ingressu
viarum, quia veniens in carne humana ostendi hominibus quasi duas vias, scilicet quid sequendum esset quidue
fugiendum, que via scilicet ducebat ad vitam et que ad mortem. Nam ante aduentum meum in carne non erat nisi
una via, qua omnes boni et mali ibant in infernum. 17 Ego autem sum ille, qui clamabat, et clamabam sic: 'O
homines, audite verba mea, que ducunt ad viam vite, quia vera sunt, et sensu proprio percipere potestis illa esse
vera, que loquor. Et si non auditis ea vel non potestis audire, saltem videte, scilicet fide et intellectu, quia vera
sunt verba mea. Sicut enim oculis carnis cernitur visibile aliquid, sic oculis fidei cerni possunt inuisibilia et credi.
18 Multi denique sunt simplices in Ecclesia, qui pauca bona operantur, per fidem tamen saluantur, qua credunt
me creatorem omnium et redemptorem. Nullus quippe est, qui me non possit intelligere esse Deum et cre dere, si
considerat, quomodo terra fructificat et quomodo celum dat pluuias, quomodo arbores virent, quomodo animalia
unumquodque in genere suo subsistunt, quomodo sydera homini seruiunt, quomodo contraria eueniunt voluntati
hominis. 19 Ex hiis omnibus potest homo videre, quod mortalis est et quod Deus est ille, qui omnia ista disponit.
Si enim non esset Deus, omnia ista irent inordinate. Ergo omnia sunt a Deo et omnia racionabiliter propter
edificacionem hominis sunt disposita. Nec minimum est in mundo, quod sine racione sit vel subsistat. Ergo si
homo non potest propter infirmitatem virtutem meam, sicut est, capere vel intelligere, potest tamen videre per
fidem et credere. 20 Si autem, o homines, nolueritis considerare intellectu potenciam meam, potestis tamen
attrectare manibus vestris opera, que ego feci et sancti mei. Quia sic aperta sunt, quod nullus dubitare potest esse
opera Dei. 21 Quis suscitauit mortuos et illuminauit cecos nisi Deus? Quis expulit demones nisi Deus? Quid
autem docui nisi utilia ad salutem anime et corporis et leuia ad portandum?' Sed primus homo ait, idest aliqui
11

