si multum iustus fueris. Poteris quandoque facere commodum proprium et dissimulare multa. 6 Si vero nimium
fueris humilis, despicieris. Ideo posside diuicias et fac nos diuites tecum, appete honores mundi et consolabimur
tecum.' 7 Iste hostis facit se audire cottidie et ideo contra istum hostem edificandus est murus spissus, vt non
audiatur. Murus autem iste est voluntas bona, scilicet quod magis velit habere paupertatem propter iusticiam
quam diuicias cum iniusticia, et magis pudorem pro humilitate quam honorem propter superbiam. 8
Respondeatque sic hosti consulenti: 'Si', inquit, 'facio aliquid contra Deum, rogo, incauta et premone me, quia
tunc pocius gaudeo de verbis tuis quam contristor.' 9 Talis igitur murus sit inter ipsum et hostes eius, vt verba
eorum sint quasi ventus, qui flat super murum sed non attingat cor, vt moueatur a caritate Dei. 10 Tercius hostis
est ille, quem non cognoscit. Hii sunt, qui cupiunt sibi pudorem et dampnum et vitam breuem ad hoc, vt ipsi
optineant honores mundique prosperitatem. 11 Ideo contra istum hostem habeat fortem funem, idest caritatem ad
Deum et proximum, qua libenter pati desideret ea, que Deus vult eum pati, neminem volens dampnificare. 12 Et
tunc obprobrium, quod ei hostes intentant, vertetur ei ad honorem, dampnum ad vtilitatem, vita breuis ad
longitudinem vite, hostisque per talia sic ligatur, quod nocere non valebit."
Caput 52 Admirante sponsa et se indignam reputante coram Christo de ista gracia sibi data, scilicet videndi et
audiendi in spiritu illa, que aguntur in celo et in purgatorio et in inferno, declaratur de hoc pulchre a Christo et
eius matre in principio et in fine capituli. Et ostenditur ei exemplo trium mulierum, quas ipsa videbat, vnam in
inferno, aliam in purgatorio grauissime cruciari, qualiter matres prebentes filiabus suis doctrinas et exempla
viuendi curiose et superbe et filie imitantes illa horribiliter dampnantur.
" {L aus tibi sit, Deus", inquit sponsa, "pro omnibus, que creata sunt, et honor pro omnibus virtutibus tuis!
Seruiciumque impendatur tibi ab omnibus pro caritate tua. 2 Ego igitur indigna et a iuuentute mea peccatrix
regracior tibi, Deus meus, quod nullis peccantibus negas graciam, qui petunt, sed misereris omnibus et parcis. 3
O dulcissime Deus, mirabile est, quod facis mecum! Quando enim placet tibi, soporas corpus meum spirituali
sopore, excitas quoque tunc animam meam ad videndum et audiendum spiritualia. 4 O Deus meus, o quam
dulcia sunt verba tua anime mee! Que glutit ea quasi dulcissimum cibum, et intrant cum gaudio in cor meum.
Nam cum verba tua audio, et saciata sum et famelica. 5 Saciata, quia nichil delectat me nisi verba tua, famelica
vero, quia ea audire feruencius concupisco. Ideo, benedicte Deus, da michi auxilium facere semper voluntatem
tuam!" 6 Respondit Christus: "Ego sum sine principio et sine fine, et omnia, quecumque sunt, per potenciam
meam creata sunt. Omnia disponuntur sapiencia mea omniaque reguntur iudicio meo, omnia quoque opera mea
ordinantur caritate. Ideo michi nichil est impossibile. 7 Sed nimis durum est cor illud, quod nec diligit nec timet
me, cum sim omnium gubernator et iudex. Et homo magis perficit voluntatem dyaboli, qui est lictor meus et
proditor. Qui propinat largiter venenum per mundum, pro quo anime viuere non possunt sed demerguntur ad
inferni mortem. 8 Hoc autem venenum peccatum est, quod dulciter sapit, licet amarum sit anime, et cottidie
spargitur de manu dyaboli super multos. Sed quis audiuit talia, quod scilicet omnibus offertur vita et ipsi eligunt
mortem! 9 Attamen ego omnium Deus paciens sum et compacior miserie eorum. Ego quippe facio sicut rex, qui
mittens vinum seruitoribus suis dixit: 'Propinate pluribus, quia salubre est. Dat enim infirmis salutem, tristibus
leticiam, cor virile sanis.' 10 Sed nec vinum mittitur nisi per vas aptum. Sic ego misi verba mea, que
comparantur vino, seruitoribus meis per te, que es vas meum, quod implere et exhaurire volo ad velle meum. 11
Spiritus quippe meus Sanctus docebit te, quo ibis et quid loquaris. Ideo gaudenter loquere et intrepide, que iubeo,
quia nullus contra me preualebit." 12 Tunc ego respondi: "O rex omnis glorie et infusor omnis sapiencie
omniumque virtutum largitor! Cur me, que corpus consumpsi in peccatis, recipis ad tale opus tuum? Ego quippe
sum quasi asinus insipiens et defectuosa virtutibus, et in omnibus deliqui et nichil emendaui." 13 Respondit
Spiritus: "Quis miraretur, si aliquis dominus de presentata sibi moneta vel metallo faceret sibi coronas vel anulos
aut cyphos ad vtilitatem suam? Sic nec mirum est, si ego recipio corda amicorum meorum michi presentata et
facio in eis voluntatem meam. 14 Et quia vnus habet minorem intellectum et alius maiorem, sic vniuscuiusque
consciencia vtor, sicut expedit ad honorem meum; quia cor iusti est moneta mea. Ideo esto stabilis et prompta ad
velle meum." 15 Deinde loquebatur ad me mater Dei dicens: "Quid dicunt mulieres superbe in regno tuo?" Cui
ego respondi: "Ego sum vna de illis et ideo confundor loqui in conspectu tuo." Et mater ait: "Licet melius te hoc
sciam, tamen te loquente audire volo." 16 Et ego respondi: "'Quando', inquiunt, 'predicabatur nobis vera
humilitas, diximus, quod genitores nostri hereditabant nobis latas possessiones et mores pulchros. Cur ergo illos
imitari non debeamus? 17 Mater quoque nostra sedebat cum primis vestita nobiliter habensque seruitores
plurimos et enutriens nos cum honore. 18 Cur talia non debeam hereditare filie mee, que didici, scilicet gerere se
nobiliter et viuere cum corporali gaudio, mori quoque cum grandi honore mundi?'" 19 Respondit Dei mater:
"Omnis mulier, que hec verba sequitur opere, per veram viam vadit ad infernum et ideo dura est talis responsio.
20 Quid enim proderit habere talia verba, cum omnium creator paciebatur corpus suum cum omni humilitate a
natiuitate sua vsque ad mortem manere in terra? Et numquam vestis superbie venit super eum. 21 Vere tales
mulieres non considerant faciem eius, quando stetit viuens et mortuus in cruce, sanguineus et pallidus de penis,
nec curant de obprobriis eius, que ipse audiuit, nec de morte contemptibili, quam elegit, 22 sed nec redordantur
de loco, vbi reddidit spiritum, quia vbi fures et latrones receperunt plagas suas, ibi plagatus est filius meus. Et
ego, que de omnibus creaturis sum sibi carissima et in me est omnis humilitas, presens ibi fui. 23 Et ideo, qui
talia superba et pomposa faciunt et aliis dant occasionem imitandi illa, similes sunt aspersorio, quod impositum
235

