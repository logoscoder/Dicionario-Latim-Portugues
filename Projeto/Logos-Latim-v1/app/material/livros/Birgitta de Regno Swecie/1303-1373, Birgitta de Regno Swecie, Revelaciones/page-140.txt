quam multorum gladius nunc nimis hebetatus est, qui, si loquuntur verbo, digito non mouent; querentes
amiciciam hominum et gloriam Dei non attendunt. Ergo, quia gladium talem non habuisti, rogemus patriarchas
et prophetas, qui talem confidenciam habuerunt, et dabitur nobis confidenter." 74 Iterum apparuit Mater dicens
militi: "Adhuc, fili, necessarium est tibi coopertorium super arma, quo arma defenduntur a rubigine et ne a pluuia
maculentur. Hoc autem coopertorium est caritas, velle mori pro Deo. 75 Et eciam si possibile esset separari a
Deo pro salute fratrum, hec caritas operit omnia peccata, conseruat virtutes, mitigat iram Dei, omnia facit
possibilia, deterret demonia, gaudium est angelorum. 76 Hoc vero operimentum debet esse intus album et ab
extra fulgens quasi aurum, quia ubi zelus diuini amoris est, ibi utraque mundicia non est neglecta. Hac itaque
caritate habundabant apostoli. Ideo rogandi sunt, ut tibi auxilientur." 77 Iterum apparuit Mater dicens: "Adhuc
tibi, fili, necessarius est equus et sella. Itaque per equum spiritualiter intelligitur baptisma. 78 Sicut enim equus
prouehit hominem ad aliquam perficiendam viam habens quatuor pedes, sic baptisma, quod per equum
intelligitur, prouehit hominem ante conspectum Dei habens quatuor effectus spirituales. 79 Primus est, quod
baptizati liberantur a Dyabolo et obligantur ad mandata et seruicia Dei. Secundus est, quod purgantur a peccato
originali. Tercius est, quod filii Dei efficiuntur et coheredes Dei. Quartus est, quod celum eis aperitur. 80 Sed
heu multi sunt qui, cum ad annos discrecionis perueniunt, imponunt equo baptismatis frenum et abducunt eum
per viam falsam. 81 Tunc quippe via baptismatis recta est et tenetur recte, quando homo infra annos discrecionis
instruitur et conseruatur in bonis moribus et quando homo peruenit ad annos discrecionis et cogitat sedule, quid
in fonte baptismatis promissum est, tenetque fidem et caritatem Dei inuiolatam. 82 Sed tunc abducitur a via recta
et imponitur frenum, quando mundus et caro preponuntur Deo. 83 Sella vero equi, id est baptismi est effectus
amare passionis et mortis Ihesu Christi, per quem baptismus obtinuit effectum. Quid enim est aqua nisi
elementum? Postquam vero effusus est sanguis Dei, venit ad elementum verbum Dei et virtus effusi sanguinis
Dei. 84 Et sic aqua baptismi per verbum Dei facta est reconciliacio hominis et Dei, porta misericordie, expulsio
demonum, via celi, venia peccatorum. 85 Ergo qui in virtute baptismi gloriari voluerit, cogitet primo
amaritudinem institucionis baptismalis effectus, ut, cum mens humana contra Deum intimuerit, cogitet, quam
amare redemptus sit, quociens eciam votum baptismi transgressus est, quidue pro tanta recidiuacione promeretur.
86 Item, ut homo firmiter in sella baptismalis effectus sedeat, necessarie sunt due strigiles, scilicet duplex
consideracio in oracione. 87 Primo orare debet taliter: 'O, Domine Deus omnipotens, benedictus sis tu, quia me
creasti et redemisti. Et cum dampnacione dignus essem, in peccatis tolerasti et ad penitenciam reseruasti. 88
Recognosco, Domine, coram maiestate tua omnia, quecumque dedisti michi ad salutem, inutiliter et
dampnabiliter expendisse, videlicet tempus penitencie mee in vanitatibus, corpus in superfluitatibus, graciam
baptismi in superbiis. 89 Et omnia dilexi plus quam te, creatorem et redemptorem, nutritorem et conseruatorem
meum. Et ideo misericordiam tuam peto, quia miser sum ex me et quia non agnoui benignam pacienciam tuam in
me. 90 Non timui horrendam equitatem tuam, non attendebam, quid tibi pro innumerabilibus bonis tuis
responderem, sed contra de die in diem te malis meis prouocabam. 91 Propterea non habeo nisi unicum verbum
ad te, scilicet: Miserere me, Deus, secundum magnam misericordiam tuam!' 92 Item secunda oracio sit talis: 'O,
Domine Deus omnipotens, scio me omnia habere a te et sine te nichil esse nec posse nisi solummodo hoc, quod
ego ipsemet feci, scilicet peccatum. 93 Ideo deprecor humiliter pietatem tuam, ut non secundum peccata mea
facias michi sed secundum magnam misericordiam tuam. Et mitte michi Spiritum sanctum tuum, qui illuminet
cor meum et confirmet in viam mandatorum tuorum, ut in hiis que te inspirante cognoui perseuerare valeam
nullisque temptacionibus a te separari.' 94 Ergo, fili, quia ista deficiunt tibi, rogemus illos qui passionem Dei
amarius fixerunt in corde suo, ut tibi tribuant de caritate sua." 95 Quibus dictis statim apparuit quasi unus equus
paratus cum ornamentis deauratis. Et respondit Mater: "Iste," inquit, "ornatus equi significat dona sancti Spiritus,
que in baptismo largiuntur. 96 In baptismo quippe, siue per bonum siue per malum ministretur ministrum,
remittitur paternum delictum, augetur gracia, dimittitur quodcumque peccatum, datur Spiritus sanctus in pignus,
angeli in custodiam, celum in hereditatem. 97 Ecce, fili, hec sunt ornamenta spiritualis militis, quibus qui indutus
fuerit accipiet stipendium illud indicibile, quo emitur delectabile perpetuum, honor quietissimus, eternalis
habundancia, vita sine fine." 98 Iste miles fuit dominus Karolus, filius sancte Birgitte.
Caput 75 Verba sponse precancia ad Christum et ad Virginem laudes optimas inducendo; et responsio Virginis
consolatoria ad filiam probans per exempla exposita, quod Deus iusto iudicio frequenter de mendacio Dyaboli
permittit, ut virtus Dei sit manifestior; et quomodo tribulaciones inductiua sunt ad spiritualia bona.
" {B enedictus sis tu, Deus meus, creator meus et redemptor meus. Tu es stipendium illud, quo a captiuitate
redempti sumus, quo ad salutaria cuncta dirigimur, quo unitati et trinitati sociamur. 2 Propterea et si de feditate
mea erubesco, gaudeo tamen, quod tu, qui semel pro salute nostra mortuus es, nunquam amplius morieris. 3 Tu
enim vere ille es qui eciam ante secula eras, tu es qui potestatem habes vite et mortis, tu solus es bonus et iustus,
tu solus omnipotens et metuendus. Ideo sis tu in eternum benedictus. 4 Sed quid de te dicam, o benedicta Maria,
mundi tota salus? Tu es similis illi qui amico dolenti de perdita re subito fecit videri quod perditum erat, quo
mitigabatur dolor, creuit gaudium et mens tota reaccendebatur leticia. 5 Sic tu, dulcissima Mater, ostendisti
mundo Deum suum, quem homines perdiderant, genuistique eum in tempore, qui ante tempora genitus est; ex
cuius natiuitate celestia et terrestria sunt gauisa. 6 Ideo, dulcissima Mater, rogo te, adiuua me, ne gaudeat
inimicus de me nec preualeat aduersum me fraudibus suis." 7 Respondit Mater: "Ego iuuabo te, sed cur turbaris,
140

