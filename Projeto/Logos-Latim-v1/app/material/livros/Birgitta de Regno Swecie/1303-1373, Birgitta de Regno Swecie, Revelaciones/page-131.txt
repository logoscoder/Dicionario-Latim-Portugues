in sua forma; quid vero diuisio in forma sine substancia; aut cur tanta indigna et tanta deformia perfero in
corpore meo, ut et humiles exaltentur superbique confundantur."
Caput 62 Verba increpacionis Domini ad quendam sacerdotem, qui in paciencia mortuus est, presente sponsa; et
qualiter cum septem plagis spiritualibus et septem corporalibus Christus veniet ad iniquos sacerdotes; et qualiter
illa anima propter pacienciam et cetera obtinuit gloriam.
{ Cum quidam sacerdos sepeliret quendam mortuum, qui tribus annis cum dimidio iacuit in lecto, tunc audiuit
sponsa, qualiter dixit Spiritus: "Amice, quid facis? Cur presumis tangere mortuum, cum manus tue sanguinolente
sunt? Cur clamas pro eo ad Omnipotentem, cum vox tua est quasi ranarum? 2 Cur presumis placare pro eo
Iudicem, cum gestus tui et mores similiores sunt ioculatori quam deuoto sacerdoti? Propterea virtus verborum
meorum et non opus tuum proficiet mortuo, fidesque sua et paciencia longa introducent ipsum ad coronam." 3
Item dixit Spiritus sponse: "Manus istius sunt sanguinolente, quia omnia opera eius sunt carnalia, quibus tangere
non valet mortuum, quia iuuare eum non poterit meritis suis sed dignitate sacramenti. Nam boni sacerdotes
dupliciter prosunt animabus, scilicet virtute corporis dominici et propria, qua ardent caritate. 4 Vox quoque eius
est quasi ranarum, quia tota est de lutosis operibus, tota ad voluptatem carnis. Ideo non ascendit ad Deum, qui
placari desiderat voce humilis confessionis et contricionis. 5 Mores eciam sui sunt quasi ioculatorum. Quid enim
facit ioculator, nisi quod conformat se moribus mundialium? Quid vero cantat, nisi 'Comedamus et bibamus
fruamurque in hac vita deliciis'? 6 Sic facit iste: Conformat enim se veste et actu cum omnibus, ut omnibus
placeat omnesque exemplo suo et excessu ad superflua incitat dicendo: 'Comedamus et bibamus, quia gaudium
Domini est fortitudo nostra; sufficiat nobis venire ad portam glorie; et si prohibear ab ingressu, sufficiat michi
residere iuxta portam. Nolo esse perfectus.' 7 Hec vox et vita grauis est, quia nemo veniet ad portam glorie nisi
perfectus aut perfecte purgatus. Et nemo apprehendet gloriam nisi perfecte desiderando eam aut perfecte, cum
poterit, pro ea laborando. 8 Attamen ego, Dominus omnium, ingredior ad sacerdotem istum sed non includor et
commaculor. Ingredior ut sponsus, egredior ut iudex iudicaturus, contemptus a sumente. 9 Propterea, sicut dixi,
veniam sacerdotibus cum septem plagis. Priuabuntur enim omnibus, que dilexerunt, eiicientur a conspectu Dei et
iudicabuntur in ira eius, tradentur demonibus, pacientur absque requie, contempnentur ab omnibus, egebunt
bonis omnibus malisque omnibus habundabunt. 10 Similiter eciam aliis septem corporalibus malis sicut Israhel
flagellabuntur. Ideo non debes mirari, si malos tolero, aut si aliqua indigna ostenduntur in sacramento meo, quia
ad ostendendam pacienciam meam et ingratitudinem hominum suffero usque in finem. 11 Nec cogitare debes,
quod talis indignitas, sicut audisti de vomitu, fit in corpore meo, sed species ille sensuales ostendunt quod suum
est, scilicet deficiendo; et tamen transparenter manifestant hominum ingratitudines et produnt homines ad tam
sanctam sumpcionem reos et indignos." 12 Item dixit Spiritus ad animam mortui: "O, anima, gaude et exulta,
quia fides tua separauit te a Dyabolo, simplicitas tua abbreuiabit tibi viam longam purgatorii, paciencia tua duxit
te ad portam glorie, misericordia mea introducet te et coronabit te."
Caput 63 Qualiter Dyabolus apparuit sponse volens ipsam per raciones apparentes decipere in sacramento
corporis Christi; et qualiter Christus in adiutorium affuit sponse Dyabolum cogendo ad veritatem coram sponsa
dicendam; et de confirmacione et informacione utilissima Christi ad sponsam de suo glorioso corpore in
sacramento.
{ Item apparuit sponse quidam demon longo ventre et ait: "Quid credis tu, mulier, et quid magna cogitas? Ego
eciam multa scio et aperta racione probare valeo dicta mea, sed consulo tibi, dimitte cogitare incredibilia et crede
sensibus tuis. 2 Nonne tu vides oculis et auribus carnis tuis audis sonum fraccionis hostie materialis panis?
Vidisti eum euomi, tangi, inhoneste deici in terram pluraque indigna fieri, que ego in me non tolerarem. Et si
Deum in ore iusti possibile esset esse, quomodo descendit ad iniustos, quorum auaricia est sine fundo et sine
modo?" 3 Respondit illa ad humanitatem Christi, que statim apparuit post temptaciones, dicens: "O, domine
Ihesu Christe, regracior tibi pro omnibus et specialiter pro tribus. Primo, quia vestis animam meam inspirando
scilicet penitenciam et contricionem, qua omne diluitur peccatum quantumcumque graue. 4 Secundo cibas
animam infundendo caritatem tuam et memoriam passionis tue, qua anima quasi cibo optimo delectatur. Tercio
consolaris omnes te inuocantes in tribulacione. 5 Ergo, Domine, miserere mei et adiuua fidem meam; quamuis
enim digna sim tradi illusionibus Dyaboli, credo tamen, quod sine permissione tua ipse nichil potest, nec
permissio tua est sine consolacione." 6 Tunc ait Christus ad Dyabolum: "Cur," inquit, "loqueris sponse mee
noue?" Cui Dyabolus respondit: "Quia," inquit, "colligata erat michi, et spero adhuc eam irreciendam rete meo.
Tunc autem colligata erat michi, quando consenciendo michi plus placuit et placere studuit consiliis meis quam
tibi, creatori suo. Nam custodiui vias eius, et nondum exciderunt a memoria mea." 7 Respondit Dominus: "Ergo
negociator es tu et viarum omnium explorator?" Cui Dyabolus: "Vere explorator sum sed in tenebris, quia
tenebrosum me fecisti." Et Dominus: "Quando," inquit, "vidisti, et quomodo tenebrosus factus es?" 8 "Vidi,"
inquit demon, "quando me creasti pulcherrimum, sed quia incaute irrui in splendorem tuum, tanquam basiliscus
excecatus sum a splendore. Vidi te, cum desiderabam pulchritudinem tuam, vidi te in consciencia mea et noui,
quando deiecisti me. 9 Noui eciam te in carne assumpta et feci quod permisisti michi, noui, quando resurgendo
spoliasti a me captiuos meos, nosco quotidie potenciam tuam, qua me illudis et confundis." 10 Et Dominus: "Si,"
inquit, "nosti et scis de me veritatem, cur mentiris electis meis, ubi scis veritatem de me? Nonne ego dixi, quod
qui manducat meam carnem viuit ineternum? Et tu dicis, quod mendacium est et quod nemo manducat meam
131

