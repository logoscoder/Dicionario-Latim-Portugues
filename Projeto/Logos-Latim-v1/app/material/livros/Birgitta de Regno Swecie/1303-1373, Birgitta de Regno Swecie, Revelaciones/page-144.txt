Caput 78 Verba sponse diuinitus reuelata, ymmo ab ore dulcissimo Virginis gloriose, clare et absque antipendio
sponse directa et promulgata, ipsamque monendo et confortando, quatenus talia verba omnino vicario domini
Pape deberet transmittere; in quibus verbis Ecclesie ruina minatur.
{ Vestre honorande paternitati ego vidua quedam significo, quod mulieri cuidam in sua patria existenti multa
valde miraculosa sunt reuelata, 2 que diligenti examinacione episcoporum ac magistrorum claustralium ac
secularium clericorum probata sunt ex pia et mirifica Spiritus sancti illustracione et non aliunde processisse,
quod eciam illius regni rex et regina nouerunt probabili racione. 3 Eadem itaque mulier ad urbem Rome peregre
profecta est; que die quadam in ecclesia maiori beate Virginis oracioni vacans in spiritualem visionem rapta est
corpore tanquam in grauedinem ducto sed non tamen in sompni grauedinem. 4 In illa denique hora apparuit ei
quedam reuerendissima virgo. Mulier autem predicta admiracione visionis turbata, fragilitatem suam
recognoscens Dyaboli timebat fraudulenciam diuine pietati intime supplicans, ne permitteret eam in dyabolica
cadere temptamenta. 5 Virgo igitur, que ei apparet, ait: "Ne timeas ea, que nunc videris seu audieris, a spiritu
maligno fore existimans. Quemadmodum enim cum solis appropinquacione duo veniunt, lux videlicet et calor,
hec autem caliginosam umbram non sequuntur, 6 simili modo cum sancti Spiritus aduentu in cor hominis hec
duo veniunt, ardor videlicet diuine caritatis ac catholice fidei perfecta illuminacio. 7 Hec autem duo in te ipsa
nunc sentis ita, quod nichil diligis sicut Deum et in catholice fidei integritate tibi non deficit unus punctus. Sed
hec duo malignum spiritum, qui umbre caliginose comparatur, non sequuntur." 8 Deinde eadem virgo subiunxit
dicens eidem mulieri: "Tu debes verba mea mittere tali prelato ex parte mea." Cui cum magno merore mulier
respondit dicens: "O, mea reuerenda virgo, non credet michi sed magis, sicut existimo, habebit verba pro derisu
quam pro diuina veritate." 9 Cui virgo respondit dicens: "Quamuis ego cordis eius disposicionem ac responsionis
prolacionem sueque vite terminacionem nunc bene nouerim, nichilominus tamen verba mea illi mittere debes. 10
Ego quidem illi notum facio, quod in parte dextera sancte Ecclesie fundamentum vehementer dilapsum est in
tantum, quod summa testudo plures in se rupturas habet dans ex se casus tam periculosos, quod multi de
subeuntibus perdunt vitam. 11 Plereque eius columpne, que in altum tendere deberent, usque ad terram se iam
inclinant, totumque pauimentum ipsius tam fossum est, quod ceci introeuntes periculose cadunt, et adhuc
interdum contingit clare videntes una cum cecis grauiter cadere causa periculosarum fossarum eiusdem
pauimenti. 12 Et propter has causas stat nimis periculose ecclesia Dei. Et quid sibi ex hoc eueniet, statim
propinquius esse dinoscitur. Nam ruinam certissime pacietur, nisi reparacionis iuuamen habuerit. Et ipsius ruina
tam grandis erit, quod per totam Christianitatem audietur; et hec debent spiritualiter intelligi. 13 Ego autem illa
virgo sum, in cuius uterum Dei Filius venire dignatus est cum deitate et Spiritu sancto exclusa quacumque
contagiosa corporis delectacione. 14 Et ille idem Dei Filius de meo clauso utero natus est cum deitate et
humanitate et Spiritu sancto cum maxima consolacione mei et sine pena. Ego eciam iuxta crucem steti, quando
ipse cum vera paciencia infernum victoriose deuincebat ac sui cordis sanguine celum aperiebat. 15 Ego quippe in
monte eram, dum idem Dei Filius, qui quidem est meus Filius, ad celos ascendebat. Ego denique totam
catholicam fidem clarissime noui, quam ipse euangelizando omnes celeste regnum ingredi volentes edocuit. 16
Ego itaque iam sto super mundum cum oracione mea assidue ad meum carissimum Filium sicut arcus super
nubes celi, qui ad terram inclinari videtur et ambobus finibus suis eam tangere. 17 Per arcum enim me ipsam
intelligo, nam ad habitatores mundi me inclino scilicet tangendo utrosque bonos et malos continua oracione mea.
Ad bonos namque me inclino, ut ipsi in hiis, que sancta mater Ecclesia precipit, stabiles efficiantur; ad malos
vero, ne in malicia sua habeant processum, ut deteriores fiant. 18 Illi igitur cui hec verba mitto notum facio, quod
ex una parte tetre ac horribiles nubes surgunt contra arcus claritatem; per quod illos intelligo, qui in carne sua
vitam meretricalem habent et sunt insaciabiles ac sine fundo sicut vorago maris ad cupiditatem pecunie. 19 Bona
quoque irracionabiliter ac prodigaliter, sicut torrens in impetu suo aquam suam effundit, pro terrena pompa et
superbia largiuntur. 20 Hec itaque tria nunc exercent sancte Ecclesie plerique prouisores, quorum peccata in
celum ascendunt abhominabilia ac tetra ante conspectum Dei contra meam oracionem sicut teterrime nubes
contra clarum arcum celi. 21 Et sic hii, qui una mecum Deum placare deberent, ipsi iram eius contra se ipsos
grauissime excitant. Et tales in sancta Ecclesia exaltari non deberent sed deprimi. 22 Quicumque igitur curam
apponere voluerit, ut Ecclesie fundamentum stabile fiat ac pauimentum planum renouare cupiens vineam illam
benedictam, quam ipse Deus plantauit ac sanguine suo irrigauit, si se ad hoc modicum seu insufficientem esse
crediderit, 23 ego regina celi cum omnium angelorum cetibus sibi in adiutorium venire volo, zabulosas radices
extirpando et steriles arbores ad comburendum in ignem eiciendo ac in earum locis plantando ramusculos
fructuosos. 24 Per vineam autem intelligo sanctam Dei Ecclesiam, in qua duo videlicet humilitas et diuina caritas
renouari deberent." 25 Hec omnia vero illa gloriosa virgo, que mulieri apparuit, mitti precepit vobis in scriptis,
unde nouerit vestra reuerenda paternitas, quod ego, que hanc litteram vobis misi, iuro per Ihesum verum et
omnipotentem Deum et per eius dignissimam Matrem Mariam 26 volens, ut ita me adiuuent ad utrumque scilicet
ad corpus et animam, sicut hanc litteram propter aliquem mundi honorem seu propter cupiditatem aut propter
humanum fauorem non misi, 27 sed quoniam inter plura alia verba, que eidem mulieri in spirituali reuelacione
dicta sunt, omnia que hec cartula in se continet iussa sunt vestre dignitati intimari.
Caput 79 Prohemium notabile informacionis utilis viuendi facte a Christi sponsa ad quendam clericum sibi
deuotum, in quo multa bona continentur.
144

