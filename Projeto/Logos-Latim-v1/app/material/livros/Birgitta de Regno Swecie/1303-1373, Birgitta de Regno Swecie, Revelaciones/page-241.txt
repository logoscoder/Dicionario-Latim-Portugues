meo! 11 Quinto paciebar ex vehementi desiderio perueniendi ad filium meum, postquam ipse ascendit in celum,
quia longa mora, quam habui in mundo post ascensionem eius, dolorem meum augmentabat. 12 Sexto paciebar
dolorem ex tribulacione apostolorum et amicorum Dei, quorum dolor erat dolor meus, timens semper et dolens;
timens, ne succumberent temptacionibus et tribulacionibus, dolens, quia verba filii mei vbique habebant
contradiccionem. 13 Sed licet gracia Dei semper perseuerabat mecum et voluntas mea erat secundum velle Dei,
attamen dolor meus continuus erat permixtus consolacione, donec assumpta fui corpore et anima in celum ad
filium meum. 14 Propterea, filia, non discedat dolor iste ab anima tua, quia nisi essent tribulaciones, paucissimi
ad celestia peruenirent."
Caput 58 Mater Dei dicit sponse, quod non modicus dolor fuit ille sibi inter ceteros, quando scilicet pre timore
fugiebat cum Filio in Egiptum et audiuit Filium persequi ab Herode et interfici innocentes. Et narrat pulchre illa,
que Filius fecit in infancia et adolescencia sua vsque ad tempus predicacionis et passionis.
{ Maria loquitur ad sponsam dicens: "Dixi tibi de doloribus meis. Sed ille dolor non erat minimus, quem habui,
quando filium meum deferebam fugiens in Egiptum et quando audiui pueros occidi innocentes et Herodem
persequi filium meum. 2 Sed licet scirem, que scripta erant de filio meo, tamen cor meum pre amoris
magnitudine, quem habebam ad filium meum, dolore et mesticia replebatur. Nunc autem querere poteris, quid
egerit filius meus in toto illo tempore etatis sue, antequam pateretur. 3 Respondeo, quod, sicut loquitur
euangelium, subditus erat parentibus et sicut alii infantes se gessit, donec venit ad etatem maiorem. 4 Nec
mirabilia defuerunt iuuentuti sue, quomodo creature seruierunt creatori suo, quomodo ydola obmutuerunt et
plurima ruerunt in aduentu suo in Egiptum, quomodo magi predixerunt filium meum signum fore magnorum
futurorum, 5 quomodo eciam misteria angelorum apparuerunt, quomodo nec aliqua immundicia ascendit super
eum nec perplexitas in capillis eius apparuit. Que omnia non est tibi necesse scire, cum in euangelio signa
deitatis et humanitatis sue preponuntur, que te et alios possunt edificare. 6 Cum vero venit ad maiorem etatem, in
oracionibus erat continuis, et obediens ascendit nobiscum ad statuta festa in Iherusalem et loca alia. Cuius visus
et locucio sic mirabilis et acceptabilis erat, vt multi tribulati dicerent: 'Eamus ad filium Marie, a quo possumus
consolari.' 7 Accrescens vero etate et sapiencia, qua ab inicio plenus erat, laborabat manibus quandoque ea, que
decencia erant, et loquebatur nobis separatim verba consolatoria et verba deitatis ita, vt indicibili gaudio continue
repleremur. 8 Cum vero in paupertate et timoribus et difficultatibus essemus, non fecit nobis aurum et argentum
sed hortabatur ad pacienciam. Et mirabiliter seruati fuimus ab inuidis. 9 Necessaria quoque prouenerunt nobis,
quandoque ex compassione piarum mencium, quandoque ex labore nostro, ita vt haberemus necessaria ad solam
sustentacionem, non ad superfluitatem, quia nichil aliud quesiuimus nisi soli seruire Deo. 10 Post hec autem
conferebat ipse in domo familiariter cum amicis aduenientibus de lege et eius significacionibus et figuris.
Disputabat eciam in aperto cum sapientibus ita, vt mirarentur dicentes: 'Ecce filius Ioseph docet magistros;
aliquis magnus spiritus loquitur in eo.' 11 Cumque quodam tempore cogitanti michi de passione sua videret me
mestissimam respondit michi: 'Non credis, mater, quod ego in Patre sum et Pater in me est? Numquid tu polluta
es ad ingressum meum aut in egressu meo tribulata es? 12 Cur merore contraheris? Voluntas enim Patris mei est
me pati mortem, ymmo voluntas mea est cum Patre. Quod autem habeo de Patre, pati non potest sed caro, quam
sumpsi de te, pacietur, vt caro aliorum redimatur et spiritus saluentur.' 13 Sic eciam obediens erat, vt, cum
Ioseph casu diceret ei: 'Fac hoc vel illud', statim ipse faciebat, quia sic occultabat deitatis sue potenciam, vt nisi a
me et quandoque a Ioseph sciri non posset, qui vidimus lumen admirabile multociens circumfulsisse eum et
angelicas voces cantantes super eum audiuimus. 14 Vidimus quoque, quod spiritus immundi, qui per exorcistas
in lege nostra probatos eici non poterant, egrediebantur ad visionem presencie filii mei. 15 Ecce, filia, hec sint in
memoria tua continue, et regraciare Deo sincerius, quia per te infanciam suam aliis voluit patefacere."
Caput 59 Virgo narrat sponse, quid sensit statim concepto Filio et que senserunt ipsa et Elizabeth in amplexu
mutuo, et de sancta cohabitacione earum et qualiter angelus postea consolabatur eam formidantem et instruebat
Ioseph admirantem. Et narrat modum viuendi sanctissimum, quem ipsa et Ioseph tenuerunt, et multas virtutes
notabiles Ioseph.
{ Mater loquitur: "Quando angelus nunciabat michi filium Dei nasciturum de me, statim postquam consensi,
aliquod insolitum et admirabile sensi in me. Ideo vehementer admirans statim ascendi ad Elizabeth cognatam
meam, vt et consolarer illam impregnatam et cum ea conferrem de hiis, que angelus michi nunciauerat. 2
Cumque ipsa iuxta fontem occurrisset michi et mutuis amplexibus et osculis frueremur, infans in vtero eius
mirabili et visibili motu exultando letabatur. 3 Et ego similiter insolita exultacione tunc mota fui in corde meo
ita, vt lingua mea loqueretur inexcogitata verba de Deo, et anima mea tunc vix pre leticia se capiebat. 4 Cumque
Elizabeth miraretur feruorem spiritus, qui loquebatur in me, et ego non dissimiliter mirabar in ea graciam Dei,
ambe benedicentes Deum stetimus simul aliquibus diebus. 5 Post hec autem cepit cogitacio quedam pulsare
animum meum, quomodo et quam deuote haberem me ad tantam graciam michi factam, quid eciam
responderem, si quererer, quomodo concepi aut quis pater filii nascituri, aut ne forte Ioseph instigante aduersario
aliena suspicaretur contra me. 6 Et ecce michi sic cogitanti angelus non dissimilis ab eo, quem prius videram,
astitit dicens: 'Deus noster, qui eternus est, ipse est tecum et in te est. 7 Ne timeas ergo, quia ipse dabit tibi loqui,
ipse diriget gressus tuos et loca, ipse perficiet opus suum tecum potenter et sapienter.' 8 Ioseph vero, cui
commendata fueram, cum intellexisset me impregnatam, admirans et indignum se reputans cohabitare michi
241

