ponitur lapis dactili, idest seritur seueritas iudicii mei et potencie mee, radicatur tribus in mente radicibus. 4
Primo cogitat se nichil posse facere sine auxilio meo. Ideo aperit os suum ad rogandum me. Secundo incipit
eciam modicam dare elemosinam pro nomine meo. Tercio exoccupat se a negociis suis ad seruiendum michi. 5
Deinde incipit abstinere in ieiunio et in abdicacione voluntatis proprie, et hoc est corpus arboris. 6 Postea
crescunt caritatis rami, quando trahit omnes, quos potest, ad bonum. 7 Deinde crescit fructus, quando eciam alios
docet, in quantum scit, et tota deuocione intendit, quomodo honorem meum possit ampliare. Talis fructus michi
summe placet. 8 Sic igitur ex modico ascendit ad perfectum. Quando primo radicatur per modicam deuocionem,
crescit corpus per abstinenciam, multiplicantur rami per caritatem, pinguescit fructus per predicacionem. 9 Simili
modo per modicum malum descendit homo ad summam malediccionem et summum supplicium. 10 Numquid
scis, quid est onus grauissimum de hiis, que crescunt? Certe hoc est infantis, qui venit ad partum et non potest
nasci sed intra viscera matris moritur, et ex hoc eciam mater rumpitur et moritur, quam pater cum filio defert ad
sepulchrum et cum putredine sepelit. 11 Sic diabolus facit anime. Anima quippe viciosa est quasi uxor diaboli,
cuius in omnibus sequitur voluntatem; que tunc concipit ex diabolo, quando peccatum placet ei et gaudet in eo.
12 Sicut enim mater ex modico semine, quod non est nisi putredo, concipit et fructificat, sic et anima, cum
delectatur in peccato, facit magnum fructum diabolo. 13 Inde formantur membra et robur corporis, quando
peccatum super peccatum additur et cotidie augmentatur. Augmentatis itaque peccatis mater intumescit, volens
parere, sed non valet, quia, consumpta natura in peccato, tedio habetur vita et libenter vellet plus peccare, sed
non potest nec permittitur a Deo. 14 Tunc adest timor, quod non potest perficere voluntatem suam. Abest
fortitudo et leticia. Undique est dolor et sollicitudo. 15 Tunc rumpitur venter, quando desperat se posse facere
bona. Tunc quoque moritur, quando blasphemat iudicium Dei et reprehendit, et sic ducitur a diabolo patre ad
sepulchrum inferni, ubi cum putredine peccati et filio delectacionis praue sepelitur sine fine. 16 Ecce quomodo
ex modico augetur peccatum et crescit ad dampnacionem!"
Caput 44 Verba creatoris ad sponsam, qualiter nunc despicitur et vituperatur ab hominibus, non attendentes, quid
fecerit ex caritate monendo in prophetis et eciam ipse paciendo pro ipsis, nec curantes de eius ira, quam contra
obstinatos exercuit crudeliter corrigendo.
" {E go sum creator omnium et Dominus. Ego feci mundum et mundus spernit me. Ego audio de mundo vocem
quasi apis maioris, que in terra congregat mel. 2 Nam sicut apis maior, cum volat, statim ad terram iterum se
deprimit et nimis raucam vocem emittit, sic in mundo nunc audio vocem illam raucam dicentem: 'Non curo, quid
sequitur post hec.' Omnes quippe iam clamant: 'Non curo.' 3 Vere, homo non attendit nec curat, quid feci ex
caritate monendo in prophetis, predicando per me ipsum, paciendo pro ipsis. Non curant, quid feci in ira mea
corrigendo malos et inobedientes. 4 Vident se mortales et incertos de morte et non curant. Audiunt et vident
iusticiam meam, quam exercui propter peccata in Pharaone et Sodomitis, quam feci in regibus et aliis
principibus, quam permitto cotidie fieri in gladio et aliis tribulacionibus. Et hec sunt eis quasi ceca omnia. 5 Ideo
sicut apes maiores volant ad quodcumque volunt. Volant quippe quandoque quasi saltando, quia superbia sua se
eleuant sed deprimunt se cicius, quando ad luxuriam et gulam suam reuertuntur. 6 Congregant eciam
dulcedinem, sed sibi ipsis et in terra, quia homo laborat et congregat ad utilitatem corporis, non anime, et ad
honorem terrenum, non eternum. 7 Vertunt sibi temporale in penam, illud, quod ad nichil est utile, in supplicium
sempiternum. 8 Ideo propter preces matris mee mittam apibus istis, a quibus exempti sunt amici mei, qui non
sunt in mundo nisi corpore, vocem meam claram, que predicabit misericordiam; quam si audierint, saluabuntur."
Caput 45 Responsio Matris et angelorum, prophetarum, apostolorum et demoniorum ad Deum, presente sponsa,
testificando eius magnificenciam in creacione et incarnacione et redempcione etcetera, et qualiter nunc homines
omnibus istis contradicunt, et de seuero eorum iudicio.
{ Mater loquebatur: "Vesti te, sponsa filii mei, et sta stabilis, quia appropinquat tibi filius meus. 2 Caro eius fuit
pressa quasi in torculari. Sicut enim in omnibus membris homo deliquit, sic ipse filius meus in omnibus
satisfecit. 3 Crines filii mei erant extenti, nerui distenti, iuncture extracte de compaginibus, ossa laniata, manus et
pedes confixe. Mens turbabatur, cor dolore afficiebatur, intestina ad dorsum contrahebantur, quia in omnibus
membris peccauit homo." 4 Deinde loquebatur filius, astante celesti exercitu, et ait: "Licet omnia sciatis in me,
tamen propter istam sponsam meam, que astat, loquor. 5 Quero a vobis, angeli: Dicite michi, quid est hoc, quod
fuit sine principio et erit sine fine? Et quid est hoc, quod omnia creauit et a nullo creatum est? Dicite et perhibete
testimonium!" 6 Responderunt angeli quasi una voce dicentes: "Domine, tu es ille. Perhibemus enim tibi
testimonium de tribus: 7 Primo, quod tu es creator noster et omnium, que sunt in celo et in terra. Secundo, quia
tu es sine principio et eris sine fine, dominacio tua et potestas tua eterna. Sine te enim nichil factum est et sine te
nichil fieri potest. 8 Tercio testificamur, quod omnem iusticiam et omnia, que facta sunt et futura sunt, videmus
in te, et omnia sunt in tua presciencia sine principio et sine fine." 9 Deinde dixit ad prophetas et patriarchas:
"Quero a vobis: Quis eduxit vos de seruitute in libertatem? Quis diuisit coram vobis aquam? Quis dedit vobis
legem? Quis dedit vobis prophetis spiritum loquendi?" 10 Responderunt ei: "Tu, Domine. Tu eduxisti nos de
seruitute. Tu dedisti legem. Tu suscitasti spiritum nostrum ad loquendum." 11 Deinde ait ad matrem: "Dic
testimonium veritatis, quod scis de me!" 12 Respondit illa: "Antequam angelus, missus a te, veniret ad me, fui
sola cum corpore et anima. Dicto autem verbo angeli, corpus tuum fuit in me cum deitate et humanitate et sensi
in meo corpore corpus tuum. 13 Ego portaui te sine dolore, peperi sine angustia. Ego inuolui te pannis, paui te
30

