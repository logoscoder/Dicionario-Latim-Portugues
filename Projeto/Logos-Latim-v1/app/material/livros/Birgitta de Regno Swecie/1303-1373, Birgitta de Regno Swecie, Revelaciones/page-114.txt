" {B enedictus sis tu, Deus meus, qui es trinus et unus: trinus in personis et unus in natura. Tu e s ipsa bonitas et
ipsa sapiencia, tu ipsa pulchritudo et potestas, tu ipsa iusticia et veritas, per quam sunt omnia, viuunt et
subsistunt. 2 Tu vere similis es flori crescenti singulariter in campo, de quo omnes appropinquantes flori obtinent
suauitatem in gustu, alleuiacionem in cerebro, delectacionem in visu, fortitudinem in reliquis membris. 3 Sic
omnes appropinquantes tibi fiunt pulchriores relinquendo peccatum, fiunt sapienciores sequendo voluntatem
tuam et non carnis, fiunt iustiores sequendo utilitatem anime et honorem Dei. 4 Propterea, piissime Deus, da
michi id amare quod te delectat, temptacionibus viriliter resistere, mundana omnia contempnere et te iugiter in
memoria mea retinere." 5 Respondit Mater: "Hanc salutacionem promeruit tibi ille bonus Ieronimus, qui recessit
de falsa sapiencia et inuenit sapienciam veram, qui contempsit honorem terrenum et lucratus est ipsum Deum. 6
Felix talis Ieronimus, felices qui eius imitantur doctrinam et vitam. Qui fuit amator viduarum, speculum
proficiencium doctorque tocius veritatis et puritatis. Sed dic, filia, quid est quod te sollicitat in corde tuo?" 7 Et
illa: "Occurrit," inquit, "cogitacio dicens: 'Si bona es, sufficit tibi bonitas tua. Quid ad te iudicare et prouocare
alios docereque meliores, quod nec tui ordinis est nec status?' Ex qua cogitacione ita obduratur animus, quod et
suiipsius obliuiscitur totusque refrigescit a Dei caritate." 8 Respondit Mater: "Hec cogitacio multos eciam
prouectos retrahit a Deo. Nam Dyabolus impedit bonos, ne loquantur malis, ne forte compungerentur. Impedit
eciam, ne loquantur bonis, ne forte eleuarentur ad alciorem locum, quia boni audita doctrina bonorum eleuantur
ad alciora merita et loca. 9 Sic eunuchus ille legens Ysaiam venisset quidem ad minorem penam inferni, sed
occurrit Philippus et docens eum compendium ad celum eleuauit eum ad felicem locum. 10 Sic eciam Petrus
mittebatur ad Cornelium. Si Cornelius prius fuisset mortuus, venisset quidem propter fidem ad refrigerium, sed
aduenit Petrus et proiecit eum ad portam vite. Similiter eciam Paulus venit ad Dyonisium et duxit eum ad beatam
remuneracionem. 11 Ergo amici Dei non debent attediari in seruicio Dei sed laborare, ut homo malus fiat melior
et homo bonus veniat ad perfecciora. 12 Nam quicumque voluntatem haberet sibilandi in aures omnium
transeuncium, quod Ihesus Christus esset vere Dei filius, et faciendo conaretur, quantum posset, ad aliorum
conuersionem, 13 licet nulli vel pauci conuerterentur, nichilominus eandem mercedem obtineret ac si omnes
conuerterentur, sicut per exemplum dico. 14 Si duo mercenarii ex precepto domini foderent montem
durissimum, et alius inueniret aurum electum, alius vero nichil, isti propter laborem et voluntatem digni equali
essent mercede, 15 sicut Paulus, qui plures conuertit, alii apostoli, qui pauciores conuertebant, omnes tamen
unius erant voluntatis, sed dispensacio diuina occulta. 16 Propterea non est cessandum, quamuis vel pauci vel
nulli recipiant verba Dei, quia sicut spina conseruat rosam et asinus transfert dominum suum, 17 sic Dyabolus
spina peccati per tribulaciones proficit electis tamquam rosis, ne per presumpcionem cordis dissoluantur inaniter,
et quasi asinus producit eos ad Dei consolacionem et maiorem remuneracionem."
Caput 22 Qualiter modernis temporibus hominum malicia precellit Dyaboli astuciam; et quomodo homines nunc
prompciores sunt ad peccandum quam Dyabolus ad temptandum; et de sentencia contra tales illata; et qualiter
Dei amici in predicando debent laborare viriliter et celeriter; et de sciencie infusione in suos amicos.
{ Filius loquitur: "Si turbari possem, merito nunc dicere possem: Penitet me fecisse hominem. Nam homo modo
est sicut animal, quod sponte currit in recia. Quantumcumque enim inclamatur, nichilominus sequitur sue
voluntatis appetitum. 2 Nec iam omnino imputandum est Dyabolo, quod violenter trahit hominem; ymmo homo
ipse preuenit maliciam eius. Sicut canes venatici, qui primo ducuntur copulis, inde tamen assueti capere et
deuorare animalia eciam in accelerando ad predam preueniunt ductorem, 3 sic iam homo assuetus et fascinatus in
peccato prompcior est ad peccandum quam Dyabolus ad temptandum. Nec mirum est. Diu enim est quod sedes
apostolica, caput mundi, non placauit Deum sanctitate vite et exemplo suo, sicut primitus faciebat, et ideo reliqua
membra facta sunt debilia et languida. 4 Nec consideratur, cur Deus diues factus est egenus et pauper, scilicet ut
peritura contempnenda doceret et celestia amanda. Sed quod homo pauper natura factus est diues falsis diuiciis,
hoc omnes imitari appetunt, paucique inueniuntur alii, qui non imitantur. 5 Ideo veniet arator a potentissimo,
exacuatus a sapientissimo, qui non querit terras et pulchritudinem corporum, non veretur fortitudinem forcium
nec timet minas principum, sed nec accipit personas hominum; 6 qui seminabit carnes hominum et diruet domos
spirituum, qui corpora tradet vermibus animasque tradet illis quibus seruierunt. 7 Ideo amici mei, ad quos te
mittam, laborent viriliter et celeriter, quia non erit istud quod dico in nouissimis diebus, ut dixi prius, sed in
diebus istis. 8 Et multorum iam viuencium eciam hoc videbunt oculi, ut impleatur quod scriptum est: 'Fiant
uxores eorum vidue et filii sine patribus,' omneque desiderabile hominum auferatur. 9 Verumptamen, quicumque
ad me cum humilitate venerint, hos ego misericors Deus suscipio. Qui vero fructum iusticie operibus
impleuerint, hiis ego dabo meipsum, 10 quia iustum est ut domus purgetur, in qua rex ingressurus est, vitrum
mundetur, ut clarescat potus, granum fortiter conteratur, ut ab arista separetur, illudque, quod in formella
clauditur, vehementer prematur, donec formelle similitudo obtineatur. 11 Attamen sicut post yemem venit estas,
sic ego post tribulacionem dabo consolacionem hiis scilicet, qui cupiunt esse paruuli et qui celestia preponderant
plus quam terrena. 12 Verumptamen sicut homo non nascitur et moritur uno eodemque tempore, sic omnia
temporibus suis nunc implebuntur. 13 Scito eciam, quod cum aliquibus volo facere iuxta prouerbium commune:
'Percute eum in collo et curret', et tribulacio accelerare cogit. Cum aliis faciam sicut scribitur: 'Aperi os tuum et
implebo illud.' 14 Ad tercios vero dicam consolando et inspirando: 'Venite, ydeote et simplices, et dabo vobis os
et sapienciam, quibus linguosi non poterunt repugnare.' 15 Sic feci iam in diebus istis: impleui simplices
114

