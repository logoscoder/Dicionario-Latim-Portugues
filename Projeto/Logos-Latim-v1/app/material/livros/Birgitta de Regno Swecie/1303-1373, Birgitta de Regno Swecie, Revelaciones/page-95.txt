humilis usque dum Bonefacius ascendit sedem superbie, innumerabiles anime ascenderunt in celum. 32 Adhuc
tamen Roma non est sine amicis Dei, qui si haberent adiutorium, clamarent domino et ipse misereretur eisdem."
Caput 28 Informatio Virginis ad sponsam de modo sciendi diligere et quatuor ciuitatibus, in quibus quatuor
caritates inueniuntur, et que istarum debeat proprie caritas nuncupari perfecta.
{ Mater loquitur ad sponsam dicens: "Numquid, filia, diligis me?" Respondit illa: "Doce me, domina, diligere,
quia anima mea fedata est lectione falsa, seducta veneno mortifero, pro quo non valet apprehendere dilectionem
veram." Et mater: "Ego", inquiens, "docebo te. 2 Nam quatuor sunt ciuitates, in quibus quatuor inueniuntur
caritates, si tamen omnes caritates nuncupari debent, quia non est proprie dicenda caritas, nisi ubi Deus et anima
in vera virtutum unitate confederantur. 3 Prima igitur ciuitas est ciuitas probationis, que est mundus in quo
ponitur homo, ut probetur si diligat Deum an non, ut experiatur infirmitatem suam, ut acquirat sibi virtutes,
quibus redeat ad gloriam, ut purgatus in terra gloriosius in celis coronetur. 4 In hac ciuitate inuenitur dilectio
inordinata, cum diligitur caro plus quam anima, cum desideretur temporale feruentius quam spirituale, cum
honoratur vicium et despicitur virtus, cum plus dulcessit peregrinatio quam patria, cum plus timetur et honoratur
moriturus homunculus, quam in eternum regnaturus Deus. 5 Secunda ciuitas est ciuitas purgationis, in qua
abluuntur sordes anime. Placuit enim Deo talia loca ordinare in quibus coronandus purgaretur, qui in libertate
negligens insolescebat sed tamen cum timore. 6 In hac ciuitate inuenitur imperfecta dilectio, quia diligitur Deus
ex spe soluende captiuitatis sed non ex feruore affectionis propter tedium et amaritudinem satisfaciende culpe. 7
Tercia ciuitas est ciuitas doloris, ubi est infernus. In hac inuenitur dilectio omnis malicie et immundicie, omnis
inuidie et obdurationis. In hac quoque ciuitate regnat eciam Deus per ordinatam suam iusticiam, per mensuram
suppliciorum debitam, per malicie refrenantiam, per libratam pro meritis omnium equitatem. 8 Nam sicut alij
damnandorum peccant plus, alij minus, ita et pene et retributionis condigne constituti sunt termini. Nam et si
omnes damnandi includuntur tenebris non tamen omnes uno eodemque modo. 9 Differunt enim tenebre a
tenebris, horror ab horrore, ardor ab ardore. Ubique denique disponit Deus in iusticia et misericordia eciam in
inferno ut aliter puniantur hij, qui peccauerunt ex industria, aliter qui ex infirmitate, aliter qui ex sola originalis
peccati noxa tenebrantur, quorum plaga et si in carentia diuine visionis et lucis electorum consistit, 10
misericordie tamen et gaudio per hoc appropinquant, quod ad horrorem suppliciorum non perueniunt, cum
prauorum operum effectum non habebant. Alioquin, nisi Deus omnia disponeret in numero et mensura, diabolus
numquam mensuram haberet in puniendo. 11 Quarta ciuitas est ciuitas glorie. In hac est dilectio perfecta et
caritas ordinata, qua nichil desideratur nisi Deus et propter Deum. Ut ergo ad istius ciuitatis perfectionem
peruenias, quadruplicem oportet te habere caritatem, scilicet ordinatam, mundam, veram et perfectam. 12
Ordinata vero caritas est, qua caro diligitur ad solam sustentationem, mundus ad nullam superfluitatem,
proximus propter Deum, amicus propter vite puritatem, inimicus propter remunerationem. Munda vero caritas
est, qua vicium non diligitur cum virtute, qua consuetudo praua contemnitur, qua peccatum non leuigatur. 13
Vera autem est dilectio, quando Deus toto affectu et corde diligitur, quando honor et timor Dei precogitatur in
omnibus actibus, quando ex fiducia bonorum operum minimum peccatum non committitur, quando sapienter
moderat quis seipsum, ne ex nimio feruore deficiat, quando ex pusillanimitate et ignorantia temptationum non
declinatur ad peccatum. 14 Perfecta vero est caritas, quando nichil dulcessit homini sicut Deus. Hec in presenti
inchoatur sed in celo consumatur. Ergo dilige istam perfectam caritatem et veram, quia omnis qui eam non
habuerit purgabitur, si tamen fidelis, si feruens, si paruulus, si renatus fuerit, alioquin transiet ad ciuitatem
horroris. 15 Nam sicut unus est Deus, sic una est fides in ecclesia Petri, unum baptisma, una glorie et
remunerationis perfectio. Propterea, qui ad unum Deum peruenire desiderat, debet unam voluntatem et unam
caritatem cum uno Deo habere. 16 Ideo miseri sunt illi, qui sic dicunt: 'Sufficit, si ero in celo minimus; nolo esse
perfectus.' O, insensata cogitatio! Quomodo erit ibi imperfectus, ubi sunt perfecti omnes, alij ex innocentia vite,
alij ex innocentia puericie, alij ex purgatione, alij ex fide et bona voluntate?"
Caput 29 Laus sponse ad Virginem continens templi Salomonis similitudinem et deitatis unitatis cum humanitate
veritatem inexplicabilem, et qualiter sacerdotum templa sunt vanitate depicta.
{ Benedicta sis tu, Maria, mater Dei, templum Salomonis, cuius parietes fuerunt deaurati, cuius tectum
prefulgens, cuius pauimentum preciosissimis stratum lapidibus, cuius compositio tota effulgens, cuius interiora
omnia redolentia et delectabilia ad intuendum. 2 Denique per omnem modum similaris tu templo Salomonis, in
quo verus Salomon spaciabatur et sedit, in quod induxit arcam glorie et candelabrum ad lucendum. 3 Sic tu,
benedicta Virgo, templum es Salomonis illius, qui fecit inter Deum et hominem pacem, qui reconsiliauit reos,
qui vitam dedit mortuis et pauperes ab exactore liberauit. 4 Corpus quippe tuum et anima facta sunt deitatis
templum, in quibus erat tectum diuine caritatis, sub quo filius Dei egressus a patre ad te gaudenter habitauit
tecum. 5 Pauimentum vero templi fuit composita tua vita et exercitatio virtutum assidua. Nulla enim tibi defuit
honestas, quia totum in te fuit stabile, totum humile, totum deuotum, totumque perfectum. 6 Parietes vero templi
fuerunt quadranguli, quia nullo perturbaris obprobrio, de nullo superbiebas honore, nulla inquietabaris
impatientia, nichilque nisi honorem et amorem Dei affectabas. 7 Picture vero templi tui fuerunt inflammatio
continua spiritussancti, qua in tantum eleuabatur anima tua, ut nulla esset virtus, que non amplior et perfectior
esset in te quam in aliqua alia creatura. 8 Itaque in hoc templo tunc spaciabatur Deus, quando membris tuis
infudit sue visitationis dulcedinem. Requieuit vero, quando deitas sociabatur humanitati. Benedicta igitur sis tu,
95

