Caput 62 Quomodo sancta Birgitta, elongans se a dyabolo, se totam conuertit ad Deum. Et quanta est malicia
dyaboli contra Deum.
{ Videbantur angeli, inter quos erat vnus malus, qui ait: "Aliam disposicionem habet anima tua nunc quam prius.
Nutrix tua iam elongat se a te, hec est superbia, que ego sum. Quare non loqueris et faues michi sicut prius?" 2
Respondit illa in anima sua: "Hoc est, quia non diligis Deum. Eciam si pasceres animum meum omnia suauitate,
corpus meum vestires auro, non diligam te, quia spernis Deum meum. 3 Nam magis sequerer Deum in penam
quam te in omnem dulcedinem. Et ideo, quia odis Deum, omnia tua sunt michi odiosa. Sed si vertere volueris
animum tuum ad Deum, ego vtique diligam te et faciam voluntatem tuam." 4 Respondit demon: "In veritate",
inquit, "si possem sumere corpus mortale, magis in eo vellem pati omnem penam et insuper penas inferni quam
caritatem vertere ad Deum." 5 Tunc responderunt illi duo boni angeli: "Cum Dominus noster est Deus tuus et
creator, cur non vis ei subici?" Respondit ille: "Quia sic firmaueram mentem et voluntatem meam, quam
immutare nolo, sic michi odiosus est." 6 Tunc alter illorum bonorum angelorum ait: "Domine, licet omnia
memineris, tamen, quia tibi sic placet, vnum verbum reduco tibi ad memoriam. 7 Dixisti enim prius de noua
sponsa tua: 'Cum ego verto me ad austrum, ipsa vertit se ad occidentem.' Nunc autem potes dicere, quocumque
vertis te, sponsa tua pro modulo suo sequitur te." Respondit Dominus: "Decet sponsam obedire et humiliare se
Deo suo." 8 Hiis dictis apparuit vnus angelus mire speciei, ad quem duo angeli prius visi dixerunt: "O amice, cur
offers Deo nostro nucem vacuam?"
Caput 63 Verba sancte Birgitte ad virginem Mariam de caritate sua ad ipsam. Et responsio virginis reamorosa
etc.
"{ Benedicta sis tu Maria, mater Dei, et benedictus sit idem Deus, filius tuus Ihesus Christus, pro omni gaudio,
quod michi dederat ex eo, quod tu mater eius es. Ipse denique nouit, quod Maria, filia Ioachim, est michi carior
quam liberi Vlphonis et Birgitta. 2 Et magis vellem, quod Birgitta, filia Birgeri, numquam fuisset nata, quam
quod Maria, filia Ioachim, non esset progenita. Et leuius eligerem, quod Birgitta esset in inferno, quam quod
Maria, filia Ioachim, non esset mater Dei in celo." 3 Cui respondit beata virgo: "Filia, scias pro certo, quod illa
Maria, filia Ioachim, erit tibi vtilior, quam tu Birgitta, filia Birgeri, es tibi ipsi. Et eadem Maria, filia Ioachim,
que est mater Dei, vult esse pro matre liberis Vlphonis et Birgitte. 4 Sta ergo stabilis, obedi Agneti in consiliis,
que dat tibi in spirituali visione, et magistro tuo, qui ambo informant te de vno spiritu. Et obediens alteri eorum
obedis ambobus. 5 Dic eciam illi, quod nichilominus faciat, quod sibi iniunctum est, quod exinde incurrit
corporales tribulaciones, quia tribulaciones posite contra bona opera non sunt nisi laquei dyaboli. 6 Persaltet
igitur laqueos et procedat viriliter, quoniam via, quam incedit homo ad gloriam Dei cum maiori tribulacione, erit
ei in maiorem retribucionem, quam que peragitur cum minori tribulacione. Et quodlibet vestigium reputabitur ei
a Domino ad coronam."
Caput 64 Sancta Birgitta probat hic virginem Mariam esse piissimam dupliciter. Et de quinque temptacionibus,
que spirituales solent impedire.
"{ Benedicta sis tu, que es virgo et mater. Maria est nomen tuum. Tu peperisti Ihesum Christum. Est similitudo,
quam semel intellexi, quod multi nobiles et sapientes perhibebant cuidam testimonium, quod erat pius et
misericors. Turba pauperum eminus existens clamabat dicendo eorum testimonium esse verum. 2 O mea
carissima domina, sic michi videtur esse per te, quia omnes sancti, qui pariter erant nobiles et sapientes,
perhibent tibi testimonium, quod tu es piissima et misericordissima. Ego vero, que sum de turba pauperum, de
meipsa nichil boni habens, clamo dicendo testimonium illorum esse verissimum. 3 Ideo rogo te, piissima
domina, vt digneris misereri mei. Videor enim michi nimis periculose stare, quia michi videtur, quod quasi stem
in limine inter duas domos, quarum altera est valde lucida aliaque nimium tenebrosa. Dum autem verto oculos ad
domum tenebrosam, videntur michi omnia, que vidi in domo lucida, esse quasi sompnium in nocte visum." 4
Beata virgo respondit: "Dic michi, licet omnia sciam, quid vidisti spiritualiter in domo tenebrosa." 5 Ego
respondi: "Michi videbatur, quod quasi vnus ingressus esset in tenebrosam domum et vnus artus exitus, extra
vero exitum claritudo quedam lucida, in qua omnia delectabilia erant. 6 Ab isto ingressu erant multe vie ducentes
ad exitum, et in qualibet via stabant quinque mortales inimici omnium transeuncium per illas vias. 7 Primus
inimicus loquebatur eis verbis blandis, sed in accommodancium sibi aures immisit cerebro flammam ardentem. 8
Secundus tenebat in manu flores et alia, que terra fructificat, que cito deficiunt. Sed qui vertebat oculos ad illa
cum desiderio possidendi ea, perforabatur ab illis in oculis lancea acutissima. 9 Tercius hostis habuit vas veneno
plenum, perlinitum exterius in summitate modico melle, et emisit venenum in guttura omnium illud vas
degustancium. 10 Quartus habuit diuersa et preciosa clenodia de auro et argento et lapidibus preciosis, manibus
hominum fabricata, ad que qui apposuit manum cum desiderio possidendi, ledebatur a serpente venenosissimo.
11 Quintus strauit mollissima culcitra sub pedibus transeuncium, sed quam cito quis delectabatur requiescere
super illa, subtraxit hostis culcitram, et qui putabatur quiescere, cecidit profundissime in saxa durissima."
Caput 65 Christus reuelauit hic sponse regularem modum viuendi pro seipsa et sua familia.
{ Christus loquitur: "Consulo vobis habere quatuor horas pro dormicione ante mediam noctem et quatuor post.
Sed qui hoc non potest, habeat voluntatem, et proderit ei. Qui vero potest minuere aliquid de sompno
racionabiliter in hiis octo horis, ita quod non deficiat in corporalibus sensibus vel viribus, proficiat ei in maius
premium. 2 Deinde habeatis quatuor horas pro oracionibus legendis vel pro aliis deuotis et vtilibus operibus
330

