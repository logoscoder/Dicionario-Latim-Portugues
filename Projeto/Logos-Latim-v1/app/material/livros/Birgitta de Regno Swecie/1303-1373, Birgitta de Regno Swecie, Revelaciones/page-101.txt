aliquam de regno, certe rex futurus repetere potest, quia rex non dominus corone est sed rector, nec necessitas
facit legem." 15 Respondit illa: "Quid si rex alicui domino concessisset ad dies suos partem aliquam corone,
mortuoque rege dominus ille et successores sui detinerent concessa tamquam propria, numquid repetenda
essent?" 16 Cui Dominus: "Vtique terra illa redire debet ad legittimum possessorem." 17 Respondit illa: "Quid si
pars corone impignorata esset alicui propter debita, illoque leuatis fructibus multis annis mortuo terra postea
veniret in manus alterius, 18 qui nullam iusticiam haberet ad terram, ex eo quod nec concessa ei fuisset nec
pignorata, sed occasione quadam occupasset illam nec dimittere vellet nisi accepta pecunia, quid faciendum
esset?" 19 Cui Dominus: "Si," inquit, "aliquis haberet globum aureum in manu et diceret astanti: 'Globus,' inquit,
'iste tuus est; si rehabere intendis, da michi tot libras,' 20 certe sibi dari deberent tot libre, quia ubi potestatiue
aliqua terra occupata est et pacifice possessa, sapienter repetenda est et computatis dampnis reducenda. 21 Nunc
autem sicut rex electus, eleuatus super lapidem quendam ad spectaculum populi, designat dominium se habere et
possessionem in partibus regni superioribus, 22 ita eciam terra ista in partibus inferioribus et iure hereditario et
empcione et redempcione pertinet ad regnum. Ideo rex obtenta conseruet, ne forte, si aliter fecerit, et dominium
perdet et sub corona reducetur." 23Iterum respondit illa: "O, Domine, ne indigneris si adhuc quero semel. Iste
rex habet duos filios et duo regna. In altero regno eligitur rex iure hereditario, in altero secundum fauorem
populi. 24 Nunc autem contrarium factum est: nam filius iunior assumptus est in regnum hereditarium, maior
vero in regnum quod per eleccionem debetur." 25 Respondit Deus: "In electoribus eorum tria erant
inconueniencia et quartum superexcellit: inordinatus amor, prudencia simulata, adulacio stultorum et diffidencia
de Deo et communitate. 26 Ideo eleccio eorum fuit contra iusticiam, contra Deum, contra bonum rei publice et
utilitatem communitatis. 27 Propterea ad prouidendum paci et consulendum utilitati communitatis necesse est,
quod senior filius recipiat regnum hereditarium, iunior vero ad eleccionem veniat. 28 Alioquin, nisi retractentur
priora facta, regnum pacietur dispendium, communitas affligetur, discordia orietur, dies filiorum erunt in
amaritudine, 29 regnaque eorum iam non erunt regna sed sicut scriptum est: 'Potentes transmigrabunt a sedibus
suis, et qui ambulabant in terris eleuabuntur.' 30 Ecce dico tibi exemplum de duobus regnis; in uno est eleccio, in
alio est hereditas. Primum, ubi eleccio est, destructum et afflictum est, quia verus heres non eligebatur; et hoc
fecerunt partes eligencium et cupiditas ambientis regnum. 31 Ergo Deus non affligit filium pro peccatis patris
nec in eternum irascitur, sed iusticiam facit et seruat in terris et in celis. 32 Ideo regnum illud non veniet ad
priorem gloriam et feliciorem statum, donec verus heres consurget aut ex paterna successione aut materna."
Caput 4 Verba Dei ad sponsam de duobus spiritibus, scilicet bono et malo; et de mirabili et utili bello in mente
cuiusdam domine orto ab inspiracionibus boni spiritus et a temptacionibus maligni spiritus; et quid in istis sit
eligendum.
{ Deus loquitur sponse: "A duobus spiritibus suggeruntur et infunduntur cogitaciones et infusiones in cordibus
hominum, a bono spiritu scilicet et a malo. 2 Bonus nempe spiritus suadet homini celestia futura cogitare et
temporalia non amare. Spiritus malus suadet diligere que videt, leuigat peccata, allegat infirmitates, proponit
exempla infirmorum. 3 Ecce dico tibi exemplum, quomodo uterque spiritus inflammat cor illius domine tibi
note. Spiritus quippe bonus dicit ei ista, suggerens ea cogitacionibus suis: 4 'Diuicie,' inquit, 'sunt onerose, honor
mundi quasi aer et delectabilia carnis quasi sompnium, leticia transitoria et omnia mundialia vanitas,
iudiciumque futurum ineuitabile et tortor nimis durus. 5 Ideo videtur michi esse nimis durum strictam tenere
computacionem pro diuiciis transitoriis, spirituale dedecus reportare pro aere, longam tribulacionem sustinere
pro delectamento momentaneo, 6 eique racionem reddere cui omnia sunt nota, antequam fiant. Propterea tucius
est dimittere multa et facere minorem computacionem quam multis inuolui multumque computare. 7 Respondit
econtra inspiracionibus malus spiritus: 'Dimitte,' inquit, 'tales cogitaciones, quia Deus mitis est et faciliter
placatur. Posside bona audacter, da que possides largiter. 8 Ad hoc enim nata es, ut habeas diuicias; ideoque tibi
diuicie date sunt, ut lauderis et tribuas te petenti. Si enim dimittis diuicias, seruies hiis qui tibi seruierunt,
minuetur honor tuus et augetur despeccio, 9 quia persona pauper vadit sine consolacione, durumque est tibi nouis
assuesci consuetudinibus, alienis domare carnem moribus et sine seruicio viuere. 10 Ideo stabilis esto in honore
accepto, tene statum tuum regaliter, dispone domum tuam laudabiliter, ne, si mutaueris statum tuum, arguaris
inconstancie; sed mane in inceptis et eris apud Deum et homines gloriosa.' 11 Iterum spiritus bonus suadet menti
illius domine ista dicens: 'Scio duo esse eterna, celum scilicet et infernum. Omnis enim qui Deum diligit super
omnia non intrabit in infernum. 12 Qui vero non diligit Deum non habebit celum. Per viam igitur ad celum
incessit ipse Deus factus homo confirmauitque eam signis et morte. Quam gloriosa sunt celestia! Quam amara
dyabolica malicia et quam vana sunt terrena! 13 Ipsumque Deum imitati sunt mater eius et omnes sancti, qui
omnem penam sustinere omniaque amittere magis voluerunt, ymo eciam seipsos contempserunt, ne perderent
celestia et eterna. 14 Ideo tucius est dimittere honorem et diuicias tempestiue quam in finem eas tenere, ne forte
crescente dolore in extremis decrescat memoria delictorum, illique rapient ea, que congregaueram, qui de salute
mea nichil curant.' 15 Respondit ei econtra mala infusio: 'Dimitte,' inquit, 'ista cogitare. Nos sumus homines
infirmi, Christus vero Deus et homo. Non debemus equiparare opera nostra ad opera sanctorum, quibus et maior
gracia et familiaritas erat cum Deo. 16 Sufficiat nobis sperare celum et iuxta infirmitatem nostram viuere et
peccata nostra elemosinis et oracionibus redimere. Puerile namque est et insipiencium insolita assumere, et ea
non posse consumare.' 17 Iterum respondit bona infusio: 'Indigna sum,' inquit, 'assimilari sanctis, sed tamen
101

