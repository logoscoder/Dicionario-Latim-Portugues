deponat, humilitatem et timorem assumat; alioquin tribulacionibus humiliabitur et ruina eius tam grauis et magna
erit, quod eciam in terris aliis audietur." 6 Post mortem autem dicti episcopi et creacionem successoris
loquebatur Dominus ad me dicens: "Scias, quod iste episcopus, successor supra proximi dicti episcopi, qui nunc
ascendit ad gradum episcopalem, erat unus de quinque seruis quos rex non audiret nisi clariores oculos
obtinerent. 7 Qui episcopus iam ascendit sed attendat ipse bene, et videbit in iudicio meo, quomodo ascendit.
Verumptamen precaueo eum de casu Ioab. 8 Ipse enim inuidit se melioribus, propriis innitebatur consiliis,
audacia sua erat magna, et ideo presumpsit supra vires, et electum suum pretulit illi quem elegerat Deus. 9 Sed
unum consilium utile est isti episcopi, scilicet quod prudencie sue ponat modum et attendat semper non quid
potest sed quid decet." 10 Qui cum dubitaret, utrum esset utile pro remissione peccatorum suorum ire Romam,
requisiuit me; cui oranti mater Dei respondit sic dicens: 11 "Si episcopus iste sentit in animo se indigere auxilio
sanctorum, veniat Romam ad indulgencias, quia veniet tempus, quando utile erit sibi. 12 Attendat eciam, quod
ungule auium rapacissimarum precidantur, que iam intrauerunt, ne altissima petrarum inhabitent, quia
communitati populi plus tunc nocebunt, et ipse non erit immunis a tribulacione. 13 Preterea scias, quod animal
illud, de quo dixeram tibi, quod quando videt umbram suam timet et currendo proficit sibi, ille est qui zelum
animarum habet et nec ad verba derogancium sibi deicitur animo 14 nec ad verba assenciencium et adulancium
extollitur, qui paratus est moriendo exire de mundo et preparatus, et eciam, si michi placet, viuere propter
honorem meum. 15 Et ideo occurram ei in via media, sicut pater filio, et auferam eum de custodia sua, sicut
iudex misericors, ne videat mala futura. 16 Ille vero qui permanet in lepra sua morietur cum hiis, qui pleno sunt
ventre, et sepelietur et iudicabitur cum leprosis, et non sedebit cum iudicantibus orbem."
Caput 131 Item reuelacio que facta fuit in monte Gargano de excellencia angelorum.
{ Vidit domina Birgitta multitudinem angelorum psallencium in monte Gargano et dicencium: "Benedictus sis tu,
Deus noster, qui es et eris et fuisti sine principio et sine fine! 2 Tu creasti nos spiritus in ministerium tuum et
eciam ad consolacionem hominum et custodiam, qui ita mittimur ad profectum hominum, quod nunquam
priuamur dulcedine et consolacione et visione tua. 3 Sed quia quasi incogniti videbamur hominibus, voluisti in
loco isto ostendere benediccionem tuam et nostram dignitatem a te nobis datam, ut homo addisceret diligere te et
eciam auxilium nostrum desiderare. 4 Nunc autem longo tempore locus iste in dignitate habitus a multis
contemptus est, et habitatores terre plus appropinquant spiritibus immundis quam nobis, quia suggestiones
eorum ardencius sequuntur." 5 Respondit domina: "O, Domine meus, creator meus et redemptor meus, da eis
auxilium desistere de peccatis et desiderare te corde toto!" 6 Cui Deus: "Assueti," inquit, "sunt sordibus et nisi
verberibus non erudientur. Et utinam in disciplina se cognoscant et resipiscant!"
Caput 132 Christus loquitur de quinque bonis datis sacerdotibus et de quinque contrariis que faciunt mali
sacerdotes.
" {E go sum quasi homo discessurus de mundo, qui committit optima que habet amicis suis carissimis. Sic ego
sacerdotibus, quos pre omnibus angelis et hominibus elegi, commisi carissimum michi, scilicet corpus meum,
cum discederem de mundo, et dedi eis quinque dona: 2 primo fidem meam; secundo duas claues ad infernum et
celum; tercio, ut de inimico facerent angelum; quarto, ut consecrarent corpus meum, quod nullus angelorum
potest facere; quinto, ut manibus tractarent corpus meum mundissimum. 3 Nunc autem faciunt michi sicut Iudei,
qui negabant me suscitasse Lazarum et alia miracula fecisse, scilicet diffamauerunt me voluisse regem fieri,
prohibuisse tributum et templum tribus diebus reedificaturum. 4 Sic sacerdotes non loquuntur mirabilia mea nec
docent doctrinam meam sed mundi amorem. Suam voluptatem predicant et nichil esse reputant quod pro eis feci.
5 Secundo perdiderunt clauem, qua miseris deberent aperire celum; illam autem, qua aperitur infernus, diligunt
et reconditam habent in syndone munda. 6 Tercio de iusto faciunt iniquum, de simplice dyabolum, de sano
sauciatum, quia omnis qui accedit ad eos cum tribus volneribus ab eis habebit quartum; 7 si cum quatuor venerit
ad eos, recedit ab eis cum quinque, quando viso exemplo prauo sacerdotum peccator fiduciam peccandi sumit et
incipit de peccato, quod prius reputabat erubescibile, gloriari. Ideo ipsis erit amplior malediccio pre aliis, quia se
vita sua perdunt et alios exemplo suo ledunt. 8 Quarto, quia sanctificare me deberent, ore suo vendunt me. Ipsi
sunt deteriores Iuda. Iudas enim peccatum suum cognouit et penituit licet infructuose; isti se iustos dicunt et
ostendunt. Iudas retulit precium ad emptores; isti autem obseruant suis usibus. 9 Iudas vendidit me, antequam
redemissem mundum; isti postquam redemi mundum, et non compaciuntur super sanguine meo, qui plus clamat
vindictam quam sanguis Abel. Iudas vendidit me pro solis denariis; isti autem omni mercimonio, quia non
accedunt ad me, nisi sperent sibi fructum. 10 Quinto tractant me sicut Iudei. Quid fecerunt ipsi? Posuerunt me
super lignum. Isti autem in prelo ponunt me et premunt fortiter. 11 Sed potes querere: Quomodo, cum deitas mea
impassibilis est et humanitas? Certe dicam tibi. Deitas mea et humanitas impassibilis est nec in Deo aliquid
contrarium vel dolor cadere potest. 12 Tamen propter voluntatem morandi in peccato, quam sacerdotes habent,
sic michi amarum et contrarium faciunt, ac si in prelo, si possibile esset, ponerer. 13 Ipsi denique sacerdotes duo
peccata habent, luxuriam scilicet et cupiditatem. Inter hec me ponunt. Sed forte peracta penitencia de hiis, cum
post peractum officium iterum habent firmam voluntatem peccandi, quasi in prelo fortiter premunt me. 14
Pascunt quippe maledictas mulieres et tuto loco ponunt, ut voluptatem suam perficiant et me repellant. Hiis
blandiuntur et delectantur in eis; me autem, a quo sunt, nolunt videre. 15 Ecce, amici mei, quales sacerdotes
sunt! Ecce, angeli mei, quibus seruitis! Si iacerem ante vos, sicut in altari iaceo ante eos, nullus vestrum auderet
175

