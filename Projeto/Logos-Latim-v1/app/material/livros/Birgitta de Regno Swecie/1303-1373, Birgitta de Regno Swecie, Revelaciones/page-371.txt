manifestissime ostendisti. 44 Gloria sit tibi, Domine mi Ihesu Christe, qui a discipulo tuo venditus et a Iudeis
emptus et captiuatus pro nobis fuisti et vnico tuo verbo inimicos tuos ad terram proiecisti, quorum immundis
manibus rapacibus postmodum te captiuum spontanea voluntate tradidisti. 45 Benedictus sis tu, Domine mi
Ihesu Christe, qui ad Caypham ductus fuisti; et tu, qui es iudex omnium, Pilati iudicio te tradi humiliter
permisisti. 46 Benedictus sis tu, Domine mi Ihesu Christe, qui a Pilato iudice missus ad Herodem fuisti et te ab
eo deridi et contempni permisisti et ad eundem Pilatum iudicem iterum remitti consensisti. 47 Gloria sit tibi,
Domine mi Ihesu Christe, pro derisione, quam sustinuisti, dum purpura indutus, spinis acutissimis coronatus
stetisti, et quia in faciem tuam gloriosam conspui, oculos tuos velari ac in maxilla et collo ab iniquorum funestis
manibus grauissime cedi pacientissime sustulisti. 48 Laus sit tibi, Domine mi Ihesu Christe, qui ad columpnam
ligari, immaniter flagellari et ante iudicium Pilati sanguinolentus duci et videri velut agnus innocens
pacientissime permisisti. 49 Benedictus sis tu, Domine mi Ihesu Christe, qui ante Pilatum obprobia et mendacia
tibi obici ac voces populi petentis reum latronem absolui et te innocentem condempnari tuis auribus benedictis
pacientissime audire voluisti. 50 Honor sit tibi, Domine mi Ihesu Christe, qui toto tuo glorioso corpore cruentato
ad crucis mortem iudicatus fuisti tuisque sacris humeris crucem cum dolore portasti et ad locum passionis
furibunde ductus vestibusque tuis spoliatus sic ligno crucis affigi voluisti. 51 Gloria immensa sit tibi, Domine mi
Ihesu Christe, quia sustinuisti pro nobis humiliter, vt Iudei tuas venerabiles manus et pedes cum fune extenderent
et ligno crucis crudeliter ferreis clauis affigerent, te quoque proditorem vocarent et super te scripto confusionis
titulo suis verbis nefandis te multipliciter deriderent. 52 Laus eterna et graciarum accio sint tibi, Domine mi
Ihesu Christe, qui cum tanta mansuetudine tam crudeles dolores pro nobis passus fuisti. Nam quando corpus
tuum benedictum suis totis viribus exinaniuit in cruce, oculi tui benigni caligabant, speciosa facies tua ex
diminucione sanguinis tota operiebatur pallore, lingua tua benedicta estuabat et siccabatur et ex amarissimo
poculo madebat os tuum, crines et barba sanguine replebantur de vulneribus tui sanctissimi capitis, ossa manuum
et pedum tocius preciosi corporis tui disiungebantur a locis suis non sine tuo magno et intenso dolore, vene et
tocius tui benedicti corporis nerui crudeliter rumpebantur et sic eras immaniter flagellatus et dolorosis vulneribus
sauciatus, quod caro et cutis tua innocentissima tota erat intolerabiliter lacerata, et taliter afflictus et doloratus o
tu, mi dulcissime Domine, in cruce stetisti et mortis horam cum dolore nimio pacienter et humiliter expectasti.
53 Honor perpetuus sit tibi, Domine mi Ihesu Christe, qui positus in tali angustia tuam dignissimam matrem, que
numquam peccauit nec eciam minimo peccato vmquam consensit, tuis benignis oculis caritatis humiliter
respexisti et consolando eam tuo dilecto discipulo custodiendam fideliter commisisti. 54 Benediccio eterna sit
tibi, Domine mi Ihesu Christe, qui existens in mortis agonia omnibus peccatoribus spem de venia tribuisti,
quando latroni ad te conuerso paradisi gloriam misericorditer promisisti. 55 Laus eterna sit tibi, Domine mi Ihesu
Christe, pro qualibet hora, qua in cruce maximas amaritudines et angustias pro nobis, peccatoribus, sustinuisti.
Nam dolores acutisssimi de tuis vulneribus procedentes dire tuam felicem animam penetrabant et cor tuum
sacratissimum crudeliter pertransibant, donec crepante corde spiritum feliciter emisisti et inclinato capite in
manus Dei, Patris tui, ipsum humiliter commendasti et tunc mortuus corpore totus frigidus remansisti. 56
Benedictus sis tu, Domine mi Ihesu Christe, qui tuo precioso sanguine et sacratissima morte animas redemisti et
eas ad vitam eternam de exilio misericorditer reduxisti. 57 Benedictus sis tu, Domine mi Ihesu Christe, qui in
ligno crucis mortuus pependisti et statim amicos tuos potenter de inferni carcere liberasti. 58 Benedictus sis tu,
Domine mi Ihesu Christe, qui pro salute nostra tuum latus et cor perforari lancea permisisti et preciosum
sanguinem tuum affluenter et aquam de eodem latere, vt nos redimeres, emisisti et, antequam licencia a iudice
concederetur, corpus tuum sacratissimum deponi de cruce noluisti. 59 Gloria sit tibi, Domine mi Ihesu Christe,
pro eo, quod corpus tuum benedictum ab amicis tuis de cruce deponi et in manibus tue mestissime matris
reclinari voluisti et ab ea pannis inuolui ac in monumento sepeliri, a militibus quoque ibidem custodiri
permisisti. 60 Honor sempiternus sit tibi, Domine mi Ihesu Christe, qui die tercia a mortuis resurrexisti et, quibus
tibi placuit, te viuentem manifestasti, post quadraginta quoque dies ad celos multis videntibus ascendisti ibique
amicos tuos, quos a tartaris liberaueras, honorifice collocasti. 61 Iubilacio et laus eterna sit tibi, Domine mi Ihesu
Christe, qui Sanctum Spiritum in discipulorum cordibus transmisisti et immensum amorem diuinum in eorum
spiritibus augmentasti. 62 Benedictus sis tu et laudabilis et gloriosus in secula, mi Domine Ihesu Christe, qui
sedes super thronum in tuo regno celorum in gloria tue diuinitatis viuens corporaliter cum omnibus membris tuis
sanctissimis, que de carne virginis assumpsisti, et sic venturus es in die iudicii ad iudicandum animas omnium
viuorum et mortuorum, qui viuis et regnas cum Patre et Spiritu Sancto in secula seculorum. Amen.
63In hac oracione a Deo reuelata beate Birgitte pulcre laudantur omnia membra sanctissimi corporis Domini
nostri Ihesu Christi et virtuosissimi actus eius corporales.
64 Domine mi Ihesu Christe, quamuis ego bene scio, quod benedictum corpus tuum incessanter laudatur et
glorificatur harmonia et iubilo celestium ciuium supernorum sed quia ex debito tibi teneor reddere infinitas
graciarum acciones, ideo ego, licet sim persona insipiens et indigna, desidero tamen toto corde et ore meo
omnibus membris tui preciosi corporis referre gracias, quas possum, laudem et honorem. 65 Domine mi Ihesu
Christe, quia tu es vere summus sacerdos et pontifex, qui primo et ante omnes, vt nos saciares cibo angelorum,
de pane materiali tuum verum et benedictum corpus mirabiliter consecrasti, ideo gloriosa sacerdotalis sedes tua
sit ad dexteram Dei, Patris tui, in tua diuinitate beata et benedicta in eternum. Amen. 66 Domine mi Ihesu
371

