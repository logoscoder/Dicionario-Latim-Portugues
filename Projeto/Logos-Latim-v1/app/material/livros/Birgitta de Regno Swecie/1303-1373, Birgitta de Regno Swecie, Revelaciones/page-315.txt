humilitate et discrecione non perficitur, laudem non meretur. 5 Ergo licet dixi in regula omnes sanos ieiunare
debere statutis temporibus, tamen eciam eis dispensacio negari non debet, si subita in eis mutacio acciderit aut
infirmitas aut tempus laboris compassionem requirit. 6 Quod quidem sit in manu abbatisse et confessoris et
moderacione eius, cui preceptum est ordinare, quociens sanis expedit frangere ieiunia aut recipere recreacionem.
7 Dispensandum est igitur cum minutis, defectuosis, subita infirmitate arreptis et labore nimio fatigatis."
Caput 15 Quod balnea non debent prohiberi eciam sanis personis Ordinis Sancti Saluatoris certis causis et
temporibus.
{ Filius Dei loquitur: "Legis doctores et sacerdotes calumpniabantur discipulos meos, quia manducauerunt non
lotis manibus, quibus ego respondi non prodesse locionem carnis, vbi cor immundum est. 2 Ergo cor mundum
acceptabile est Deo, nec obest locio et cura carnis, si causa iusta sit et racionabilis. Ideo prohiberi non debent
balnea eciam sanis certis causis et temporibus, quia eciam sanitas seruanda est, vt non debilitentur. 3 Balnea ergo
habeantur, quociens expedit infirmis. Sanis vero semel in mense vel in duabas septimanis, si expedit saluti."
Caput 16 Circa capitulum decimum regule Sancti Saluatoris, scilicet de modo probacionis, recepcionis et
consecracionis personarum etc.
{ Filius Dei loquitur: "Dixi tibi prius de anno probacionis habendo. Hoc considerare debes de personis, quarum
vita et conuersacio minus probata et nota est. 2 Ideo permitto, quod, si aliqua, que suscipi petit ad religionem,
tante auctoritatis et grauitatis est, quod non timetur quasi de inconstancia et instabilitate eius, et que nouit
discernere temptaciones carnis et insidias dyaboli, cuius et etas probata est, talis sociari potest congregacioni
circa annum dimidium vel sic, proposita ei prius austeritate regule et eius institutis, vt sciat, ad quid venit."
Caput 17 Pulchra doctrina, per quam virgines, ymmo eciam alii, volentes profiteri regulam Sancti Saluatoris se
disponere et gerere debeant in obseruanciis regularibus.
{ Quecumque sponse Dei esse vel fieri desiderant, feruencius laborare tenentur ad perfeccionem voluntatis Dei
quam pro suis vsibus vel pro suarum implecione voluntatum. 2 Hee debent esse sicut sponse longe distantes a
possessionibus suis et sunt in itinere hospitarique debent in patrimonio sponsi. Possessio earum est libertas
corporis et mundana conuersacio cum omnibus sibi attinentibus, a quibus tota voluntate se debent irremeabiliter
separare. 3 Debent eciam indui vestibus nupcialibus, idest humilitate, paciencia et obediencia, que ornant
animam et pulchrificant coram Deo. 4 Debent eciam surgere et procedere, vt appareant coram sponso et inuitatis
ab eo. O quam honeste et morigerose oportet eas in conspectu intuencium eas cum verbis et operibus incedere,
cum inuitati ad nupcias intuentes eas sint virgo Maria, mater Dei, cum toto celesti exercitu, sponsus vero
desiderans eas verus Deus, rex regum et dominus dominancium potensque super omnia creata. 5 Tunc enim
surrexerunt, quando confessionem suam cum discreta contricione fecerunt et cum firma voluntate vlterius non
peccandi. Et tunc processerunt, quando omnia mundialia sponte reliquerunt, nichil ex eis possidere curantes sed
nec libertatem super voluntatem propriam habere volentes. 6 Tunc vero cum sponso suo sunt consecrate, quando
promittunt regulam et professionem suam inuiolabiliter seruare. Et tunc securam et rectam viam vadunt ad
thalamum sponsi, quando regulam et professionem suam, prout poterunt, conseruant. 7 Facta vero professione
incipit primus dies nupciarum et terminatur, quando anima de corpore egreditur. Ideo oportet eas istum diem
cum tribus expendere, scilicet discreto timore, deuoto gaudio et feruenti caritate.
Caput 18 Circa capitulum XII. regule Sancti Saluatoris, quod est de horis fratrum et de numero tam sororum
quam fratrum.
{ Ihesus Christus, filius Dei, loquitur: "Scriptura aurea dicit, quod ad ornamentum tabernaculi in heremo quidam
offerebant aurum et argentum et lapides preciosos, alii pelles et pilos caprarum pro tentoriis, et omnia oblata
placita erant Deo secundum disposicionem et voluntatem offerentis. 2 Sic est et de oracionibus et lecturis
fidelium. Quidam suspensi ab amore mundi offerunt Deo cor mundissimum quasi aurum obrizum. Alii
inflammati spiritu diuine sapiencie loquuntur et cantant verba diuine sapiencie, que sunt quasi argentum
examinatum. 3 Alii vix sciunt 'Pater noster', tamen ex contrito corde et penitencie operibus offerunt Deo in fide
perfecta modicum, quod sciunt et possunt, quasi pilos caprarum. Omnes isti placent michi in oracionibus suis, si
intencio et voluntas est bona. 4 Ideo quia sacerdotibus etate prouectis difficile est assueta relinquere et nouis
assuesci, permittitur eis cathedralis ecclesie, in cuius dyocesi situm est monasterium, cantare officium. Sorores
vero officium eis institutum nullatenus immutabunt."
Caput 19 Cum beata Birgitta sollicitaretur de personis Ordinem Sancti Saluatoris ingressuris, audiuit a beata
virgine, quod essent prouise a Deo, et quod aliqui eorum fierent rebelles verbis Christi.
{ Cum semel sponsa Christi staret in oracione, incidit ei cogitacio de statu futuro huius religionis, quomodo tot
persone vtriusque sexus possent inueniri. 2 Cui apparens mater Dei dixit: "Filia, tu sollicita es pro personis in
futurum hanc religionem ingressuris. Scias, quod filius meus, qui personaliter regulam istam dictauit, prescit
mille personas pro qualibet persona, quam tu scis et speras religionem hanc ingressuram." 3 Cui sponsa
respondit: "Domina mea, faciliter inueniri possunt mulieres, que se subicient ordini, sed difficulter inueniuntur
viri, qui se subdere volunt prouisioni vnius mulieris, cum pluresque secularis sciencia inflat et extollit et mundus
honoribus, diuiciis et delectacionibus eis blanditur." 4 Cui iterum mater Dei: "Venient vtique illi, qui verba filii
mei cum suauitate recipient et eis vtentur ad commodum anime sue et honorem Dei. 5 Venient eciam alii, qui
non minus aduersentur verbis filii mei et simplici regule tibi reuelate quam illi increduli, qui verbis Dei et Moysi
315

