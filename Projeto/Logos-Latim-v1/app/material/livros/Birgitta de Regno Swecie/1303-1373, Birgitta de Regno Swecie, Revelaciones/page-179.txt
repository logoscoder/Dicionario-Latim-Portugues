{ Vigilante de nocte prefata persona in oracione visum fuit sibi, ac si una vox loqueretur procedens a quodam
circulo splendoris ad modum solis. Que quidem vox dixit sibi hec verba, que sequuntur. 2 "Ego sum mater Dei,
quia sic placuit sibi. Ego eciam sum mater omnium, qui sunt in superno gaudio. Quamuis infantes habeant suam
necessitatem secundum suam voluntatem, tamen in augmentum sue leticie cumulatur eis gaudium ex eo, quod
vident faciem matris sue blandam. 3 Sic placet Deo dare omnibus in celesti curia gaudium et exultacionem de
mee virginitatis puritate et mearum virtutum pulchritudine, quamuis habeant incomprehensibiliter ex eius
diuinitatis potencia totum bonum. 4 Sum eciam mater omnium, qui sunt in purgatorio, quia omnes pene, que
debentur purgandis pro peccatis suis, in qualibet hora propter preces meas quodammodo mitigantur. Ita placet
Deo, et alique ex hiis penis, que debentur eis de rigore diuine iusticie, minuuntur. 5 Ego sum eciam mater tocius
iusticie, que est in mundo, quam iusticiam Filius meus dilexit dileccione perfectissima. Et sicut materna manus
semper parata est ad opponendum se periculo in cordis filii sui defensionem, si aliquis niteretur in sui lesionem,
ita ego sum parata iugiter iustos qui sunt in mundo defendere et de omni spirituali periculo liberare. 6 Ego eciam
sum quasi mater omnium peccatorum se volencium emendare et habencium voluntatem in Deum amplius non
peccare, et sum voluntaria ipsum peccatorem in meam defensionem accipere sicut caritatiua mater, dum videret
filium nudum ab inimicis acutos gladios habentibus sibi occurrentem. 7 Nonne ipsa tunc opponeret se periculis
viriliter, ut filium suum de manibus inimicorum suorum liberaret et eriperet et in sinu suo gaudenter conseruaret?
8 Ita facio et faciam ego omnibus peccatoribus misericordiam a Filio meo petentibus sub vera contricione et
diuina dileccione. 9 Audi tu et attende diligenter, quid ego volo dicere de duobus filiis meis, quos tibi volo
nominare. Primus quem dico est filius meus Ihesus Christus, qui natus est de mea carne virginea ad hoc, ut suam
caritatem manifestaret et animas redimeret. 10 Propter quod non pepercit sui corporis laboribus nec sui sanguinis
effusionibus nec dedignatus est audire contumelias et sustinere sue mortis penam. Ille est ipse Deus et est
omnipotens in eterna leticia. 11 Secundus, quem reputo pro filio meo, est ille qui residet in papali sede in sede
Dei in mundo, si obedierit preceptis suis et ipsum dilexerit perfecta caritate. 12 Modo volo aliquid loqui super
isto papa, qui nominatur Vrbanus. Propter precem meam obtinuit ipse Spiritus sancti infusionem, ut deberet ad
Romam et Ytaliam declinare ad nichil aliud, nisi ut misericordiam et iusticiam faceret, fidem catholicam
roboraret, pacem reformaret et sic sanctam Ecclesiam innouaret. 13 Sicut mater ducit filium suum ad locum, ubi
sibi placet, dum ostendit sibi ubera sua, ita duxi ego Vrbanum papam mea prece et opere Spiritus sancti de
Awinione ad Romam sine quouis periculo suo corporali. 14 Quid fecerat ipse michi? Iam vertit ad me dorsum et
non faciem et intendit a me recedere et ducit eum ad hoc malignus spiritus cum sua fraude. Nam tedium habet de
diuino labore et libitum ad suum commodum corporale. 15 Item trahit eum Dyabolus cum delectacione
mundiali, nam nimis desiderio est sibi terra nacionis sue mundano more. Item trahitur carnalium amicorum
consiliis, qui magis attendunt suam delectacionem et voluntatem quam Dei honorem et voluntatem vel anime sue
profectum et salutem. 16 Si contigerit ipsum redire ad terras, ubi fuit electus papa, ipse habebit in breui tempore
unam percussionem siue alapam, quod dentes sui stringentur seu stridebunt; visus caligabit et fuscus erit et
tocius corporis sui membra contremiscent; 17 Ardor Spiritus sancti paulisper tepescet in eo et recedet et omnium
amicorum Dei preces, qui pro ipso orare decreuerunt lachrimis gemebundis, torpebunt et corda ad eius
dileccionem frigescent. 18 Et de duobus coram Deo reddet racionem; primo de hiis que fecerat in papali sede,
secundo de hiis que omiserat ex hiis, que potuisset in Dei honorem fecisse in sua magna maiestate."
Caput 139 Hec que sequitur est reuelacio prima que fuit missa domino Gregorio pape XI per dominum Latinum
de Vrsinis.
{ Vna persona vigilans et non dormiens sed in oracione persistens in spiritu rapta fuit. Et tunc omnes corporis
eius vires quasi deficere videbantur, sed cor ipsius inflammabatur et exultabat caritatis ardore eiusque anima
consolabatur, et quodam diuino robore confortabatur spiritus eius, ac eciam tota consciencia eius replebatur
intellectu spirituali. 2 Cui persone tunc apparuit visio talis. Audiebat enim ipsa tunc quandam vocem dulcisonam
eam taliter alloquentem: "Ego sum illa que genui Dei filium, verum Deum, Ihesum Christum. 3 Quoniam alias
dixi tibi aliqua verba, que Vrbano pape deberent nunciari, nunc eciam dico tibi aliqua, que mittenda sunt pape
Gregorio. Sed ut melius intelligantur, dicam tibi ea per quandam similitudinem. 4 Sicut enim pia mater dilectum
videns filium suum nudum et frigidum in terra iacentem et ad erigendum se vires corporis nullas habentem, sed
pre desiderio fauoris et lactis materni querulis vocibus cum vagitu plorantem, 5 que tunc tenera dileccione
compassa filio festine currit et, ne deficiat frigore, pia manu materna de terra eleuat ipsum, quem statim leniter
fouet et materno calore sui pectoris mitissime calefacit eumque dulciter mamillarum suarum lacte cibat, 6 sic ego
mater misericordie facere volo pape Gregorio, si in Romam et Ytaliam redire voluerit animo permanendi et
voluntatem habuerit ibidem ut pius pastor plangendi compassionis lachrimis gemebundis animarum sibi ouium
commissarum eternam perdicionem et earum dampna et dispendia dolorosa, et innouare proposuerit statum
Ecclesie cum humilitate et pastorali debita caritate. 7 Tunc enim sicut pia mater eleuabo eum de terra velut
nudum filium frigidum, id est separabo eum et totum eius cor ab omni delectacione terrena et ab omni mundano
amore, que sunt contra Dei voluntatem, et calefaciam eum suauiter materno calore scilicet caritatis mee, que est
in pectore meo. 8 Saturabo eciam ipsum lacte meo, id est oracione mea, que similis est lacti. O, quam
innumerabiles sunt illi, qui lacte oracionis mee sustentantur et dulciter saturantur! 9 Isto enim lacte saturabo
eum, id est oracione mea, quam faciam pro eo ad Dominum et Deum meum, qui est filius meus, ut ipse dignetur
179

