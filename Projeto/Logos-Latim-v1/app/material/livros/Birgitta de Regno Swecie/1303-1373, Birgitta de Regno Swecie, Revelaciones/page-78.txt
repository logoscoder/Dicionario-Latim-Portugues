eius ad faciendum honorem Deo. 6 Non desidero quidem propter mundum, quia honor mundi non est aliud nisi
sicut aer non propter diuitias, quia sunt graues tanquam onus grauissimum, non propter quietem carnis mee et
commodum proprium, quia non teneor esse in quiete nisi rationabili, sicut corpus stare possit in seruitio Dei, sed
propter solum Deum desidero. 7 Et quamuis indignissimus sim honore, tamen ut plures lucrifacerem Deo et
pluribus proficerem verbo et exemplo, pluresque sustentarem de bonis ecclesie, 8 libenter susciperem onus
episcopale. Nam Deus scit, quod carior esset michi mors dura et dulcius adferendum amarum supplicium quam
episcopalis dignitas, quia, licet passibilis sim sicut ceteri, tamen qui episcopatum desiderat bonum opus
desiderat. 9 Ideo libenter desidero honorem episcopi cum onere episcopali sed sicut mortem, honorem quidem
propter salutem plurimorum, onus vero propter salutem meam et amorem Dei et animarum ad hoc solum, ut
bona ecclesie possim distribuere largius pauperibus, animas instruere liberius, errantes instruere fiducialius,
vexare carnem meam abundantius, moderare me ipsum sollicitius in exemplum aliorum.' 10 Iste autem
canonicus increpauit episcopum suum occulte et prudenter. Episcopus vero egre ferens verba confudit clericum
aperte et impudenter iactans se ad omnia sufficientem et moderatum. 11 Canonicus autem plorauit excessus
episcopi patienter ferens illata. Sed episcopus deridens caritatem et patientiam canonici obloquebatur ei in
tantum, quod canonicus arguebatur et reputabatur fatuus et mendax, episcopus vero iustus et circumspectus. 12
Tandem procedente tempore episcopus et canonicus migrauerunt et vocati sunt ad iudicium Dei. In cuius aspectu
et presentia angelorum posita videbatur quedam sedes aurea et ante sedem infula episcopalis et totus eius
ornatus. 13 Multi quoque demones sequebantur canonicum cupientes inuenire aliquid mortiferum in eo, quia de
episcopo sic erant certi sicut cete, qui inter procellas seruat catulos suos viuos in ventre suo. 14 Propositis vero
multis querimonijs contra episcopum: Cur, scilicet, et qua intentione suscepisset episcopatum? Cur superbiuit de
bonis animarum, quomodo animas sibi commissas rexisset, quid vero Deo pro facta sibi gratia respondisset? 15
Cumque episcopus nichil iusticie haberet, quid responderet ad proposita, respondit iudex: 'Ponatur', inquiens, 'in
capite episcopi fex pro infula, in manibus autem pix pro cyrothecis, lutum in pedibus pro sandalijs, pro camisia
et lintheo episcopali pannus meretricalis. 16 Pro honore suscipiat dedecus. Pro lata familia habeat seruientem
turbam demoniorum. Deinde addidit iudex: 'Ponatur in capite canonici corona fulgida sicut sol, in manibus eius
cyrothece deaurate, calciate pedes eius sotularibus. 17 Insuper induatur habitu episcopali cum omni honore'. Qui
statim veste episcopali circumdatus ab omni exercitu celesti presentatus est iudici tamquam episcopus cum
honore. Episcopus descendit sicut fur habens in collo funem, a cuius conspectu iudex auertebat oculos
misericordie sue et omnes sancti cum eo. 18 Ecce quomodo propter voluntatem bonam multi obtinent dignitatem
spiritualiter, quam illi contemnunt, qui ad eam corporaliter sunt vocati. Omnia hec fiebant in uno puncto apud
Deum sed propter te verbis prolata sunt, quia mille anni apud Deum sunt quasi una hora. 19 Quotidie quoque
contingit, quod ex quo episcopi et domini nolunt tenere officium suum ad quod vocati sunt, Deus eligit sibi
pauperes sacerdotes et campanarios, qui viuentes iuxta meliorem conscientiam suam ad honorem Dei libenter
proficerent animabus, si possent et faciunt que possunt. 20 Ideo ingrediuntur loca episcopis preparata. Nam Deus
similis est illi, qui suspendens auream coronam ante fores domus sue clamat transeuntibus sic: 'Omnis
cuiuscumque status fuerit promereri potest coronam istam et quicumque nobilius vestitus fuerit virtutibus
obtinebit illam.' 21 Verumtamen scito, quod si episcopi et domini sapientes sunt carnali sapientia, Deus
sapientior est illis eciam spiritualiter, qui exaltat humiles et non approbat superbientes. Scito eciam, quod
canonicus iste laudatus non curauit personaliter equum suum, cum iret ad predicandum vel ad opus suum. 22
Nec personaliter extruxit focum suum cum commesturus esset, sed habuit familiam et necessaria sua ad
sustentationem rationabilem, qui eciam habuit pecuniam sed non ad cupiditatem. Nam eciam, si affluxisset sibi
tota mundi substantia, non dedisset unum denarium ad hoc, quod fieret episcopus. 23 Nec pro toto mundo
dimisisset episcopatum, si placuisset Deo, sed totam voluntatem suam posuit ad Deum paratus honorari ad
honorem Dei et paratus deici pro amore et timore Dei."
Caput 5 Verba Ambrosij ad sponsam de prece bonorum pro populo, et quomodo per gubernatores domini
seculares et ecclesie et per procellas superbia, et cetera, et per portum introitus veritatis designantur et de
vocatione sponse in spiritum.
{ Scriptum est, quod amici Dei olym clamabant rogantes Deum dirumpere celum et descendere ad liberandum
populum suum Israel. Similiter et in istis temporibus amici Dei clamabant dicentes: 'O, benignissime Deus, nos
videmus populum innumerabilem in periculosis procellis perire, quoniam gubernatores auidi sunt illis terris
iugiter applicare volentes, ubi sibi ipsis maius lucrum existimant prouenire. 2 Illic se et populum ducentes, ubi
horribiliores sunt iactus undarum nesciente populo securitatis portum et ob hoc miserabiliter periclitatur populus
infinitus nimis paucis venientibus ad bonum portum. 3 Ideo rogamus te, omnis glorie regem, ut portum
illuminare digneris, quatinus populus vitare sua pericula valeat et iniquis gubernatoribus non parere, sed ad
portum rectum reduci lumine tuo benedicto.' 4 Per istos vero gubernatores intelligo omnes potestatem habentes
corporaliter et spiritualiter in mundo. Plerique enim illorum in tantum diligunt voluntatem propriam, quod de
animarum utilitate et suorum subditorum non attendunt seuissimis mundi procellis, videlicet superbie, cupiditatis
et immundicie, se voluntarie inuoluendo, 5 quorum actus miseria imitatur communitas credens se per illam viam
tenere rectam et sic ipsi se una cum subditis perimunt sequendo sue voluntatis quemlibet appetitum. 6 Per
portum vero intelligo introitum veritatis, qui nunc coram multis sic obscuratus est, quod dum aliquis dixerit viam
78

