{ Filius dei loquitur ad sponsam dicens: Dixi regi prius quosdam gradus per quos ascendere potest ad celestia.
Quos si tenuerit et seruauerit, tanta facilitate ascendet ad celum sicut ille qui vitam tenet contemplatiuam. 2Nunc
autem consulere regi volo decem consilia. Primum est quod in mensa sua non sit solus sed cum aliquibus
subditis suis sedeat, qui ex eius presencia consolabuntur corporaliter et spiritualiter, quia ex hoc a peccatis et
inhonestatibus abstrahuntur. 3 Secundum consilium est quod post mensam stare poterit et honeste modicum
solaciari, quia ex humili collocucione et collacione domestica subditorum acquirit graciam et amorem, et tunc
audiet multorum raciones et opiniones aut imitandas aut reprobandas. 4 Tercium consilium est, quod in omnibus
iudiciis et operibus suis sit misericors et iustus, vt nec propter amiciciam vel falsam compassionem nec propter
priuatum bonum suum aut propter temporalem vtilitatem seu timorem dimittat exercere iusticiam. 5 Nec propter
iram seu impacienciam negligat aut obliuiscatur misericordiam, quia indecens est regi vinci ab ira et iudicem
iudicare subito aut precibus a via iusticie deuiare. 6 Quartum consilium est, quod rex non committat regimina et
iudicia sua facienda illis, quos sciuerit esse parciales et cupidos, aut illis, qui fraudulenter sciunt extorquere
pecunias, quia tales faciliter deuiant a iusticia. 7 Sed inquirat rex illos, qui a natura bene ordinati progenitorum
suorum imitantur bona vestigia et qui magis iusticie opera diligunt quam ditari. 8 Quintum est, quod continue
inquirat rex, qualiter obseruatur lex et iusticia in regno suo, et illos, quos delinquentes corrigere poterit, non
dimittat impunitos. 9 Et caueat, quod non nimis emungat pecunias et emendas a delinquentibus, nec aliqua
calliditate opprimat innocentes sed cum humilibus agat micius et seuerius puniat induratos, seruata in omnibus
iusticia et misericordia. 10 Et vbi humilitatem maiorem viderit, misericordiam superexaltet equitate. 11 Sextum
est, quod continue rex discuciat iudicia et opera sua, et si ex facili et subito mentis impulsu errasse se viderit, non
erubescat corrigere vel retractare que male acta sunt. 12 Non enim ipse est sapiencior Dauid, qui eciam errauit,
nec sanccior propheta, qui credens mendacio occisus est a leone. 13 Septimum est, quod non sit nimis subitus in
agendis sed prouidus et circumspectus, considerando finem negociorum. 14 Innitatur eciam consiliis sapientum
et expertorum et timencium deum, quibus et obediat et se ipsum non abscondat ab eis, quia degeneris et
suspectiosi est animi consiliarios probatos habere suspectos et consilia mature et sobrie tractata cum adulantibus
et assentantibus retractare. 15 Octauum consilium est, quod caueat leuitatem verborum et morum in omnibus,
eciam apud familiares et domesticos suos, fugiatque adulatores et assentatores quasi scorpionem, quia eum
fouent in peccatis et scandalizant bonos. 16 Nam talem conuenit esse regem, quod timeatur a iuuenibus,
honoretur a senibus, laudetur a sapientibus, diligatur a iustis et ab oppressis cordialiter desideretur. 17 Nonum
est, quod rex non communicet hiis, qui ab ecclesia excommunicati sunt, nec foueat illos, qui deum et mandata
eius derident, sed informet eos verbis et ammonicionibus caritatis, et nisi resipuerint, ostendat eis seueritatem
suam et subtrahat eis beneficia sua. 18 Nam honor regis est diuina super omnia diligere et dei honorem suis
viribus augmentare. 19 Decimum consilium est, quod populum et communitatem regni sui diligat, milites suos
clementer pertractet et beneficia parentum in filiis recordetur.
Caput 5 Imperator christus consulit regibus, quod aliquando legant exempla sanctorum, quibus corda excitantur
ad deum, et dat vni regi duos consiliarios spirituales optimos, vt eis obediat et vt alii reges ad similia
prouocentur.
{ Filius dei loquitur ad sponsam: Scriptum est de quodam rege, quod dormire non valens fecit sibi afferri annalia
seu cronacas. 2 Sic rex iste, pro quo tu oras, quia puerilis est, faciat sibi legi sanctorum opera et exempla et gesta
forcium, in quibus excitabitur animus suus ad deum et addiscet, quomodo interdum inter curas regni honestis
solaciis possit se occupare. 3 Insuper constituo ei duos amicos meos, qui sint ei quasi due matres. De vno vero
eorum habebit ipse lac et panem, de alio vero vinum et medicinam. 4 Et primus indicabit ei, quomodo et in
quibus peccat, quomodo satisfaciat de erratis, quomodo consolari possit in tribulacione, quomodo mitigare me
possit iratum. 5 Et de secundo habebit sapienciam in dubiis et solucionem misteriorum et prudenciam regendi et
defendendi regnum suum. Igitur si istis obedierit, proficiet ad deum et ad homines. 6 Nec tamen sic istis duobus
obediat, quod alii consiliarii contemnantur, sed cum istis audiat plurimorum consilia et eligat cum deliberacione
meliora.
Caput 6 Imperator christus docet reges diligere populos subditos tenendo rectos modos regiminis, precipiens eis
quod amoueant consuetudines iniustas et prauas.
{ Filius dei loquitur ad sponsam: Dixi prius, quod rex diligeret populum et communitatem regni sui. Tunc autem
ostendit se diligere eam, quando eam permittit vti legbis approbatis, 2 si super communitatem et populum
crudeles non dominantur exactores et collectores, si nouis adinuencionibus et imposicionibus tributorum non
oneratur populus, si hospitalitate onerosa et insolita non aggrauatur. 3 Poterit tamen rex ad impugnacionem
infidelium humiliter petere auxilium a populo et communitate regni, si necessitatur, sed caueat, quod necessitas
illa non veniat in consuetudinem et legem. 4 Studeat eciam rex ammouere consuetudines contrarias saluti
animarum et maxime illam diutine antiquatam, que continet quod quando naues in littore potestatis sue
periclitantur tempestate, domini nauium et mercimoniorum priuantur bonis, que littori aduehuntur. 5 O quam
impiissima crudelitas est afflicto affliccionem addere! Sufficit enim afflicto ad cumulum doloris sui perdere
nauem, vt bona alia non distrahantur. 6 Ergo rex istam consuetudinem et alias prauas et iniustas auellat a regno
suo et inueniet maiorem graciam et profectum in oculis meis.
288

