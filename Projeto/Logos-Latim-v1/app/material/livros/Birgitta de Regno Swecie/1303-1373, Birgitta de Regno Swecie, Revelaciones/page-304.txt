potest esse, quod non solum dimittitur eis peccatum sed eciam pena purgatorii, si in ipsa contricione moriuntur.
214 Sed iste rex non obtinuit caritatem ante quam in vltimo puncto vite. Quia tunc deficientibus iam viribus et
consciencia obtinuit tamen ex gracia mea inspiracionem diuinam, qua plus doluit de inhonoracione dei quam de
dolore et damno suo. 215 Et iste dolor significabat lucem illam, de qua dyabolus obtenebratus ignorabat, quo
animam regis esset ducturus. 216 Nec ideo dixit se obtenebratum, quasi quod non haberet spirituales
intelligencias, sed quia admirabatur in illa anima tantam lucis claritatem et tantam immundiciam. 217 Angelus
vero sciebat bene, quo duceret animam, sed non valebat eam tangere, antequam esset purgata, sicut scriptum est:
Nemo videbit faciem dei, nisi prius mundificatus fuerit. 218 Item loquebatur michi verbum de pulpito dicens:
Quod autem vidisti angelum extendere manus suas super manus dyaboli, ne aggrauaret penas, significat
potestatem angeli super potestatem dyaboli, qua refrenat maliciam dyaboli. 219 Quia demon nullum modum
nullumque ordinem haberet in puniendo, nisi virtute dei refrenaretur, et ideo deus adhuc in inferno facit
misericordiam. 220 Quia quamuis damnatis non erit redempcio seu remissio vel consolacio, tamen, quia non
puniuntur nisi secundum merita et iusticiam, ideo in hoc magna est dei misericordia. Alias dyabolus non haberet
temperanciam nec modum in malignando. 221 Quod vero rex iste videbatur tibi quasi puer nouiter natus,
significat quod, qui nasci voluerit de mundi vanitate ad celestem vitam. debet esse innocens et gracia dei crescere
virtutibus ad perfeccionem. 222 Quod autem rex leuabat ad angelum oculos suos significat, quod per angelum
custodem suum habebat consolacionem et de spe gaudium, eo quod sperabat se ad eternam vitam peruenturum.
223 Sic ergo spiritualia per corporales similitudines intelliguntur. Nam dyaboli vel angeli non habent talia
membra vel collocuciones, cum sint spiritus, sed per tales similitudines eorum bonitas vel malignitas
corporalibus oculis declaratur. 224 Item loquebatur verbum de pulpito dicens michi: Pulpitum, quod tu vidisti,
significat ipsam deitatem, scilicet patrem et filium et spiritumsanctum. 225 Quod vero non potuisti
comprehendere pulpiti longitudinem et latitudinem nec profundum nec altitudinem, significat quod in deo non
est inuenire principium neque finem, quia deus sine principio est et erat et sine fine erit. 226 Quod vero quilibet
color dictorum trium colorum videbantur in altero et tamen vnus color discernebatur ab altero significat, quod
deus pater eternaliter est in filio et spiritu sancto et filius in patre et spiritu sancto et spiritus sanctus in vtroque,
vna veraciter natura et distincti proprietate personarum. 227 Quod vero vnus color videbatur sanguineus et
rubeus significat filium, qui illesa deitate humanam naturam assumpsit in suam personam. 228 Albus vero color
significat spiritum sanctum, per quem fit ablucio peccatorum. Aureus autem color significat patrem, qui est
principium et perfeccio omnium, non quod aliqua perfeccio magis est in patre quam in filio nec quod prius est
pater quam filius. 229 Et vt intelligas, quod non est idem pater, qui est filius, sed alius in persona pater, alius in
persona filius, alius in persona spiritus sanctus, vnum vero in natura, ideo ostenduntur tibi tres colores discreti et
coniuncti, discreti propter discrecionem personarum, vniti vero propter vnitatem nature. 230 Et sicut in
vnoquoque colore vidisti reliquos colores neque vnum sine alio videre potuisti nec in coloribus aliquid prius aut
posterius, maius aut minus, sic in trinitate nichil est prius vel posterius, maius vel minus, diuisum vel confusum,
sed vna voluntas, vna eternitas, vna potestas vnaque gloria. 231 Et licet filius sit a patre et spiritus sanctus ab
vtroque, numquam tamen pater fuit sine filio et spiritu sancto neque filius et spiritus sanctus sine patre. 232 Item
loquebatur verbum ad me dicens: Liber, qui in pulpito videbatur, significat quod in deitate est eterna iusticia et
sapiencia, cui nichil addi vel minui potest. 233 Et iste est liber vite, qui non est scriptus sicut scriptura, que est et
non fuit, sed scriptura huius libri semper est. 234 In deitate quippe est, sempiternum est et intellectiuum omnium
presencium, preteritorum et futurorum absque transmutacione et vicissitudine et nichil est ei inuisibile, quia
omnia videt. 235 Quod vero verbum loquebatur se ipsum significat, quod deus est verbum eternum, a quo sunt
omnia verba et in quo viuificantur et subsistunt omnia. Et ipsum verbum tunc visibiliter loquebatur, quando
verbum factum est caro et cum hominibus conuersabatur. 236 Ecce hanc visionem diuinam promeruit tibi mater
dei. Et hec est misericordia promissa regno swecie, scilicet quod homines habitantes in eo audirent verba, que
procedunt de ore dei. 237 Quod vero pauci recipiunt et credunt verba celestia diuinitus tibi data, hoc non est
culpa dei sed hominum, quia nolunt dimittere frigus mentis sue. 238 Nam eciam verba euangelica non sunt
completa cum primis regibus illius temporis, sed adhuc venient tempora, quibus complebuntur.
Caput 49 Christus declarat sponse, quare deus plagauit populum israhel in deserto et non in egypto, et de
probacione moysi. Et reprehendit quendam regem cum comminacione, quia non compaciebatur subditis et
regebatur per malos consiliarios, nec confidat in hoc, quod antea vocauerat eum amicum.
{ Loquebatur dominus ad sponsam dicens: Tria genera hominum erant in populo israhel. Quidam eorum
diligebant deum et moysen, alii plus se quam deum, alii vero nec deum nec moysen sed terrena sola. 2 Cumque
populus iste esset in egypto, omnes vocabantur filii dei et filii israhel, sed non omnes equali mente seruiebant
deo. 3 Sic eciam, cum deo placuit educere populum de egypto, quidam crediderunt deo et moysi, alii autem
exacerbabant deum et moysen. Ideo deus ostendit misericordiam suam magnam et iusticiam induratis. 4 Sed
poteris querere: Cur dominus eduxit populum et non magis plagauit eum in egypto, cum ipse presciuit nondum
esse tempus miserendi nec malicias hominum esse completas? 5 Respondeo ego ipse: Deus elegit populum
israhel quasi scolares ad instruendum et probandum eos in deserto. Quibus necessarius erat pedagogus, qui verbo
et opere precederet eos. 6 Vt ergo discipuli perfeccius instruerentur, magis necessarium fuit desertum quam
egyptus, ne forte in disciplina iusticie dei inquietarentur nimium de egiptiis aut ne inter signa misericordie
304

