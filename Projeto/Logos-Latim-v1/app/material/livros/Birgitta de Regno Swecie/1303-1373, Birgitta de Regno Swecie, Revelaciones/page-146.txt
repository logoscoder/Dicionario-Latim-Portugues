ecclesiam venias quam cum ultimis. 13 Deuote igitur cantando matutinum de tempore et honeste usque ad finem
stare debes et interdum sedere, sicut decens est, sed minime loquendo, nisi aliquid a te interrogatum fuerit, 14 et
tunc cum paucissimis verbis respondeas et non clamorosis excluso quolibet iracundie atque impaciencie signo, si
fieri poterit. 15 Multum enim te ordinares honeste, si esses in presencia alicuius domini temporalis et terreni, et
idcirco multo magis debes cum omni honestate et modestia et humili reuerencia interna et eciam exteriori stare in
presencia et seruicio eterni Regis celorum semper et ubique presentis et omnia videntis. 16 Et si forte necessitate
compulsus fueris super magnis rebus te aut alium tangentibus ad loquendum in ipsis mediis horis, tunc de choro
exeas et quod tibi videtur paucis verbis extra chorum sine clamore respondeas sine mora in tuum stallum
redeundo. 17 Et si poteris, ordina, ut illud negocium ad expediendum in alio loco et tempore suspendatur, ne
cultus diuinus et honor Dei diminuatur et impediatur. 18 Caue eciam, ne vadas gyrovagando per ecclesiam quasi
spaciando huc et illuc ambulando, dum cantantur hore. Hoc enim est inconstantis et gyrouagantis animi et tepidi
spiritus et modice caritatis et deuocionis. 19 Tempore autem interualli, scilicet inter horas, tunc ora vel lege
aliqua utilia anime et deuota vel aliis proficua hoc iugiter obseruando, 20 quod ab hora, qua surgis a loco tuo ad
matutinum, nullis te libenter operibus implices nisi cantui, lecture, oracioni vel studio, donec summa missa fuerit
finita, nisi forte in capitulo vestro inter vos de aliquibus sit tractandum super rebus ecclesie seu meliori statu et
ordinacione faciendum. 21 Deinde celebrata summa missa de corporalibus utilitatibus et commodis atque
honestis consolacionibus virtuosis loqui et confabulari bene conuenit. 22 Quando autem intratis ad mensam,
legantur benedicciones mense. Et siue tu fueris hospes alterius siue tu hospites habueris, incipias inter ferculas
primum in mensa loqui de Deo vel de sua dignissima Matre aut de aliquo sancto 23 pro edificacione et utilitate
commensalium et eciam seruitorum mense ad minus unum verbum vel duo, aut eciam aliqua de Deo vel de sua
Matre aut de sanctis Dei ab aliis interroga. 24Et adhuc, dum solus fueris in mensa astante tuo famulo, similiter
facias et hoc habeas pro leccione, que conuescentibus fratribus in monasteriis solet legi. 25 Facta autem
comestione et graciis Deo redditis et benefactoribus et tunc de rebus seu negociis te tangentibus, cum
quibuscumque personis honestis tibi placet, per aliquam breuem horam loquere. 26 Et postea statim ingredere
cubiculum tuum et flexis quinquies tuis genibus legas quinquies Pater Noster et quinque vicibus Aue Maria
propter vulnera Domini nostri Ihesu Christi et propter dolores sue Matris. 27 Deinde medietatem temporis, quod
est usque ad vesperas, ad studendum aut legendum atque ad quiescendum aliquantulum habeas, nisi forsan ab
amicis tuis propter aliqua eos tangencia fueris impeditus, 28 et aliam medietatem temporis predicti ad
spaciandum habeas pro consolacione honesta corporali, ut forcior efficiaris ad laudem Dei. 29 Deinde, cum
pulsatur ad vesperas, statim ad officium decantandum ac chorum ecclesie intres ita te habendo in choro, sicut
prius supradictum est, et dicto completorio omni die pro mortuis vigilias legas cum tribus leccionibus ante cenas.
30 Facta autem cena exercitare in talibus moribus, sicut dictum est de prandio. Post gracias vero ad spaciandum
vadas loquendo utilia et consolatoria verba, donec dormitum ire volueris. 31 Et tunc eciam, antequam ad lectum
vadas, pone te ante lectum tuum et ibi deuote dices quinque vicibus Pater Noster et quinque Ave Maria pro
passione Ihesu Christi et postea intra lectum tuum et corpori tuum de sompno et quiete tantum tribue, quod non
urgearis vigilie temporibus propter quietis et sompni breuitatem dormitare. 32 Omni autem sexta feria legas
deuote septem psalmos cum letania et illa die tribue quinque denarios quinque pauperibus indigentibus pro
reuerencia quinque vulnerum Ihesu Christi. 33 Preterea, frater et amice dilectissime, consulo tibi, ut
infrascriptam abstinenciam habere velis per hunc annum pro peccatis propriis. 34 Primo totam quadragesimam
ieiunes omni die ad unam comestionem in piscibus et similiter in aduentu Domini, omnes vigilias beate Marie in
pane et aqua, vigilias apostolorum in piscibus, omnes quartas ferias ad unam comestionem in caseo et ouis et
piscibus, 35 omni sexta feria in pane et vino tantum -- et si forte magis libuerit aquam quam vinum cum pane
habere, hoc tibi non dissuadeo --, omni die sabbati in piscibus et oleo ad unum prandium. 36 Dominico autem
die et die Lune et Martis et die Iouis bis in die comede de carnibus, dum tamen ab Ecclesia non precipiatur
ieiunare. 37 Nota, frater dilecte, quod propter tria hec omnia tibi scribere et consulere decreui. Primo, ut inuidia
Dyaboli et eius astucia te ad hoc non traheret, quod te ipsum ita subito totum consumeres, quod sensus tui atque
vires cito deficerent, et postea tota vita tua Deo minus seruires, quam oporteret. 38 Secundo, quod si mundani
homines in tuis sensibus aut viribus ex nimio labore defectum aliquem in te notauerint aut eciam in laboribus
inceptis te attediari conspexerint, abhorrerent et pertimescerent diuinis laboribus se subicere. 39 Tercio, quia
spero opera tua ex eo magis Deo placere, quia pocius eligis alterius consilio humiliter acquiescere quam te ipsum
personaliter tuo proprio iudicio regere.
Caput 81 Responsio, ut credo, Virginis ad sponsam de tribus hominibus, pro quibus sponsa ad Deum
intercedebat; et que sunt lacrime meritorie et que non; et qualiter caritas Dei augmentatur ob meditacionem
Christi humilitatis; et quomodo timor quamuis non filialis nec inicialis sit bonus.
"{ Ille homo est quasi saccus plenus aristis, de quo si una arista auferretur, apponerentur in eo decem. Talis est
ille homo pro quo rogas, quia ipse dimittit unum peccatum ex timore sed addit decem propter honorem mundi. 2
De altero vero homine pro quo postulas, respondeo tibi, quod non est consuetudo putridis carnibus preciosa
salsamenta apponere. Rogas quippe dari sibi corporales tribulaciones propter utilitatem anime sue, sed voluntas
sua contraria est peticioni tue. 3 Ipse quippe appetit honores mundi magisque desiderat diuicias quam spiritualem
paupertatem et voluptas est ei dulcis. Propter quod anima eius est putrida et fetens coram me; et ideo non
146

