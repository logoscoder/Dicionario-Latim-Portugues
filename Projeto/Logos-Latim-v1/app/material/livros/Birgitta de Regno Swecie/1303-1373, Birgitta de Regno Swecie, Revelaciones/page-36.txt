iterum filio: "Omnis virtus et gloria sit tibi, fili mi! Tu es Deus meus et misericordia. A te est omne bonum, quod
habeo. 13 Tu es quasi semen, quod non est seminatum et tamen creuit et dedit ex se fructum centesimum et
millesimum. De te enim procedit omnis misericordia, que, quia innumerabilis et indicibilis est, bene significari
potest in centenario numero, in quo notatur perfeccio, quia a te est omnis perfectus et perfeccio." 14 Respondit
matri filius: "Vere, mater, bene similasti me semini, quod non seminabatur et tamen creuit, quia cum deitate veni
in te et humanitas mea non ex commixtione seminabatur et tamen creuit in te, ex qua omnibus profluxit
misericordia. Ideo bene dixisti. Nunc ergo, quia per dulcissima verba oris tui trahis misericordiam a me, pete
quodcumque vis, et dabitur tibi." 15 Respondit mater: "Fili mi, quia misericordiam ego a te consecuta sum, ideo
misericordiam et auxilium peto miseris. Quatuor quippe sunt loca. Primus est celum, in quo angeli et sanctorum
anime nullo indigent nisi te, quem habent. In te enim habent omne bonum. 16 Secundus locus est infernus, et
habitantes in eo impleti sunt malicia et exclusi ab omni misericordia. Ideo nichil ad eos potest amplius intrare de
bono. 17 Tercius locus est purgandorum. Ipsi enim indigent triplici misericordia, quia tripliciter affliguntur.
Turbantur quippe auditu, quia nichil aliud audiunt nisi dolores pene et miserie. 18 Affliguntur visu, quia nichil
vident nisi miseriam suam. 19 Affliguntur tactu, quia senciunt calorem ignis intolerabilis et grauis pene. Da eis,
Domine mi et fili mi, misericordiam tuam propter preces meas!" 20 Respondit filius: "Libenter propter te dabo
eis triplicem misericordiam. Primo auditus eorum alleuiabitur, visus mitigabitur, pena remissior et micior erit. 21
Insuper, quicumque ab ista hora sunt in summa pena purgatorii, venient ad mediam. Et qui sunt in media, venient
in leuissimam penam. Qui autem sunt in leuissima pena, transibunt ad requiem." 22 Respondit mater: "Laus et
honor sit tibi, Domine mi!" Et statim mater subiunxit ad filium: "Quartus locus est mundus et habitatores eius
indigent tribus: primo contricione pro peccatis, secundo satisfaccione, tercio fortitudine ad faciendum bona." 23
Respondit filius: "Omnis, quicumque inuocauerit nomen tuum et spem habet in te cum proposito emendandi
commissa, ista tria dabuntur ei, insuper et regnum celeste. Tanta enim est michi dulcedo in verbis tuis, ut non
possim negare, que petis, quia nichil aliud vis, nisi quod ego. 24 Tu denique es quasi flamma lucens et ardens,
qua luminaria extincta accenduntur et inaccensa conualescunt. Sed ex caritate tua, que ascendit in cor meum et
attraxit me ad te, reuiuiscent, qui in peccatis sunt mortui, et tepidi, quasi fumus nigri, in caritate mea
conualescent."
Caput 51 Verba benediccionis Matris ad Filium, audiente sponsa, et qualiter Filius gloriosus figurat pulcherrime
suam dulcissimam matrem per florem, natum in valle etcetera.
{ Mater loquebatur ad filium dicens: "Benedictum sit nomen tuum, fili mi Iesu Christe! Honor sit humanitati tue
super omnia, que creata sunt! Gloria sit deitati tue super omina bona, que est cum humanitate tua unus Deus." 2
Filius respondit: "Mater mea, tu es similis flori, qui creuit in una valle. Circa quam vallem erant quinque alti
montes. Et flos ipse creuit de tribus radicibus cum recto hastili, quod nullos habebat nodos. 3 Hic flos habebat
quinque folia, plena omni suauitate. Vallis autem excreuit cum flore suo super istos quinque montes et folia
floris dilatauerunt se super omnem altitudinem celi et super omnes choros angelorum. 4 Tu, dilecta mater mea, tu
es vallis illa propter humilitatem tuam, quam pre aliis habuisti. Hec excessit quinque montes. 5 Primus mons erat
Moyses propter potestatem. Ipse enim habuit in lege potestatem super populum meum, ac si fuisset conclusus in
pugno suo. Tu autem conclusisti omnium legum dominum in utero tuo. Ideo tu alcior illo monte. 6 Secundus
mons erat Helias, qui sic sanctus fuit, quod cum anima et corpore fuit assumptus in sanctum locum. Tu autem,
carissima mater mea, anima tua assumpta fuit super omnes choros angelorum ad thronum Dei et cum ea est
mundissimum corpus tuum. Ideo tu alcior Helia. 7 Tercius mons erat fortitudo Sampsonis, quam habuit super
omnes homines. Tamen vicit eum diabolus fallacia sua. Tu autem vicisti diabolum fortitudine tua. Ideo tu forcior
Sampsone. 8 Quartus mons erat Dauid, qui fuit vir secundum cor meum et voluntatem meam et tamen cecidit in
peccatum. Tu autem, mater mea, sequebaris omnem voluntatem meam et numquam peccasti. 9 Quintus mons
erat Salomon, qui fuit plenus sapiencia. Tamen fuit infatuatus. Tu vero, mater mea, plena fuisti omni sapiencia et
numquam fuisti insipiens nec decepta. Ideo alcior Salomone. 10 Flos autem prodiit de tribus radicibus, quia tu a
iuuentute tua habuisti tria, scilicet obedienciam, caritatem et diuinam intelligenciam. 11 De hiis enim tribus
radicibus creuit hastile rectissimum sine omni nodo, idest voluntas tua, que numquam flectebatur nisi ad velle
meum. 12 Flos enim iste habuit quinque folia, que excreuerunt super omnes choros angelorum. Vere tu, mater
mea, flos istorum quinque foliorum es. 13 Primum folium est honestas tua in tantum, quod angeli mei, qui sunt
honesti ante me, considerantes honestatem tuam viderunt eam supra se esse et eminenciorem illorum sanctitate et
honestate. Ideo tu alcior es angelis. 14 Secundum folium est misericordia tua, que tanta fuit, quod, cum videres
omnium animarum miseriam, compaciebaris eis et passa es penam in morte mea. 15 Angeli pleni sunt
misericordia. Tamen numquam paciuntur dolorem, sed tu, piissima mater, miserta es miseris, quando senciebas
omnem dolorem de morte mea et propter misericordiam voluisti magis pati dolorem quam exempta esse ab eo.
Ideo misericordia tua excessit omnium angelorem misericordiam. 16 Tercium folium est mititas tua. Angeli
quippe mites sunt et cupiunt omnibus bonum, sed tu, mater mea carissima, ante mortem tuam habuisti in anima
tua et corpore voluntatem quasi angelus et fecisti omnibus bonum. Et nulli adhuc negas, qui racionabiliter petit
suam utilitatem. Et ideo mititas tua excellencior est angelis. 17 Quartum folium est pulchritudo tua. Angeli enim
considerant alter alterius pulchritudinem et pulchritudinem omnium animarum et omnium corporum admirantur,
sed anime tue pulchritudinem vident esse super omnia, que creata sunt, et corporis tui honestatem excellere
36

