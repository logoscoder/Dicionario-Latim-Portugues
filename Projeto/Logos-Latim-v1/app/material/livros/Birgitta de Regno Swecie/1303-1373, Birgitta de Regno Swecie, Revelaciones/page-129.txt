honore Dei et paciencia in aduersis. Quarta est non attendere ad laudes et obprobria hominum sed ad honorem
solius Dei. 20 Quinta est abstinencia carnis cum vera humilitate. Sexta est recogitacio beneficiorum Dei et
iudiciorum eius timor. Septima est caritas Dei super omnia et perseuerancia in bonis inchoatis. 21 Nunc autem
vestes iste immutate sunt et contempte. Diligitur quippe pro confessione excusacio et leuigacio culpe, pro
castitate scurrilium continuacio, pro labore salutis anime labor utilitatis corporis, pro honore et amore Dei
ambicio mundialium et superbia, 22 pro parcitate laudabili superfluitas in omnibus, pro timore Dei presumpcio
et diiudicacio iudiciorum Dei, pro dileccione Dei super omnia ingratitudo cleri super omnes. Ideo, sicut dixi per
prophetam, veniam in indignacione et tribulacio dabit eis intellectum." 23 Tunc mater misericordie astans
respondit: "Benedictus sis tu, Fili, pro iusticia tua. Loquor ad te, qui omnia scis, propter sponsam istam, quam tu
vis intelligere spiritualia, que tamen nisi per similitudines capere non valet spiritualia. 24 Tu quippe dixisti in
deitate tua, antequam suscepisses humanitatem de me, quod si decem viri iusti inuenirentur in ciuitate, misereri
velles toti ciuitati propter decem. Nunc autem adhuc infiniti sunt sacerdotes, qui te oblacione corporis tui placant.
25 Ergo miserere propter eos hiis, qui parum boni habent. Hoc ego, que te secundum humanitatem genui, rogo;
hoc omnes electi tui petunt mecum." 26 Respondit Filius: "Benedicta sis tu et benedictum verbum oris tui. Tu
vides, quod tripliciter parco propter triplex bonum, quod oblacio corporis mei habet. 27 Sicut enim ex
presumpcione Iude tria ostensa sunt bona in me, sic ex oblacione sacrificii huius tria veniunt animabus. Denique
paciencia mea laudatur, quod sciens proditorem meum non repuli conuersacionem eius. 28 Secundo, quod
astante proditore cum suis omnes ex unico verbo meo ceciderunt in terram, ubi potencia mea ostendebatur.
Tercio, quia omnem maliciam eius et Dyaboli ad animarum conuerti salutem, ubi sapiencia et caritas diuina
manifestabatur. 29 Sic eciam ex oblacione sacerdotum tria veniunt bona. Primo laudatur ab omni celesti exercitu
paciencia mea, quia idem sum in manibus boni et mali sacerdotis, quia apud me non est personarum accepcio,
nec merita hominum conficiunt hoc sacramentum sed verba mea. 30 Secundo, quia hec oblacio prodest omnibus,
a quocumque sacerdote est oblatum. Tercio, quia prodest eciam ipsis offerentibus quantumcumque malis, quia
sicut ex uno verbo quod dixi, scilicet 'Ego sum', corruerunt hostes mei corporaliter in terram, 31 sic dicto verbo
meo, videlicet 'Hoc est corpus meum', fugiunt demones a temptando animas offerencium nec auderent redire ad
eos cum tanta audacia, si affectus peccandi non sequeretur. 32 Itaque misericordia mea parcit in omnibus et
omnes suffert, sed iusticia clamat vindictam, quia clamo cotidie et quam multi michi respondent, satis tu vides.
33 Verumptamen adhuc mittam verba oris mei, et qui audierint complebunt dies suos in leticia illa, que nec dici
nec cogitari potest pre dulcedine. 34 Qui vero non audierint, venient eis sicut scriptum est septem plage in anima
et septem in corpore, quas considerando et legendo ea, que gesta fuerunt, inuenient, ne experiendo
contremiscant."
Caput 59 Verba Christi ad sponsam, qualiter sacerdos tenetur habere tria: primo corpus Christi consecrare,
secundo mundiciam carnis et spiritus habere, tercio parrochie sue prouidere; eciam quod tenetur habere Librum
et Oleum; et quomodo sacerdos angelus Domini est, ymmo quod eius officium est maius quam angeli.
{ Filius loquitur: "Sacerdos tenetur habere tria, primo consecrare corpus Dei, secundo habere mundiciam carnis
et spiritus, tercio prouidere parrochie sue. Sed potes querere: 'Quid prodest habere ecclesiam, si non habet
parrochiam?' 2 Respondeo tibi: sacerdos habens voluntatem omnibus prodesse et predicare propter amorem Dei,
ille habet tam latam parrochiam, quasi si haberet totum mundum, quia, si posset toti loqui mundo, minime
parceret labori suo. Ideo voluntas bona reputatur ei pro opere. 3 Nam Deus propter ingratitudinem audiencium
multociens parcit electis suis a labore predicandi, nec tamen fraudantur mercede propter affectum bonum. 4
Presbiter eciam tenetur habere Librum et Oleum: Librum ad instruendum imperfectos, Oleum sanctum ad
infirmos liniendum. 5 Sicut enim in Libro continetur doctrina spiritualis et corporalis, sic in sacerdote sit sciencia
ad se ipsum moderando carnem, ne dissoluatur intemperancia, qua scandalizantur parrochiani, fugiendo
cupiditatem mundi, qua vilipenditur decor Ecclesie, deuitando mores secularium, quibus dignitas clericalis
dehonestatur. 6 Spiritualis vero sciencia est instruere insipientes, corripere dissolutos, accendere proficientes. 7
In Oleo vero notatur dulcedo oracionis et exempla bona. Sicut enim oleum pinguius est pane, sic oracio caritatis
et exempla bona vite efficaciora sunt ad trahendum homines et pinguiora ad placandum Deum. 8 Vere dico tibi,
filia, quod magnum est sacerdotis nomen, quia angelus Domini est et mediator, sed maius est officium eius, quia
tractat incomprehensibilem Deum, ymaque celestibus in manu eius coniunguntur."
Caput 60 Verba sponse ad Deum de grato modo effundendi preces coram Deo.
" {B enedictus sis tu, creator et redemptor meus. Ne indigneris, si loquor ad te, sicut vulneratus ad medicum,
sicut tribulatus ad consolatorem, sicut pauper ad diuitem et habundantem. 2 Vulneratus quippe dicit: 'O, medice,
noli abhominari me saucium, quia frater es!' 'O, consolator optime, noli me despicere, quia anxius sum, sed da
cordi meo requiem sensibusque meis consolacionem!' 3 Pauper vero dicit: 'O, tu diues et nullius egens, respice
me, quia periclitor fame, vide me, quia nudus sum, et da michi vestes, quibus calefiam!' 4 Sic ego dico: O,
Domine omnipotentissime et optime, ego considero vulnera peccatorum meorum, quibus ab infancia vulnerata
sum, et ingemisco, quia tempus consumptum est inutiliter; vires non sufficiunt ad labores, quia exhauste sunt in
vanitatibus. 5 Ideoque, quia tu es fons tocius bonitatis et misericordie, rogo te: miserere mei, tange cor meum
manu dileccionis tue, quia medicus es optimus, consolare animam meam, quia consolator es bonus!"
129

