superfluitate et delectabilitate sua; durum eciam videtur contra voluntatem suam ire. Sed licet durum sit, est
tamen utile omnimode, est et pulchrum. 37 Ideo, sponsa mea, per quam intelligo omnes fideles, congregemus in
secundam domum nostram pacem ad Deum et proximum, opera misericordie compaciendo et subueniendo
miseris, abstinenciam a concupiscenciis! 38 Hec, sicut carior ceteris, sic eciam pulchrior est aliis in tantum, quod
sine ea nulla videtur alia virtus esse pulchra. 39 Que quidem abstinencia trahi debet de vermibus, idest de
cogitacione excessuum suorum contra Deum suum, de humilitate mea et de abstinencia mea, qui factus sum
similis vermi propter hominem. 40 Consideret namque homo in animo suo, quomodo et quociens contra me
peccauerit et qualiter emendauerit, et inueniet in se, quod nulla abstinencia et nullo labore suo sufficeret
emendare, quociens contra me peccauerit. 41 Perpendat eciam penam meam et sanctorum meorum, quare talia
passi sumus, et intelliget verciter, quod, si tantam districcionem exegi a me et sanctis meis, qui michi obedierunt,
quanto districciorem ulcionem exigam ab eis, qui michi non obediunt. 42 Ergo bona anima assumat sibi
abstinenciam libenter, recordetur peccata sua, quam mala sunt, que quasi vermes rodunt animam, et sic de
vilibus vermibus preciosum sericum congregabit, idest abstinenciam puram in omnibus membris suis. 43 De qua
Deus gaudet et omnis celi exercitus. Et pro qua congregans merebitur eternum gaudium, qui, nisi ipsa subueniret,
habuisset eternum luctum.
Caput 27 Verba Christi ad sponsam de instrumentis in tercia domo reponendis et qualiter per talia instrumenta
bone cogitaciones, sensus disciplinati et vera confessio designantur, et omnium istorum optima declaracio et de
clausura istarum domorum in generali.
{ Filius Dei loquebatur ad sponsam dicens: "Dixi tibi prius, quod in tercia domo deberent esse instrumenta sub
triplici genere. 2 Primo instrumenta, in quibus infundentur liquores. 3 Secundo instrumenta, quibus terra foris
preparetur, utputa rastrum et securis et huiusmodi, quibus confracta restaurentur. 4 Tercio instrumenta viua, sicut
asini et equi et similia, quibus et viua et mortua promoueantur. 5 In prima autem domo, in qua sunt liquores,
debent esse duo instrumentorum genera: primo instrumenta, in quibus infundantur liquores fluidi et dulces, sicut
aqua et oleum, vinum et huiusmodi; secundo instrumenta, in quibus infundantur liquores amari et spissi, sicut
sinapis et farina et consimilia. 6 Numquid potes tu intelligere, quid ista significant? Liquores certe significant
cogitaciones anime bonas et malas. 7 Cogitacio enim bona est sicut oleum dulce et sicut vinum delectabile.
Cogitacio vero mala est sicut sinapis amara, quia amaram facit animam et turbidam. 8 Et sicut homo quandoque
habet necesse de liquoribus spissis, qui, licet non multum proficiunt ad corporis sustentacionem, prosunt tamen
ad corporis et cerebri purgacionem et sanacionem, sic eciam cogitaciones male sunt. 9 Quia, quamuis non
impinguant et saciant animam ut oleum bonarum cogitacionum, tamen proficiunt ad anime purgacionem, sicut
sinapis ad purgacionem cerebri. 10 Nisi enim /non/ quandoque interuenirent cogitaciones male, tunc homo esset
angelus et non homo, et putaret homo omnia habere a se ipso. 11 Ideo ut homo intelligat infirmitatem suam,
quam habet a se ipso, et fortitudinem, quam habet a me, necesse est, ut permittatur ex magna misericordia
quandoque temptari cogitacionibus malis. 12 Quibus si homo non consentit, purgacio sunt anime et custodia
virtutum suarum et, licet amare sunt quasi sinapis ad ferendum, tamen multum sanant animam et ducunt eam ad
eternam vitam et sanitatem, que non potest haberi sine amaritudinibus. 13 Ergo vasa anime, ubi cogitaciones
bone reponentur, sedule preparentur et continue mundentur, quia utile est, ut eciam cogitaciones male adueniant
propter probacionem et maius meritum. 14 Laboret autem anima diligenter, ne consenciat eis vel delectetur in
eis. Alioquin dulcedo et incrementum anime effundetur et sola amaritudo remanebit. 15 In secunda domo debent
esse instrumenta eciam sub duplici genere: primo instrumenta exteriora, quibus terra foris preparetur ad semen et
spine eradicentur, utputa aratrum et rastrum; secundo instrumenta utilia ad necessaria interiora et exteriora,
utputa securis et consimilia. 16 Instrumenta autem, quibus terra excolitur, significant sensus hominis, qui ad
utilitatem proximi, tamquam aratrum ad terram, ordinandi sunt. 17 Mali enim homines sunt sicut terra, quia
terrena semper cogitant. Ipsi namque sunt aridi a compunccione pro peccatis suis, quia peccatum nichil reputant.
18 Ipsi sunt frigidi in diuina caritate, quia nichil nisi suam voluntatem querunt. 19 Ipsi sunt ponderosi ad
agendum bona, quia alacres sunt pro honore mundi. 20 Ideo vir bonus istos excolere debet per sensus exteriores,
sicut et bonus rusticus terram excolit per aratrum. 21 Primo enim debet excolere per os suum, loquendo eis utilia
anime et informando ad viam vite, deinde opere faciendo bona, que poterit, ut proximus informetur per verba et
excitetur ad faciendum bona. 22 Deinde excolet reliquis membris proximum suum, ut fructifer fiat, scilicet oculis
simplicibus, ne videat impudica, ut proximus impudicus addiscat in omnibus membris modestiam. 23 Auribus
suis excolat, ne audiat inepta, et pedibus, ut alacer sit ad opus Dei. 24 Huic terre sic exculte ego, Deus, pluuiam
gracie mee per laborem excolentis tribuam, et gaudebit laborans de fructu terre prius aride, cum ceperit
germinare. 25 Instrumenta vero, que ad interiora preparanda necessaria sunt, sicut securis et consimilia,
significant intencionem discretam et diuinam discussionem operis sui. 26 Quia, quidquid boni homo fecerit, non
debet facere propter honores et laudes hominum sed ex diuina caritate ad eternam retribucionem. 27 Ideo
examinet homo diligenter opera sua, qua intencione et qua mercede hec fecit, et, si inuenerit in opere suo
aliquam superbiam, abscidat statim securi discrecionis, ut, sicut foris excolit proximum suum, qui quasi extra
domum est, idest extra societatem amicorum meorum per opera mala, sic intus per diuinam caritatem fructificet
sibi. 28 Quia, sicut opus rustici, qui non habuit instrumenta, quibus repararet destructa, cicius erit in vacuum, sic,
nisi discreta discrecione homo examinet opera sua, quomodo alleuientur, si laboriosa videntur, quomodo
71

