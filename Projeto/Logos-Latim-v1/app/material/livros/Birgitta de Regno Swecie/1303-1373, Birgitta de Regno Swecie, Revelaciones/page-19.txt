in bonis operibus, sed ad diuicias et honores; septimo conueniunt causa luxurie et in luxurie appetitu velut
iumenta. 19 Hii veniunt cum uno consensu et concordia ante fores ecclesie mee, quorum affeccio et interna
cogitacio tota est contraria michi, et voluntatem suam, que ad placendum mundo est, preponunt voluntati mee. Si
enim tota cogitacio eorum esset ad me et voluntatem suam committerent in manus meas et susciperent
coniugium cum timore meo, tunc ego assentirem in eos et essem tercius cum eis. 20 Nunc autem consensus
meus, qui deberem esse caput eorum, abest, quia luxuria est in corde eorum et non amor meus. Deinde procedunt
ad altare meum, ubi audiunt, quod debent esse cor unum et anima una, sed tunc cor meum fugit ab eis, quia ipsi
de corde meo non habent calorem et de carne mea non senciunt saporem. 21 Querunt enim calorem, cito
periturum, et querunt carnem, quam vermes comesturi sunt. Ideo tales coniunguntur absque vinculo Dei Patris et
eius unione et absque caritate Filii et absque consolacione Spiritus sancti. 22 Cum vero coniuges veniunt ad
lectum, tunc statim discedit ab eis spiritus meus et appropinquat spiritus impurus, quia non conueniunt nisi causa
luxurie, nec aliquid aliud inter eos tractatur et cogitatur. Verumptamen adhuc misericordia mea cum eis est, si
conuertentur. Ex multa enim caritate mitto ego in semen eorum animam viuentem, a potencia mea creatam, et
concedo aliquando, quod de malis parentibus quandoque generentur boni filii. Frequencius tamen nascuntur mali
filii de malis parentibus, quia filii tales parentum iniquitatem imitantur, in quantum possunt, et plus imitarentur,
si a paciencia mea permitterentur. 23 Tale enim coniugium numquam videbit faciem meam, nisi penituerint.
Nullum enim peccatum tam graue est, quod penitencia non diluatur. Propterea conuertam me ad coniugium
spirituale, quale decet habere Deum cum corpore casto et anima casta. Ibi enim alia septem bona inueniuntur,
contraria prioribus predictis malis. 24 Nam ibi non desideratur forma aliqua seu pulchritudo corporis nec
delectabilium visio sed solummodo visio et amor Dei; secundo nichil possidere nisi unde viuant, solummodo ad
necessitatem, nichil ad superfluitatem; tercio vitant verba ociosa et scurrilia; quarto non curant videre amicos vel
parentes, sed ego sum amor et desiderium eorum. 25 Quinto humilitatem cupiunt seruare interius in consciencia
et exterius in habitu. Sexto habent voluntatem numquam velle luxuriari. Septimo generant Deo suo filios et filias
per bonam conuersacionem et bonum exemplum et per spiritualium verborum predicacionem. 26 Hii tunc
assistunt foribus Ecclesie mee, quando fidem inuiolabilem obseruant, ubi assenciunt in me et ego in eos.
Procedunt vero ad altare meum et cum corpore et sanguine meo spiritualiter delectantur. In cuius delectacione
cor unum et caro una et unius voluntatis esse volunt, et ego verus Deus et homo, potens in celo et in terra, ero
tercius cum eis, qui implebo cor eorum. 27 Illi coniuges temporales incipiunt concupiscenciam sui coniugii in
luxuria tamquam iumenta, et deteriores iumentis. Isti autem spirituales coniuges incipiunt in diuina caritate et
diuino timore, nulli placere curantes nisi michi. Illos implet et excitat spiritus malus ad carnis delectacionem, in
qua non est nisi fetor, sed isti implentur spiritu meo et igne caritatis mee accenduntur, qui numquam deficiet eis.
28 Ego sum unus Deus, trinus in personis, unus in substancia cum Patre et Spiritu sancto. Sicut enim impossibile
est separari Patrem a Filio et Spiritum ab utroque et sicut impossibile est separari calorem ab igne, sic
impossibile est tales coniuges spirituales a me separari, quin sim tercius cum eis. Semel enim corpus meum
laceratum est in passione et mortuum, sed numquam amplius lacerabitur nec morietur. 29 Ita ipsi numquam
morientur a me, qui michi fide recta et voluntate perfecta incorporantur. Nam ubicumque stant, sedent vel
ambulant, ego semper sum tercius cum eis."
Caput 27 Verba Matris ad sponsam, qualiter in chorea sunt tria et quomodo per choream mundus iste designatur,
et de tribulacione Matris in Christi morte.
{ Mater Dei loquebatur ad sponsam dicens: "Filia mea, volo te scire, quod, ubi est chorea, ibi sunt tria, scilicet
inanis leticia, vox perfusa et labor superuacuus. Cum autem aliquis dolens vel tristis in domo choree intrauerit,
tunc amicus eius, existens in illa choree leticia, videns amicum suum venientem tristem et mestum, statim
dimissa leticia segregat se a chorea et condolet amico dolenti. 2 Chorea ista est mundus iste, qui semper voluitur
sollicitudine, que hominibus stultis videtur esse leticia. In quo mundo sunt tria: inanis leticia, verba scurrilia,
labor inutilis, quia omnia, per que homo laborat, relinquit post se. Qui autem est in hac mundi chorea, consideret
laborem et dolorem meum et condoleat michi, que eram ab omni leticia mundi segregata, et segreget se a mundo.
In morte namque filii mei eram sicut mulier, habens cor affixum quinque lanceis. 3 Prima enim lancea erat
nuditas verecunda et vituperosa, quia videbam filium meum castissimum et potentissimum astare ad columpnam
nudum et nichil operimenti habentem. Secunda erat accusacio eius. Nam accusabant eum, dicentes eum
proditorem et mendacem et eciam insidiatorem, quem ego sciebam esse iustum et veracem nullumque offendisse
vel voluisse offendere. 4 Tercia lancea michi erat spinea corona eius, que sic immaniter pupugit caput eius
sanctissimum, ut sanguis deflueret in os eius et in barbam et in aures eius. Quarta lancea erat vox lamentabilis in
cruce, qua clamabat ad Patrem dicens: 'O pater, quare me dereliquisti?' Ac si vellet dicere: 'Pater, non est, qui
misereatur mei nisi tu.' Quinta lancea, que cor meum pertransibat, erat mors eius amarissima. 5 De quot enim
venis sanguis eius exiuit preciosus, quasi tot lanceis cor meum perforatum est. Perforate sunt nempe vene
manuum eius et pedum et dolor neruorum perforatorum accessit inconsolabiliter ad cor eius et de corde iterum
ad neruos, et quia cor eius erat recentissimum et optimum, quia compaginatum de optima natura, propterea
certabant inter se vita et mors, et sic amarius protrahebatur vita inter dolores. 6 Appropinquante autem morte
cum pre intolerabili dolore rumperetur cor, tunc statim contremuerunt omnia membra eius, et caput, quod ad
dorsum eius reclinabatur, eleuauit se modicum. 7 Oculi clausi semiaperiebantur, quasi ad medietatem. Os eius
19

