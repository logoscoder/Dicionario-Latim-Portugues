speculum virginum, consolatrix viduarum, in coniugio viuencium saluberrima monitrix atque omnium in fide
catholica perfectissima roboratrix. 13 Apostolis namque ad se venientibus omnia, que de suo Filio perfecte non
nouerant, reuelabat et racionabiliter declarabat. 14 Martyres quoque ad tribulaciones gaudenter pro Christi
nomine sufferendas animabat, qui pro ipsorum et omnium salute quampluribus tribulacionibus se ipsum sponte
exposuerat, asserens se ipsam ante Filii sui mortem triginta tribus annis tribulacionem cordis indesinenter in
omni paciencia pertulisse. 15 Confessores deinde dogmata salutis edocebat, qui ex eius doctrina ex exemplo
perfectissime didicerunt diurna et nocturna tempora prudenter ad Dei laudem et gloriam ordinare sompnumque
ac cibum et labores corporis spiritualiter et racionabiliter temperare. 16 Ex eius quippe honestissimis moribus
addiscebant virgines honeste se regere et virginalem pudiciciam suam vsque ad mortem firmiter conseruare,
multiloquium et omnes vanitates fugere ac omnia sua opera diligenti premeditacione discutere et spirituali
libramine equa lance iustissime examinare. 17 Viduis eciam ad ipsarum consolacionem virgo gloriosa referebat,
quod, quamuis ex materna caritate sibi placuisset, quod suus amantissimus Filius non magis in humanitate quam
in deitate moriendi voluntatem habuisset, 18 verumptamen sua voluntas materna diuine se voluntati totaliter
conformauerat, eligendo pocius ad Dei voluntatis perfeccionem omnes tribulaciones humiliter sustinere, quam ad
aliquod suum placitum a diuina voluntate in aliquo dissentire. 19 Tali enim collocucione viduarum animos
pacientes in tribulacionibus et constantes in corporis temptacionibus faciebat. 20 Consulebat insuper coniugatis,
vt ad corpus et animam se mutuo vera et non ficta caritate diligerent et ad quemcumque Dei honorem indiuiduam
voluntatem haberent, de se ipsa illis referens, qualiter ipsa Deo fidem suam sinceriter dederat et qualiter propter
ipsius caritatem diuine voluntati in aliquo numquam restiterat.
Caput 20 Filius Marie Virginis mundet nos a sorde criminis. Amen.
{ Quoniam ex sacri euangelii serie docetur vnicuique eadem mensura, qua alteri mensus fuerit, esse
remeciendum, ideo impossibile videtur, quod aliquis humana racione possit comprehendere, 2 quantis honoribus
gloriosa Dei genitrix in celi palacio debuit ab omnibus venerari, que tam multis, dum in hoc mundo vixit,
desiderata bona benigniter operata est. 3 Idcirco iustum fore creditur, quod, quando suo Filio placuit ipsam ab
hoc seculo euocare, vniuersi ad eius honoris augmentum parati extiterunt, qui per ipsam sue voluntatis
perfeccionem habuerant. 4 Vnde quia Creator omnium ipsa mediante suum placitum perfecit in mundo, ideo
placuit ei vna cum angelis ipsam summo honore glorificare in celo. 5 Et idcirco ipsius virginis animam, quando
fuit a corpore separata, statim super omnes celos ipse Deus mirifice sublimauit eique imperium super vniuersum
mundum donauit et angelorum dominam eternaliter ipsam constituit; 6 qui quidem angeli ita postmodum
obedientes virgini effecti sunt, quod omnes inferni penas libencius sustinerent, quam aliquibus suis preceptis in
aliquo contradicerent. 7 Super omnes eciam malignos spiritus ipsam sic Deus potentem effecit, quod,
quocienscumque ipsi aliquem hominem virginis auxilium ex caritate implorantem impugnauerint, 8 ad ipsius
virginis nutum ilico pauidi procul diffugiunt, volentes pocius penas suas et miserias sibi multiplicari quam
eiusdem virginis potenciam super se taliter dominari. 9 Et quia inter omnes angelos et homines ipsa inuenta est
humillima, ideo super omnia, que creata sunt, facta est sublimissima omniumque pulcherrima atque ipsi Deo
super omnes simillima. 10 Vnde vere notandum est, quod, sicut aurum ceteris metallis habetur dignius, ita angeli
et anime ceteris creaturis digniores existunt. 11 Igitur quemadmodum aurum in aliqua opera absque ignis
beneficio formari nequit, igne vero apposito iuxta aurificis magisterium in diuersas formas fabricatur, 12 simili
modo beatissime virginis anima ceteris animabus atque angelis non potuisset pulchrior fieri, nisi ipsius
peroptima voluntas, que artificioso aurifici comparatur, in Spiritus Sancti igne ardentissimo ipsam tam efficaciter
preparasset, quod eius opera omnium Creatori gratissima apparerent. 13 Et quamuis aurum in pulchra opera
formatum fuerit, aurificis tamen artificium in eo non clare discernitur, quamdiu in opaca domo opus illud
fabricatum includitur, sed, dum in solis splendorem venerit, tunc operis pulchritudo in eo clarius illucescit. 14
Similiter eciam huius gloriose virginis dignissima opera, ipsius preciosissimam animam pulcherrime adornancia,
perfecte videri nequiuerunt, quamdiu anima ipsa in latibulo sui morituri corporis tenebatur inclusa, donec in
splendorem veri solis, qui est ipsa deitas, anima ipsa peruenit. 15 Tunc denique ipsam virginem tota celestis
curia summis laudibus exaltabat, eo quod sua voluntas eius animam ita adornauerat, quod sua pulchritudine
omnes creaturarum pulchritudines excellebat, propter quod et ipsi Creatori simillima apparebat. 16 Huic igitur
gloriose anime sedes glorifica ipsi Trinitati propinquissima ab eterno constituta erat. 17 Nam sicut Deus Pater
erat in Filio et Filius in Patre et Spiritus Sanctus in vtroque, quando Filius post humane carnis suscepcionem in
sue matris vtero cum deitate et humanitate quiescebat, trinitatis vnione penitus indiuisa ac matris virginitate
inuiolabiliter conseruata, 18 ita et ipse Deus benedicte virginis anime mansionem Patri et Filio et Spiritui Sancto
proximam ordinauit, vt omnium bonorum, que a Deo donari possent, ipsa particeps haberetur. 19 Nullius eciam
cordis profunditas capere sufficit, quantam iocunditatem sue societati Deus in celo fecit, quando eius
amantissima mater ab hoc miserabili mundo migrauit, sicut vere cunctis cum caritate celestem patriam
desiderantibus patefiet, quando ipsum Deum facie ad faciem contemplati fuerint. 20 Angeli quoque virginis
anime congratulantes Deum glorificabant; nam per ipsius Christi corporis mortem eorum societas impletur et per
sue matris aduentum in celum ipsorum iocunditas adaugetur. 21 Adam denique et Eua cum patriarchis et
prophetis ac vniuersa cohorte ex inferni carcere educta ceterique, qui post Christi mortem venerant in gloriam, ex
ipsius virginis aduentu in celum gaudebant, referendo Deo laudem et honorem, qui ipsam tanto honore
367

