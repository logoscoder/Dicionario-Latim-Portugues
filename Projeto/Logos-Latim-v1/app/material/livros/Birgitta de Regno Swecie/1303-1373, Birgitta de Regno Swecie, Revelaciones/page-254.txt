Caput 89Christus per Iohannem euangelistam certificat sponsam, quod idem Iohannes composuit Apocalipsim
inspiracione Spiritus Sancti et non alius et quod glosa magistri Mathie super Bibliam est ab eodem Spiritu eidem
magistro diuinitus ministrata.
{ Tempore, quo magister Mathias de regno Suecie glosator Biblie glosabat super Apocalipsim, rogabat quadam
vice sponsam, vt sciret in spiritu de tempore Antichristi et vtrum a beato Iohanne Apocalipsis esset conscriptus,
quia multi contrarium senciebant. 2 Igitur ipsa super hoc orante fuit rapta in spiritu et tunc vidit personam quasi
vnctam oleo sed resplendentem fulgore magno. Cui loquens Christus dixit: "Dic testimonium, quis composuit
Apocalipsim." 3 Respondit ille: "Ego sum Iohannes, cui in cruce assignasti matrem tuam. Tu, Domine, inspirasti
michi misteria eius et ego scripsi ad consolacionem futurorum, ne fideles tui propter futuros casus euerterentur."
4 Et ait Dominus ad sponsam: "Ecce filia, dico tibi, quod, sicut Iohannes scripsit de Spiritu meo futura, que vidit,
sic Mathias, confessor et pater tuus, de eodem Spiritu intelligit et scripsit spiritualem veritatem Sacre Scripture. 5
Insuper dic eidem magistro tuo, quem ego feci magistrum, quod multi sunt Antichristi. Sed quomodo et quando
veniet ille maledictus Antichristus, ostendam sibi per te."
Caput 90 Dubitante quodam religioso incredulo et disputante de ista gracia videndi celestia sponse diuinitus
gratis data Christus reprehendit eum per sponsam de loquacitate et sciencia sua vana, et corripit eum cum
infirmitate paralisis.
{ Magistro Mathia loquente cum quodam religioso magne auctoritatis et familiaritatis de ista gracia visionum
celestium diuinitus data sponse respondit ille religiosus: 2 "Non est credibile nec concordat Scripture, quod Deus
recesserit a continentibus et abdicantibus mundum et ostendat secreta sua magnificis feminis." 3 Magistro vero
allegante plurima super hoc ille non consensit. Cum autem sponsa audisset ista et videns magistrum turbatum,
posuit se ad oracionem. Et tunc rapta in spiritu audiuit Christum dicentem sic: 4 "Multorum est ita periculosa
infirmitas, quod de antidoto infirmantur. Ideo non est eis dandum, ne grauius infirmentur. 5 Ego autem sum
medicina infirmorum et veritas errancium, sed iste religiosus loquax non desiderat medicinam, quia stercus
sciencie vanitatis est in corde eius. 6 Ideo dabo ei vnam alapam cum manu mea, et audietur ab omnibus, quod
ego sum Deus non loquax sed efficax et metuendus." Hic idem religiosus post hec tribulacione humiliatus est et
paraliticus mortuus est.
Caput 91 Christus precipit sponse, quod confortet corpus cum cibis moderate, ne ex eius defectu anima
impediatur in diuinis.
{ Cum sponsa esset nimis de ieiunio et vigiliis in capite et corpore defectuosa et loquente cum ea Christo animus
eius ex debilitate minus perfecte perciperet verba audita, tunc addidit Christus: 2 "Vade et da corpori moderata
necessaria, quia sic placet michi, vt caro habeat moderata necessaria et anima non impediatur a spiritualibus
propter eius defectum."
Caput 92 Christus reprehendit cum comminacione quendam monachum, qui coram rege per Vitas patrum
asserebat sponsam esse delusam. Et dicit Dominus, quod illi patres delusi fuerunt, qui superbientes de iusticia
sua preferebant se aliis, nolentes obedire viris humilibus.
{ Presente sponsa quidam monachus portauit librum Vitas patrum coram consiliariis et rege Suecie legens in eo,
quod multi ex sanctis patribus fuerunt delusi ex abstinencia nimia et indiscrecione. 2 Et ideo dixit se timere, ne
forte sponsa similiter illuderetur. Cumque post hec staret ipsa orando, audiuit Christum dicentem sibi: "Quid
dixit monachus ille? Quod multi sanctorum fuerunt delusi? Vere iste saccus verborum dixit, sicut voluit, sed non
sicut debuit. 3 Nam nulli amici mei delusi sunt, qui me dilexerunt sapienter. Sed illi, qui superbientes de
abstinencia et iusticia sua preferebant se aliis et nolentes obedire humilibus, hii delusi sunt. 4 Et quia iste
monachus portauit librum sanctorum patrum contra me, quorum imitator ipse non est, ideo ego portabo librum
iusticie mee contra eum, et qui in sapiencia sua laudatur, veniet coram sapiencia mea et tunc videbit in
consciencia sua, quod vera sapiencia non est in verbis sublimibus sed in consciencia pura et humilitate vera. 5 O
quam longe professores ordinis istius recedunt a vestigiis patris sui, qui fuit sicut edificator sepium diruptarum et
sicut vir gradiens semitas perfectorum."
Caput 93 Visio notando de quadam domina, quam virgo Maria et Petrus sustentabant, ne caderet. Quorum
consilio mutauit vitam et ex gracia speciali diutinam incurrit infirmitatem, in qua purgata migrauit ad celum.
{ Sponsa videbat in spiritu vnam mulierem in fune sedentem. Cuius alterum pedem sustentabat vir speciosus,
alium vero virgo quedam mire pulchritudinis. Et tunc beata Maria apparens dixit: 2 "Hec domina tibi nota multis
sollicitudinibus inuoluta carnis et mundi mirabiliter, ne caderet, seruata est. Ipsa quippe multociens habuit
voluntatem peccandi sed non locum nec tempus, et hoc fecit oracio Petri, apostoli filii mei, quem ista mulier
dilexit. 3 Quandoque habuit locum et tempus sed non voluntatem, et hoc fecit caritas mea, que sum mater Dei. 4
Et ideo, quia iam appropinquat tempus eius, consulit ei beatus Petrus, vt aliquam austeritatem assumat in habitu,
deponendo vestimenta molliora, quia ipse summus apostolus eciam nuditatem et carcerem pertulit et esuriem,
quamuis potens erat in celis et in terris. 5 Ego vero mater Dei, que nullam horam sine tribulacione cordis transiui
in terris, consulo, vt ipsa non erubescat esse humilis et obedire amicis Dei." 6 Post hec statim autem apparuit
beatus Petrus apostolus dicens sponse: "Tu, noua sponsa Domini et Dei nostri, vade et quere ab ipsa muliere,
quam ego dilexi et custodiui, si forte esse velit ex toto filia mea." 7 Et illa requisita consenciente et dicente:
"Volo toto corde", respondit beatus Petrus: "Ego prouidebo ei sicut filie mee Petronille, et recipio eam in
254

