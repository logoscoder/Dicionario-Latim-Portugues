sororem, quia meum est regere eam.' 4 Quibus respondit sponsus: 'O, pater, si de sanguine tuo nata est, nunc
sanguine meo repleri debet. O, mater, si tu pauisti eam lacte tuo, sic nunc pascam delectacione mea. 5 O, soror,
si secundum consuetudinem tuam educata est, sic nunc tenebit consuetudinem meam. O, frater, si tu rexisti eam
usque modo, ita nunc meum est regere eam.' 6 Sic tecum factum est. Nam si pater id est voluptas carnis repetit
te, meum est replere te caritate mea. Si mater id est cura mundi repetit te, meum est pascere te lacte
consolacionis mee. 7 Si soror id est consuetudo mundane conuersacionis repetit te, pocius teneris facere
consuetudinem meam. Si frater repetit te, id est voluntas propria, tu obligaris facere voluntatem meam."
Caput 124 Quomodo beata Agnes imponebat sponse Christi coronam de septem lapidibus preciosis, scilicet
paciencie in tribulacionibus.
{ Agnes loquitur ad sponsam Christi dicens:"Veni, filia, et impone tibi coronam factam ex septem lapidibus
preciosis. Quid vero est corona nisi probacio paciencie, que ex tribulacionibus conflatur et a Deo coronis
adornatur? 2 Primus igitur lapis corone tue est iaspis; quem apposuit tibi ille qui contumeliose tibi dixit se
nescire, quo spiritu loquebaris, et esse tibi utilius mulierum more subtiliter filare quam de scripturis disputare. 3
Ideo sicut iaspis acuit visum et accendit gaudium animi, sic Deus ex tribulacione accendit gaudium in animo,
intellectum illuminat ad spiritualia, mortificat animam a motibus inordinatis. 4 Secundus lapis est saphirus, et
hunc apposuit tibi ille qui fauorabilia loquebatur in facie tua et in dorso detrahebat de te. 5 Sicut ergo saphirus
est celestis coloris et seruat membra in sanitate, sic hominum malicia probat iustum, ut fiat celestis, et seruat
membra anime, ne superbia eleuetur. 6 Tercius lapis est smaragdus. Hunc apposuit tibi ille qui dixit te dixisse ea
que nec cogitabas nec loquebaris. 7 Ideo sicut smaragdus est fragilis ex se sed tamen pulcher et viridis coloris,
sic mendacium cicius adnichilatur sed tamen pulchram facit animam propter paciencie remuneracionem. 8
Quartus lapis est margarita. Hunc apposuit tibi ille qui amicum Dei te presente vituperauit; ex cuius vituperio
plus quam de tuo turbabaris. 9 Ideo sicut margarita est alba et pulchra et alleuiat cordis passionem, sic dolor
caritatis introducit Deum in animam, compescitque passiones ire et impaciencie. 10 Quintus lapis est topazius.
Hunc apposuit tibi ille qui amara loquebatur tibi, cui tu e contrario benedixisti. 11 Ideo sicut topazius est aurei
coloris et seruat castitatem et pulchritudinem, sic nichil pulchrius et accepcius est Deo quam ledentem se diligere
et pro persequentibus exorare. 12 Sextus lapis est adamas. Hunc apposuit tibi ille qui fecit tibi corporale
dampnum, quem pacienter tolerasti et noluisti eum dehonestare. 13 Ideo sicut adamas non frangitur tunsionibus
sed sanguine hircino, sic placet Deo hominem obliuisci et negligere propter Deum corporale dampnum et
cogitare semper ea que Deus propter hominem fecit. 14 Septimus lapis est carbunculus. Hunc apposuit tibi ille
qui falsa annunciauit tibi, scilicet filium tuum Karolum esse mortuum, et pacienter tulisti committens voluntatem
tuam Deo. 15 Ideo sicut carbunculus lucet in domo et in anulo est pulcherrimus, sic qui paciens est in amissione
alicuius rei carissime sibi prouocat Deum ad dileccionem sui, et in conspectu sanctorum lucet et placet sicut lapis
preciosus. 16 Ideo, filia, sta stabilis, quia pro amplianda corona tua adhuc aliqi lapides sunt necessarii. Nam
Abraham et Iob meliores et magis noti seu famosiores facti sunt ex probacione, et Iohannes sanccior ex
testimonio veritatis."
Caput 125 Mater Dei loquitur filie sponse Christi ponens figuram pulchram de septem animalibus, per que
quatuor genera viciosorum et tria genera virtuosorum hominum notabiliter designantur.
{ Mater loquitur: "Septem sunt animalia. Primum habet cornua ingencia, ex quibus intumescens et contra alia
animalia bellum faciens cicius moritur, quia propter ingencia cornua non habet velocitatem currendi sed a
sentibus et stipitibus retinetur. 2 Secundum animal est paruum habens unum cornu et sub ipso preciosum
lapidem. Hoc animal non capitur nisi per virginem, qua visa currit in sinu eius et sic ab ipsa interficitur. 3
Tercium animal non habet iuncturas et ideo quiescendo stat iugiter ad arborem quandam; quam venator attendens
secat usque ad medium, quo facto cum animal more suo querit quiescere cadit arbor et animal capitur. 4
Quartum videtur mansuetissimum et nulli nocet nec pedibus nec cornibus. Sed quicumqe senserit flatum eius
efficitur leprosus, quia illud animal ex natura sua totum est intus leprosum. 5 Quintum animal ubique timet et
insidias preuidet et suspicatur. 6 Sextum animal nichil timet nisi se ipsum, et si viderit se in umbra sua currit
quasi ad mortem et semper in tenebris et occulte desiderat morari et conuersari. 7 Septimum animal nichil timet,
nec eciam mortem, quia non sentit mortem antequam veniet. Hoc animal habet quatuor mirabilia. 8 Primo
consolacionem habet interius indicibilem. Secundo non sollicitatur de cibo, quia comedit vilia terre. Tercio
nunquam stat sed semper currit. Quarto quod eciam incedendo quiescit et moderatum est in progressu suo. 9
Primum itaque animal assimilatur homini qui ex dignitate sua intumescit, sed quia tardum est et ponderosum ad
cursus bonorum operum cicius deprehenditur nisi sibi cauerit. 10 Secundum animal superbiens ex lapide
precioso, quem habet sub cornu, significat hominem qui confidens et presumens de se ex lapide precioso
castitatis dedignatur monicionibus tangi et prefert se aliis. Et ideo ne a superbia capiatur, que faciem habet
virgineam sed pungit acutissime, sollicite se attendat. 11 Tercium animal, quod non habet iuncturas, assmilatur
homini qui non habet iuncturas spiritualium affeccionum, et ideo, cum secure credit quiescere, capitur in hiis in
quibus delectatur. 12 Quartum animal, quod est totum interius leprosum, significat hominem qui ex superbia
totus est leprosus. Et ideo, quicumque ei consenciendo adheret, efficitur maculosus. 13 Tria alia sequencia
animalia manifestabuntur temporibus suis. Nam primum animal est quasi Thomas pie dubitans et quasi lapis
politus et quadratus. 14 Secundum est quasi aurum in igne et quasi fistula deaurata et in optimo coopertorio
165

