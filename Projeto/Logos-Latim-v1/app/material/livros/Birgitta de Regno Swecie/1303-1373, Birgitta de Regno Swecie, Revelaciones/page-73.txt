ad probandam fidei mee constanciam et amicorum meorum sollicitudinem multa ostendi, que secundum diuersos
effectus spiritus mei diuersimode a bonis et malis intelligi, bene et male, possunt, ut haberent in diuersis statibus,
unde diuersi diuersa exercere possent in bono. 5 Nam sicut in deitatem meam assumpsi humanitatem meam in
una persona, sic et quandoque loquebar ex parte humanitatis mee in quantum subiecta erat deitati, quandoque ex
parte deitatis, in quantum creatrix erat humanitatis, ut patet ex euangelio meo. 6 Et sic, quamuis diuersa
videantur a calumniantibus et nescientibus, tamen vera erant verba secundum veritatem. 7 Nec eciam sine causa
erat, quod obscure tradidi aliqua, quia sic erat iusticia, ut occultaretur consilium meum aliquantulum a malis et
unusquisque bonorum feruenter expectaret graciam meam et pro expectacione optineret premium, ne, si certo
tempore consilium meum insinuatum fuisset, omnes ab expectacione et caritate propter longiturnitatem temporis
desisterent. 8 Plurima eciam promisi, que tamen a presentibus propter ingratitudinem subtracta sunt. 9 Si enim
ipsi a malicia sua destitissent, ego utique, quod promiseram, prestitissem. Ideo non debes turbari, quod verba
mea arguantur mendacii. 10 Quod enim impossibile videtur apud homines, hoc possibile est apud me. 11
Mirantur eciam amici mei, cur non post verba sequentur opera. Hoc enim non est sine causa. 12 Numquid non
Moyses missus erat ad Pharaonem? Non tamen statim sequebantur signa. Quare? Quia, si enim statim signa
venissent et opera, non manifesta fuisset duricia Pharaonis nec potencia Dei nec mirabilia ostensa. 13
Nichilominus tamen Pharao propter maliciam suam damnaretur, eciam si non venisset Moyses, quamuis duricia
eius non fuit ita manifesta. 14 Sic eciam nunc fiet. Propterea state viriliter! Aratrum quippe, quamuis a bobus
trahitur, tamen secundum voluntatem regentis regitur. 15 Sic eciam, quod verba mea audiatis et sciatis, non
tamen vadunt vel perficientur secundum voluntatem vestram, sed secundum meam. 16 Ego enim scio, quomodo
terra est disposita et quomodo excolenda. Vos autem omnem voluntatem vestram michi committite et dicite: 'Fiat
voluntas tua!'"
Caput 29 Verba monicionis Iohannis Baptiste ad sponsam in figura, in qua Deus per auem picam, anima per
pullos, corpus per nidum, mundi delectaciones per animalia ferocia, superbia per aues rapaces, mundi leticia per
laqueum designantur.
{ Iohannes Baptista loquebatur ad sponsam Christi dicens: "Dominus Iesus vocauit te de tenebris in lucem, de
immundicia in perfectam mundiciam, de angustia in latitudinem. 2 Quantum ergo sibi pro hiis regraciari teneris,
quis explicare valet aut quando sufficeres? Verumptamen facito, quantum vales! 3 Est auis quedam, que dicitur
pica. Hec enim diligit pullos, quia oua, unde processerunt pulli, fuerunt in ventre eius. 4 Hec auis facit sibi
nidum de rebus inueteratis et attritis propter tria: primo propter requiem, secundo propter latibulum a pluuia et
nimia siccitate, tercio, ut nutriat pullos suos, qui fiunt ex ouis; que auis ex caritate componendo se super ea fouet
pullos. 5 Cum vero pulli nati sunt, mater allicit eos ad volandum per tria: primo per cibi administracionem,
secundo per sedulam vocem, tercio per volatus sui exemplificacionem. 6 Pulli vero, quia diligunt matrem, assueti
cibo matris ferunt se primo paulatim precedente matre supra nidum; inde iuxta vires progrediuntur ulterius,
donec ex usu et arte sunt perfecti. 7 Hec auis Deus est, qui eternaliter est et numquam immutatur, et ex deitatis
eius utero omnes anime racionales egrediuntur. 8 Cuilibet vero anime paratur nidus de rebus attritis, quia corpus
de terra consociatur anime, in quo Deus animam nutrit cibo bonarum affeccionum, defendit ab auibus malarum
cogitacionum et dat requiem a pluuia malarum accionum. 9 Quelibet vero anima quia tali de causa coniungitur
corpori, ut ipsa corpus regat et nequaquam ab eo regatur et ut corpus ad laborem excitet et ei racionabiliter
prouideat, ideo Deus tamquam mater bona docet animam proficere in meliora, docet exire de arto in laciora. 10
Primo per cibum dando intelligenciam et racionem iuxta capacitatem uniuscuiusque, indicando menti, quid
eligendum sit quidue fugiendum. 11 Sed sicut mater primo educit pullos supra nidum, sic homo primo addiscit
cogitare celestia, cogitare eciam, quam artus et vilis sit nidus corporis, quam lucida sunt celestia et quam
delectabilia sunt eterna. 12 Educit eciam Deus animam per vocem suam, qua clamat: 'Qui sequitur me, habebit
vitam; qui diligit me, non morietur.' 13 Hec vox ducit ad celum. Hanc qui non audierit, aut surdus est aut
ingratus dileccioni matris. 14 Tercio educit Deus animam per volatum, idest per humanitatis sue exemplum. Hec
humanitas gloriosa habuit quasi duas alas: primo, quia in eo erat omnis mundicia et nichil coinquinatum;
secundo, quia omnia bona fecit. 15 Hiis duabus alis volabat humanitas Dei in mundo. Has ergo sequatur anima,
quantum potest, et si non poterit opere, saltem conetur voluntate. 16 Cum autem euolat pullus, cauenda sunt sibi
tria. 17 Primo pro animalibus ferocibus, ne resideat iuxta ea super terram, quia ipse pullus non est fortis sicut
illa. 18 Secundo caueat ab auibus cupidis, quia ipse pullus adhuc non est celer euolare, sicut aues ille sunt, et
ideo in latibulo tucius est morari. 19 Tercio caueat, ne concupiscat predam, in qua est laqueus. 20 Animalia ista
ferocia, que dixi, sunt delectaciones et cupiditates mundi. Ab hiis enim sibi caueat pullus, quia dulces videntur
sentiri, bone ad possidendum et pulchre ad videndum. 21 Sed cum putantur teneri, euadunt celeriter; cum vero
creduntur delectari, mordent immisericorditer. 22 Secundo caueat ab auibus cupidis. Hee sunt superbia et
ambicio. Iste enim sunt, que semper alcius et alcius desiderant ascendere et alias aues precedere et odire
inferiores. 23 Ab hiis autem caueat pullus et desideret in latibulo humilitatis morari, ut non superbiat de data
gracia, non contemnat inferiores et minoris gracie, non cogitet se aliquibus meliorem. 24 Tercio caueat a preda,
in qua est laqueus. Hec enim est leticia mundi. 25 Nam bonum videtur habere risum in ore et delectacionem in
corpore, sed latet in hiis aculeus. 26 Adducit enim immoderatus risus immoderatam leticiam, voluptas corporis
adducit in constanciam mentis, ex quibus consequitur tristicia vel in morte vel ante seu in tribulacione. 27
73

