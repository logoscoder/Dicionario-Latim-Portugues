honorem meum cogitauit, erit sibi sine remuneracione. 98 Quia omnia, quecumque fecit pro me, sunt modo ante
ipsum et in pena sua inde habet refrigerium, inde solacium, inde leuiorem sentit ardorem, quam aliter
persentiret." 99 Postea iterum loquebatur mater ad Filium dicens: "Quare est hoc, quod hec anima stat immobilis,
quasi que non mouet manus nec pedes contra inimicos et tamen viuit?" Respondit iudex: "Propheta scripsit de
me, quod ego fui quasi agnus coram tondente obmutescens. 100 Vere ego obmutui coram inimicis meis et
propter hoc est iusticia, quod, quia anima ista non curauit de morte mea et eam pro modico reputauit, ideo ipsa
est modo ex iusticia quasi puer non valens reclamare in manibus homicidarum." 101 Respondit mater:
"Benedictus sis tu, dulcissime fili, qui nichil facis sine iusticia! Tu dixisti prius, fili mi, quod amici tui possent
anime isti succurrere, et tu bene scis, quod anima ista tripliciter seruiuit michi: 102 primo per abstinenciam,
scilicet ieiunando vigilias mearum festiuitatum et in eis abstinendo in nomine meo, secundo quia legebat horas
meas, tercio quia cantabat eciam ore proprio pro honore meo. Ergo, fili, quia amicos tuos clamantes in terra
audis, rogo te eciam, vt digneris audire me." 103 Respondit Filius: "Quicumque est alicui domino magis
precipuus in dileccione, huius preces cicius exaudiuntur, et quia tu michi super omnes carissima es, ideo pete,
quod vis, et dabitur tibi." 104 Respondit mater: "Ista anima patitur tres penas in visu et tres in auditu et alias tres
in tactu. Rogo ergo te, fili carissime, vt vnam penam in visu sibi minuere velis, scilicet quod non videat
horribiles demones sed reliquas duas penas sustineat, quia iusticia tua sic exigit, cui obuiare non possum
secundum iusticiam misericordie tue. 105 Secundo rogo, vt in auditu vnam penam minuas ei, vt scilicet non
audiat obprobrium et confusionem suam. Tercio rogo, vt in tactu eciam vnam penam minuas ei, scilicet vt non
senciat frigus frigidissimum gelu, quod dignus est habere, quia frigidus erat in caritate tua." 106 Respondit
Filius: "Benedicta sis tu, carissima mater! Tibi nichil negari potest. Fiat voluntas tua! Vt petisti, sic fiat!"
Respondit mater: "Benedictus sis tu, dulcissime fili, pro omni caritate et misericordia tua!" 107 Tunc in eodem
puncto videbatur vnus sanctorum cum exercitu magno dicens: "Laus sit tibi, Domine Deus, creator et iudex
omnium! Hec anima deuote in vita sua seruiuit michi. Ipsa enim ieiunauit in honore meo et laudauit me et
amicos tuos circumstantes cum salutacione sua. 108 Ideo ex parte eorum et mea rogo: miserere huic anime et
propter preces nostras da ei requiem in vna pena, hoc est quod demones non habeant potestatem obtenebrandi
conscienciam eius. 109 Ipsi enim ex malicia sua sic obumbrabunt conscienciam eius, nisi refrenentur, quod
numquam speraret finem miserie et adepcionem glorie (nisi quociens tibi placeret specialiter respicere eam tua
gracia), et hoc est maius supplicium ei omni supplicio. 110 Ergo, pie Domine, da ei propter preces nostras, vt, in
quacumque pena fuerit, sciat pro certo illam penam finituram et se gloriam perpetuam adepturam." 111
Respondit iudex: "Hec est enim vera iusticia, quia ipsa anima multociens subtraxit conscienciam suam de
spirituali cogitacione et intelligencia ad corporalia et obtenebrare voluit conscienciam suam, et non timuit facere
contra me. 112 Ideo iustum est, vt nunc demones obumbrent conscienciam eius. Sed quia, amici carissimi, vos
verba mea audistis et ea opere impleuistis, non est fas aliquid vobis negari. Ideo faciam, quod vultis." 113 Tunc
autem responderunt sancti omnes: "Benedictus sis tu, Deus, in omni iusticia tua, quia iuste iudicas, qui nichil
dimittis impunitum." 114 Deinde bonus angelus, qui datus erat anime ad custodiam, ait ad iudicem: "Ego a
principio coniunccionis istius anime et corporis fui cum ea et sequebar eam in caritatis tue prouidencia. 115 Et
ipsa quandoque faciebat voluntatem meam. Ideo iam rogo te, Domine, miserere ei!" Tunc respondit Dominus:
"Volumus deliberare super hoc." Et tunc hec visio disparuit. 116 Hic fuit miles benignus et pauperum amator,
cuius vxor largissimas pro eo fecit elemosinas. Que Rome mortua est, sicut in Spiritu Dei predictum de ea fuit.
Caput 40 Quarto anno postquam sponsa vidit supra proximam visionem, vbi quedam anima fuerat condempnata
vsque ad diem iudicii ad purgatorium, videbat sponsa iterum eandem animam presentari in diuino iudicio per
angelum quasi iam semiplene vestitam, pro qua ipse cum celesti milicia orabat Dominum. Quam tunc Christus
totaliter liberauit a penis et vt stellam fulgentem transmisit ad gloriam precibus angelorum et sanctorum et
lacrimis et suffragiis amicorum viuorum.
{ Post hec autem in quarto anno iterum vidi iuuenem fulgentissimum cum anima supra proximo dicta, que erat
iam quasi vestita sed non ad plenum. Qui dixit iudici sedenti in throno, cui milia milium assistebant et omnes
adorabant eum propter pacienciam eius et caritatem: 2 "O iudex, hec est anima illa, pro qua orabam et tu
respondisti velle deliberare. Nunc omnes igitur nos assistentes iterum petimus pro ea misericordiam tuam. 3 Et
licet nos omnia scimus in tua dileccione, tamen propter sponsam tuam, que spiritualiter hec audit et videt,
loquimur humano modo, licet humana non sint nobiscum." 4 Respondit iudex: "Vbi currus plenus esset aristis
spicarum, si multi homines vnus post alium auferret aristam suam, minueretur numerus atque pondus. Sic est
modo. Nam lacrime multe et caritatis opera venerunt ante me pro anima ista et ideo iudicium est, vt veniat ad
custodiam tuam. 5 Et tu defer eam ad requiem, quam nec oculus videre nec auris audire valet nec anima ipsa in
carne cogitare poterat, vbi non est celum supra nec terra deorsum, vbi altitudo est inexcogitabilis et longitudo
indicibilis, 6 vbi latitudo mirabilis et profunditas incomprehensibilis, vbi Deus est supra omnia et extra et intra,
regit omnia et continet omnia nec ab aliquo continetur." 7 Post hec autem anima illa videbatur ascendere in
celum ita fulgens sicut stella fulgentissima in fulgore suo. Et tunc loquebatur iudex dicens: 8 "Veniet cito
tempus, quo proferam iudicia mea et faciam iusticiam contra progeniem huius defuntci, cuius est anima ista.
Quia cum superbia ascendit hec generacio sed ad retribucionem superbie descendet."
229

