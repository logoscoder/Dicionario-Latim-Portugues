Caput 3 Item apparuit in gradu suo religiosus qui supra dicens: "O iudex, quero a te: Cur dedisti nobis sensus
corporeos, si non secundum sensus carnis moueamur et viuamus?" 2 "Item cur dedisti cibaria et carnis
sustentamenta, scilicet cibos et alia delectabilia, si non viuamus ad saturitatem secundum carnis appetitum?" 3
"Item cur nobis dedisti liberum arbitrium, nisi vt sequamur voluntatem nostram?" 4 "Item cur dedisti hominibus
et mulieribus semen commixtionis et naturam, si non secundum appetitum carnis effundatur?" 5 "Item cur
dedisti cor et voluntatem, nisi vt diligatur, quod sapit dulcius, et ametur, quod delectabilius est ad fruendum?" 6
Respondit iudex: "Amice, ego dedi homini sensum et intelligenciam ad considerandum et imitandum vias vite et
fugiendum vias mortis." 7 "Item cibos et carnis necessaria dedi pro corporis moderata sustentacione et vt anime
virtutes exequeretur forcius et non debilitaretur ex nimia sumpcione." 8 "Item dedi homini liberum arbitrium ea
racione, vt ipse dimitteret propriam voluntatem propter me Deum suum, vt ex hoc homo maius meritum
consequeretur." 9 "Item dedi semen commixtionis ea de causa, vt loco et modo germinaret debito et vt causa
iusta et racionabili fructificaret." 10 "Item ideo dedi homini cor, vt in eo me Deum suum, qui vbique sum et
incomprehensibilis, concluderet et vt cogitando in me esset delectacio sua."
Caput 101Reuelacio prima in libro questionum facta domine Birgitte a virgine Maria, in qua informat eam virgo
Maria de quinque virtutibus, quas debet habere intra se et alias quinque extra.
{ Mater loquitur: "Filia, oportet te habere quinque abintra et quinque abextra. Primo abextra os mundum a
detraccionibus, aures clausas a vaniloquiis, oculos pudicos, manus in bonis operosas et elongare te a seculi
conuersacione. 2 Item abintra oportet te habere quinque, scilicet diligere Deum feruenter, desiderare eum
sapienter, tribuere bona temporalia cum iusta et recta intencione racionabiliter, fugere mundum humiliter et
promissa mea expectare longanimiter et pacienter."
Caput 4 Item apparuit in suo gradu religiosus qui supra dicens: "O iudex, cur debeam inquirere sapienciam Dei,
cum ego habeam sapienciam mundi?" 2 "Cur debeam lugere et plorare, cum gaudium et gloria mundi michi
habundat?" 3 "Item dicito, cur letari debeam aut quomodo in carnis affliccione?" 4 "Item cur timere debeam,
cum virium propriarum habeo fortitudinem?" 5 "Item quare aliis obediam, si voluntas mea est in propria
potestate?" 6 Respondit iudex: "Amice, omnis, qui sapiens est ad mundum, cecus est ad me Deum suum. Et ideo,
vt acquiratur diuina sapiencia mea, necesse est, vt diligenter et humiliter inquiratur." 7 "Item omnis, qui habet
honores mundi et eius gaudium, diuersis agitatur curis et inuoluitur amaritudinibus ducentibus ad infernum. 8
Ergo, ne quis a via celi deuiet, necesse est sollicitari pie et rogare et plorare." 9"Item valde vtile est letari in
affliccione et in infirmitate carnis, quia ei, qui habet afflicciones carnis, appropinquat misericordia mea et per
eam facilius appropinquat eterne vite." 10 "Item omnis, quicumque fortis est, ex me fortis est et ego forcior illo.
Ideo vbique timendum est, ne fortitudo auferatur." 11 "Item quicumque habet liberum arbitrium in manu sua,
timere debet et veraciter intelligere, quod nichil ita faciliter ducit ad penam eternam sicut voluntas propria sine
ductore. 12 Ideo, qui propriam voluntatem relinquit michi Deo suo obediens michi, habebit celum sine pena."
Caput 5 Item apparuit religiosus qui supra dicens: "O iudex, quare creasti vermes, qui nocere possunt et non
prodesse?" 2 "Item cur creasti feroces bestias, que eciam nocent hominibus?" 3 "Item cur corporibus immittis
infirmitates et dolores?" 4 "Item cur pateris iniquitatem iniquorum iudicum, qui subditos affligunt et flagellant
quasi seruos empticios?" 5 "Item cur corpus hominis tribulatur eciam in puncto mortis?" 6 Respondit iudex:
"Amice, ego Deus et iudex creaui celum et terram et omnia, que in eis sunt, sed nichil sine causa nec sine
spiritualium similitudine. 7 Sicut enim anime sanctorum assimilantur angelis sanctis, qui sunt in vita et felicitate,
sic anime iniustorum similantur demonibus, qui sunt in eterna morte. 8 Ergo, quia quesisti, cur creauerim
vermes, respondeo tibi, quod ipsos creaui ad ostendendam multiplicem sapiencie et bonitatis mee potenciam. 9
Nam licet nocere possint, non tamen nocent nisi permissione mea et exigente peccato, vt homo, qui subdi
superiori suo contempnit, eciam ab infimo se tribulari posse ingemiscat sciatque homo se sine me nichil esse, cui
eciam irracionabilia seruiunt et omnia stant ad nutum meum." 10 "Item, cur bestias feroces creaui, respondeo:
Omnia, que ego creaui, non solum erant bona sed eciam valde bona, et aut ad vtilitatem hominis et probacionem
creata sunt aut ad vtilitatem ceterarum creaturarum et vt homo tanto humilius seruiat michi Deo suo, quo felicior
est vniuersis. 11 Verumptamen bestie in temporalibus nocent duplici de causa: primo ad correpcionem et
cognicionem malorum, vt ex flagellis intelligant se homines mali debere obedire michi superiori suo. 12 Secundo
nocent eciam bonis ad profectum virtutum et purgacionem. Et quia homo peccando eleuauit se contra me Deum
suum, ideo et omnia subiecta sibi contra eum sunt eleuata." 13 "Item, cur corpori aduenit infirmitas, respondeo,
quod hoc accidit ad maiorem cautelam et eciam propter incontinencie et superfluitatis vicium, vt homo addiscat
spiritualem moderanciam et pacienciam per carnis refrenacionem." 14 "Item, quare iniqui iudices tollerantur, hoc
est ad aliorum purgacionem et propter meam pacienciam, vt, sicut aurum purgatur igne, sic ex prauorum malicia
anime purgantur et erudiuntur et retrahuntur a non faciendis. 15 Ideo eciam pacienter tollero homines malos, vt
spice dyaboli segregentur a frumento bonorum, vt cupiditas eorum impleatur ex occulta mea diuina iusticia." 16
"Item, cur corpus patitur penam in morte, iustum est, quod per illa, per que peccat homo, per similia puniatur, et
quia peccat delectacione inordinata, dignum est, vt plectatur amaritudine et pena ordinata. 17 Ideo hic quibusdam
incipit mors, in inferno duratura sine fine, aliis finitur mors in purgatorio et inchoatur leticia sempiterna."
Caput 102Reuelacio secunda in libro questionum, in qua virgo Maria loquens beate Birgitte dicit ei, quod, qui
dulcedinem diuinam desiderat degustare, debet prius amaritudinem sustinere.
184

