presbitero, amatori meo, quod faciat stare illum ympnum 'Sponse iungendo filio' etc., sicut posuit illum, quia,
cum sancta ecclesia vocat omnes animas sponsas filii mei, multo magis potest anima Marie vocari sponsa eius."
Caput 6 Virgo Maria narrat hic, quam dilectus erat Deo et sibi magister Petrus, confessor sancte Birgitte, et
commendat cantum sororum Sancti Saluatoris.
{ Mater Dei loquitur sponse Christi: "Magister tuus habuit vulnus de tali loquenti contra Deum, quod, quia pro
caritate Dei optinuit, nolumus illud curare sed magis emplastrum apponi, vt dilatetur. 2 Dic insuper illi eidem
magistro tuo, qui sanctam trinitatem diligit in omni virtute sua, quod ego in tantum promoui eum in caritatem
eiusdem sancte trinitatis, quod ipse est vnus de illis sacerdotibus, quos Deus maxime diligit in mundo, propter
quod dabatur ei illum cantum dictare, qui est aurum, quod erit multis in solacium."
Caput 7 Mater Dei ostendit beate Birgitte, quam acceptus est Deo et sibi cantus sororum Ordinis Sancti
Saluatoris.
{ Mater loquitur: "Prouerbium est vobiscum: Cum tali, inquit, re potes me educere de patria. Sic nunc dico ego:
Nullus est talis ac tantus peccator in mundo, qui dicit corde, quod filius meus, creator et redemptor omnium, est
sibi amicissimus in corde et intimus, quin non statim parata sum venire ad eum sicut mater caritatis ad filium,
amplectendo eum et dicendo: 'Quid,' inquit, 'fili, placet tibi?' 2 Qui etsi promeruisset profundissimam inferni
penam, haberet tamen voluntatem nichil curare de honoribus mundi nec de cupiditate eius et voluptate carnis,
quam detestatur ecclesia, nichilque iste desideraret nisi solam sustentacionem suam, tunc ipse et ego statim
essemus bene concordes. 3 Dic igitur illi, qui scribit cantum et laudem meam non propter laudem suam vel
mercedem suam sed propter laudem illius, qui propter omnia opera sua omni laude est dignus, quod, sicut
principes mundi tribuunt laudatoribus suis mercedem mundi, sic spiritualiter ego remunerabo eum. 4 Quia sicut
vna sillaba habet super se multas notas, ita Deo placet coronas in celo dare ei pro qualibet sillaba, que est in
cantu, et dicetur de eo: Ecce venit laudator, qui pro nullo temporali bono dictauit cantum, nisi solum propter
Deum."
Caput 8 Christus precipit sponse ire Romam, et mansit ibi XV annis in magnis tribulacionibus. Sed per Christum
et virginem Mariam consolata est. Et quomodo institutus est cantus 'Aue maris stella' cantandus in Ordine Sancti
Saluatoris post vesperas fratrum.
{ Christus loquebatur sponse, existenti in monasterio Aluastri, dicens: "Vade Romam et manebis ibi, donec
videas papam et imperatorem, et illis loqueris ex parte mea verba, que tibi dicturus sum." 2 Venit igitur sponsa
Christi Romam anno etatis sue XLII., et mansit ibi iuxta diuinum preceptum quindecim annis, antequam veniret
papa, videlicet Vrbanus quintus, et imperator Karolus Boemus, quibus optulit reuelaciones pro reformacione
ecclesie et regulam. 3 In illis siquidem quindecim annis, quibus mansit Rome ante aduentum summi pontificis et
imperatoris, habuit multas reuelaciones de statu vrbis, in quibus arguebat Dominus noster Ihesus Christus
excessus et peccata inhabitancium vrbem cum graui comminacione vindicte. 4 Que reuelaciones, ad noticiam
inhabitancium Romanam vrbem deducte, feralis odii contra beatam Birgittam fomentum ministrabant. Vnde
quidam eorum minibantur eam viuam incendere, alii eam erroneam et phitonissam blasphemabant. 5 Ipsa vero
beata Birgitta pacienter sufferebat minas et obprobria eorum. Sed timebat, quod familia sua et alii de amicis et
cognatis eius, Rome secum stantes, hiis tribulacionibus et obprobriis scandalizati deficerent. 6 Deliberauit ad
tempus cedere furori malignancium, nec presumebat alicubi diuertere sine speciali precepto Christi. Quia per
XXVIII annos, postquam recessit de patria sua, numquam ad aliquas ciuitates seu prouincias aut alia loca
sanctorum diuertebat sine imperio Christi. 7 Vnde beate Birgitte, in oracionibus suis responsum diuinum super
hiis prestolanti, dixit Christus: "Tu desideras scire voluntatem meam, an debeas hic Rome remanere, vbi plurimi
inuidentes tibi machinantur in mortem tuam, vel cedere eorum malicie ad tempus. 8 Respondeo tibi, quod,
quando me habes, nullum timere debes. Ego brachio potencie mee refrenabo maliciam eorum, vt tibi nocere non
valeant. Et quamuis ex permissione mea inimici mei humanitatem meam crucifixerunt, tibi tamen nocere vel
occidere nullatenus preualebunt." 9 Item tunc temporis eciam apparuit ei gloriosa virgo Maria dicens: "Filius
meus, potens super omnes homines et demones et super omnem aliam creaturam, inuisibiliter restringit omnem
conatum malicie eorum. Et ego ero scutum proteccionis tue et tuorum contra omnes inimicorum spiritualium et
corporalium incursiones. 10 Propterea volo, quod tu et familia tua conueniatis simul quolibet vespere ad
cantandum ympnum 'Aue maris stella'. Et ego auxilium prebebo in omnibus necessitatibus vestris." 11 Vnde
dominus Petrus Olaui, confessor eius per XXIX annos, et filia eius, domina Katherina sancte memorie,
instituerunt cotidie cantare in ordine hunc ympnum, asserentes, quod ipsa beata Birgitta hoc fieri mandauit ex
precepto eiusdem virginis gloriose. 12 Quia ipsa gloriosa virgo promiserat ordinem istum, a filio suo sibi
dedicatum, speciali gracia velle protegere et benediccionibus dulcedinis sancti spiritus confouere.
Caput 9 Christus dicit, qualiter sorores et fratres omni sexta feria debent legere septem psalmos.
{ Filius Dei loquitur: "Qualibet sexta feria debent sorores circuire ambitus suos insimul legendo septem psalmos,
quibus finitis intrabunt chorum suum et flexis genibus legant letanias. Similiter faciant fratres circueundo
ambitus suos."
Caput 10a: Christus dicit, quare organa nullatenus habenda sunt in monasteriis Ordinis Sancti Saluatoris.
{ Christus, filius Dei, loquitur: "Filii Israhel carnales et in vmbra legis seruientes multa habebant, quibus ad
deuocionem excitabantur. 2 Habebant quippe tubas, organa et citharas, quibus accendebantur ad laudem Dei.
313

