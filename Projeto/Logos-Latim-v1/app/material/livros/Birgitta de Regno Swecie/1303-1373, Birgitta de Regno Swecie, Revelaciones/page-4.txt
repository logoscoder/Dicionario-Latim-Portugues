"{ Ego sum creator celi et terre maris et omnium, que in eis sunt. Ego sum unus cum Patre et Spiritu sancto, non
sicut dii lapidei vel aurei, ut olim dicebatur, nec plures, ut tunc putabatur, sed unus Deus, Pater et Filius et
Spiritus sanctus, trinus in personis, unus in substancia, omnia creans et a nullo creatus, immutabilis et
omnipotens manens sine principio et sine fine. 2 Ego sum, qui de virgine natus sum, non amittens deitatem sed
eam associans humanitati, ut in una persona essem verus filius Dei et filius virginis. Ego sum, qui in cruce
pependi et mortuus fui et sepultus, deitate illesa permanente. Quia licet ex humanitate et carne, quam ego solus
Filius assumpsi, mortuus fui, tamen in deitate, in qua cum Patre et Spiritu sancto unus eram Deus, viuebam. 3
Ego idem ipse sum, qui surrexi a mortuis et ascendi in celum, qui et nunc cum spiritu meo loquor tecum. Ego
elegi te et assumpsi te michi in sponsam, ut ostendam tibi secreta mea, quia michi sic placet. 4 Tu eciam quodam
iure facta es mea, cum in morte mariti tui voluntatem tuam in manus meas assignasti, cum eciam eo defuncto
cogitasti et rogasti, quomodo pauper pro me esse posses, et voluisti omnia pro me relinquere. Et ideo de iure
facta es mea. Et oportuit me pro tanta caritate tibi prouidere. Propterea assumo te michi in sponsam et in meam
propriam delectacionem, qualem Deum decet habere cum anima casta. 5 Ad sponsam ergo pertinet paratam esse,
quando sponsus voluerit nupcias facere, ut sit ornata decenter et munda. Tunc bene mundaris, si cogitacio tua sit
semper circa peccata tua, quomodo te in baptismo de peccato Ade mundaui, quociens in peccata lapsam te
supportaui et sustinui. 6 Debet eciam sponsa habere signa sponsi sui in pectore, hoc est attendere beneficia et
opera, que pro te feci, scilicet quam nobiliter te creaui, tibi dando corpus et animam, quam nobiliter te ditaui,
dando sanitatem et temporalia, quam dulciter te reduxi, cum pro te mortuus fui et hereditatem tibi restitui, si
volueris habere. 7 Sponsa debet eciam facere voluntatem sponsi. Que est voluntas mea, nisi quod velis diligere
me super omnia, nichil velle aliud nisi me? Ego creaui omnia propter hominem et subieci ei omnia, sed ipse
omnia diligit preter me et nichil nisi me odit. Ego ei iterum emi hereditatem suam, quam perdidit, sed sic
alienatus est et auersus a racione, ut magis velit honorem istum transitorium, qui non est nisi spuma maris,
ascendens quasi mons in momento et cicius in nichilum depressa, quam honorem eternum, in quo est perpetuum
bonum. 8 Tu autem, sponsa mea, si nichil nisi me desideraueris, si omnia pro me contempseris, non solum filios
et parentes, sed eciam honores et diuicias, ego dabo tibi stipendium preciosissimum et dulcissimum. Non aurum
et argentum sed me ipsum dabo tibi in sponsum et premium, qui sum rex glorie. 9 Si autem erubescis esse
pauper et despecta, considera, quia Deus tuus precedit te, quem serui et amici reliquerunt in terra, quia non
amicos terrenos quesiui, sed celestes. Quod si vereris et times pondus laboris et infirmitatis, considera, quam
graue est ardere in igne! 10 Quid merereris, si aliquem dominum temporalem sicut me offendisses? Ego enim,
quamuis te toto corde diligam, tamen contra iusticiam nec in uno puncto facio, quominus, sicut in omnibus
membris deliquisti, sic et in omnibus satisfacias. 11 Propter voluntatem tamen bonam et propositum emendandi
iusticiam in misericordiam commuto, remittendo grauiora supplicia pro modica emendacione. 12 Ergo
amplectere libenter modicum laborem, ut mundata cicius ad magnum premium peruenias! Decet enim sponsam
cum sponso fatigari laboribus, ut eo fiducialius cum eo requiescat."
Caput 3 Verba Domini nostri Iesu Christi ad sponsam de informacione dileccionis et honoris sponse ad ipsum
sponsum et de odio iniquorum ad Deum et de dileccione ad mundum.
"{ Ego sum Deus tuus et Dominus, quem colis. Ego sum ille, qui celum et terram potencia mea sustento, et non
aliquibus rebus aliis sustentantur vel columpnis. Ego sum, qui sub specie panis in altari cotidie verus Deus et
verus homo immolor. Ego idem sum, qui elegi te. 2 Honora Patrem meum! Dilige me! Obedi Spiritui meo! Defer
matri mee tamquam domine tue! Honora omnes sanctos meos! Obserua fidem rectam, quam ille te docebit, qui
duorum spirituum conflictum, falsitatis scilicet et veritatis, in se expertus auxilio meo deuicit! 3 Custodi
humilitatem veram! Que est humilitas vera nisi laudem Deo pro bonis datis tribuere? 4 Sed nunc multi odiunt me
et facta mea et verba reputant dolorem et vanitatem, adulterum autem, idest diabolum, amplectuntur et diligunt.
Quidquid enim faciunt pro me, cum murmure et amaritudine est. Nec confiterentur nomen meum, si non timore
hominum confunderentur. 5Mundum autem sic sincere diligunt, quod nocte et die in labore eius non lassescunt
et in amore eius semper feruent. Horum seruicium sic michi placet, ac si quis daret inimico suo pecuniam ad hoc,
ut interficiatur filius eius. 6 Sic faciunt ipsi. Dant enim michi modicam elemosinam et labiis honorant me ad hoc,
ut mundana prosperitas eis succedat et maneant in honore et peccato suo. Unde occiditur bonus animus eorum a
proficiendo in bono. 7 Si autem tu me diligere volueris toto corde et nichil desiderare nisi me, attraham te ad me
per caritatem, sicut magnes, idest lapis calamite, attrahit sibi ferrum, et collocabo te in brachio meo, quod tam
forte est, ut nullus possit extendere, tam rigidum, ut extensum nullus sufficit incuruare. Tam eciam dulce est, ut
omnia aromata vincat et nullam comparacionem cum mundi delectacionibus habeat." 8 Iste fuit quidam sanctus
vir, magister in theologia, qui vocabatur magister Mathias de Suecia, canonicus Lincopensis. Qui glosauit totam
Bibliam excellenter. Et iste fuit temptatus a diabolo subtilissime de multis heresibus contra fidem catholicam,
quas omnes deuicit cum Christi adiutorio, nec a demone potuit superari, ut in legenda vite domine Birgitte hoc
clarius continetur. 9 Et iste magister Mathias composuit prologum istorum librorum, qui incipit "Stupor et
mirabilia" etcetera. Fuit vir sanctus et potens spiritualiter opere et sermone. 10 Hic quando obiit in Suecia,
sponsa Christi, tunc consistens Rome, orando audiuit in spiritu vocem sic dicentem: "O felix tu, magister M athia,
pro corona, que tibi in celis fabricata est. Veni igitur iam ad sapienciam, que numquam finietur!"
4

