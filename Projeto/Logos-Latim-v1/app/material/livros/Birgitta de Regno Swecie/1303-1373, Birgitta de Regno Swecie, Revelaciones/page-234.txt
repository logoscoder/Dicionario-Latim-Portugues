Caput 48 Christus comparat se medico confectori potus salubris et dulcissimi. Qui potum diuine dulcedinis
paratus est omnibus dare, qui eum desiderant cum caritate. Quem potum illi, qui sani sunt spiritu, gustant et
delectantur; qui autem spiritualiter infirmi sunt, non delectantur gustare Spiritum Dei.
{ Christus loquitur sponse: "Ego sum quasi bonus confector medicus, ad quem currunt omnes, qui eum amant,
quia sciunt, quod potus eius est dulcis. Qui vero bibunt de dulcedine potus eius cogitantes eum esse salubrem,
continue visitant domum confectoris; hii vero, qui senciunt de potu puncturas, fugiunt eum. 2 Sic est et de potu
spirituali, qui est Spiritus Sanctus. Ipse quippe Spiritus Dei dulcis est ad gustandum, venitque ad robur omnium
membrorum et decurrit per cor, vt hylarescat contra temptaciones. Ego Deus sum ille medicus confector, qui
paratus sum dare potum meum omnibus, qui eum desiderant cum caritate. 3 Ille autem sanus est et aptus ad
recipiendum potum meum, qui non habet voluntatem manendi in peccato sed gustato potu meo continue
delectatur bibere eum. Qui autem voluntatem habet morandi in peccato, non delectatur habere Spiritum Dei."
Caput 49 Mater Dei notificat certitudinem, qualiter ipsa concepta fuit ex precepto diuine obediencie a parentibus
sine aliquo peccato originali.
{ Mater Dei loquitur: "Si alicui volenti ieiunare, qui desiderium haberet comedendi sed voluntas resisteret
desiderio, preciperetur a superiori, cui obediendum esset, quod per obedienciam comederet, et ille propter
obedienciam contra velle suum comederet, illa comestio maiori remuneracione digna esset quam ieiunium. 2 Per
similem modum coniunccio parentum meorum fuit, quando ego concepta fui, et ideo veritas est, quod ego
concepta fui sine peccato originali et non in peccato. 3 Quia sicut filius meus et ego numquam peccauimus, ita
nullum coniugium fuit, quod honestius esset quam illud, de quo ego processi."
Caput 50 Verba Virginis ad sponsam, qualiter Deo nil tantum placet, sicut quod summe diligatur ab homine, et
ostendit hoc per exemplum de vna muliere pagana, que optinuit graciam propter multam dileccionem, quam
habuit ad creatorem.
{ Mater loquitur ad sponsam dicens: "Nichil tantum placet Deo, sicut quod homo diligat eum super omnia. Ecce
dicam tibi similitudinem de vna femina pagana, que nichil sciens de fide catholica cogitauit secum talia: 2 'Ego',
inquit, 'scio, de qua materia sum et de quibus veni in vterum matris. Ego eciam credo, quod impossibile est
habuisse me corpus et compagines et viscera et sensus, nisi aliquis dedisset. 3 Et ideo aliquis creator est, qui me
creauit tam decoram personam humanam et noluit creare me deformem sicut vermes et serpentes. 4 Videtur ergo
michi, quod, licet ego habeam plures viros, quod, si omnes vocarent me, magis ego currerem ad vnicam
vocacionem creatoris mei quam ad voces omnium illorum. 5 Ego eciam habeo plures filios et filias.
Nichilominus, si viderem eos habere cibum in manu et scirem creatorem meum esurire, ego vtique auferrem
cibum de manibus filiorum et gaudenter presentarem illum creatori meo. 6 Ego eciam habeo multas
possessiones, quas dispono ad velle meum. Si tamen scirem voluntatem creatoris mei, libenter dimitterem velle
meum et disponerem eas ad honorem eiusdem creatoris mei.' 7 Sed vide, filia, quid Deus fecit cum ista muliere
pagana. Ipse enim misit ei vnum amicum suum, qui instruxit eam in fide sancta, et Deus ipse per se ipsum
visitauit cor eius, sicut intelligere poteris ex verbis mulieris. 8 Nam quando ille vir Dei predicabat ei vnum esse
Deum sine principio et sine fine, qui est creator omnium, respondit illa: 'Bene', inquit, 'est credibile, quod ille,
qui me creauit et omnia, non habeat supra se creatorem, et bene est verisimile, quod vita sua est eterna, qui michi
potuit dare vitam.' 9 Quando vero mulier audiuit, quod idem creator accepit humanitatem de virgine et quod ipse
ore proprio predicabat, respondit: 10 'Bene est credendum Deo ad omnia opera virtuosa. Sed tu, amice Dei,
dicito michi, qualia sunt verba illa, que de ore creatoris processerunt? Volo quippe dimittere voluntatem meam et
obedire ei iuxta omnia verba oris eius.'11 Tunc autem amico Dei predicante de passione et cruce Dei et de
resurreccione eius, respondit mulier lacrimosis oculis et dixit: 'Benedictus sit Deus, qui sic pacienter ostendit
caritatem suam in terris, quam habuit ad nos in celis. 12 Propterea, si prius dilexi eum, quia me creauit, nunc
autem obligacior sum diligere eum, quia monstrauit michi viam rectam et me redemit sanguine suo. Teneor
eciam seruire ei totis viribus et membris meis, quia me redemit omnibus membris suis. 13 Insuper et debitrix
sum omne desiderium meum remouere a me, quod prius habui ad possessiones et filios et parentes, et
solummodo desiderare creatorem meum in gloria sua et in illa vita, que non finitur.'" 14 Dixit eciam mater Dei:
"Ecce filia, quod illa mulier multiplicem optinuit remuneracionem pro dileccione sua. Sic et cottidie datur
retribucio vnicuique iuxta id, quod diligit Deum, cum in mundo viuit."
Caput 51 Vtilis doctrina spiritualis, qualiter respondeat homo contra tres hostes anime, scilicet contra dyabolum,
qui temptat de superbia et cupiditate etc., et contra amicos et domesticos, qui suadent, quod homo non sit nimis
iustus et humilis etc., et contra emulos, qui cupiunt homini pudorem et dampnum et vitam breuem.
" {I lle homo, quem tu nosti, habet tres inimicos. Primus est prope eum, vbicumque est, siue dormit, siue vigilat,
et ipsum non videt. Secundus est familiaris sibi et prope eum, quando vigilat, sed istum non audit. Tercius enim
non est ei familiaris nec ipsum cognoscit, et iste eum odit. 2 Primus hostis est dyabolus, qui temptat eum de
superbia et cupiditate et multis aliis modis. Ideo contra istum hostem habeatur flagellum corrigendo taliter: 3 'O
dyabole, tu nichil boni dedisti nec creasti. Cur ad velle tuum superbiam? Tu quoque me queris perdere, et
Christus vocat me ad vitam. Ideo dignum est fugere voluntatem tuam et sequi voluntatem Dei et precepta eius.' 4
Igitur, quicumque cum tali intencione vigilat vel dormit, ipse mouet flagellum contra dyabolum, quo ipse
turbatus effugatur. 5 Secundus hostis sunt familiares amici sui et seruitores sui, qui dicunt ei: 'Incurres dampna,
234

