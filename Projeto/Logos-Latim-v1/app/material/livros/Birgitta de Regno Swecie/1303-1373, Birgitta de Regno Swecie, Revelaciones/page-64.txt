contemnunt regimen, refugiunt unitatem et caritatis societatem. 53 Vacue sunt in bonis operibus, mutant lucem
in tenebras, consolacionem in luctum, gaudium in dolorem. 54 Verumptamen propter tria pacior eas viuere. 55
Primo, ne in spacia preparata ingrediantur bruci, idest infideles. Si enim mali homines insimul subtraherentur,
pauci remanerent boni, propter quorum paucitatem infideles, quia plures sunt, ingrederentur ad eos et
cohabitantes eis nimium molestarent. 56 Secundo tolerantur ad bonorum probacionem. Ex malicia quippe
malorum probatur bonorum constancia. Nam in aduersitate ostenditur, quantum quisque paciens est, in
prosperitate vero, quantum quisque constans est et moderatus. 57 Quia ergo vicia quandoque subrepunt iustis et
virtutes frequenter extollunt, ideo permittuntur mali viuere cum bonis, ne boni dissouluantur nimia leticia vel
dormitent accidia et ut frequenter habeant ad Deum oculos. 58 Ubi enim minor est pugna, minor datur et merces.
59 Tercio tolerantur ad auxilium, ne gentiles vel inimici alii infideles noceant sed timeant eo magis, quo plures
fuerint, qui videntur boni. 60 Et sicut boni resistunt malis ex iusticia cum diuina caritate, sic et mali pro sola vita
tuenda et ira Dei vitanda. 61 Et sic omnes mali et boni adiuuant se inuicem, ut mali propter bonos supportentur,
boni vero propter maliciam malorum sublimius coronentur. 62 Custodes vero apum hii sunt prelati ecclesiarum
et principes terre, boni siue mali. 63 Ad bonos vero custodes loquor, quos et ego, Deus et custos eorum,
ammoneo, ut custodiant apes meas. 64 Considerent enim exitum earum et ingressum. Attendant, si fuerint
infirme vel sane. 65 Quod si forte discernere nesciunt, ecce tribus signis dico eis, quomodo cognoscant! 66 Hee
apes inutiles sunt, que sunt segnes in volatu, indisposite tempore, vacue in apportacione dulcedinis. 67 Segnes in
volatu sunt illi, qui plus curant de temporalibus quam eternis, plus timent mortem corporis quam anime, qui sic
loquitur secum dicens: 68 'Cur debeo habere inquietudinem, cum possim habere quietem? Cur debeo me dare
morti, cum possum viuere?' Non considerantes miseri, quod ego, rex glorie potentissimus, assumpsi in me
impotenciam. 69 Sum eciam quietissimus et ipsa vera quies, et tamen assumpsi pro eis inquietudinem, quos et
morte mea liberaui. 70 Illi vero indispositi sunt tempore, quorum affectus querit terrena, quorum locucio ad
scurrilia, quorum opus ad propriam utilitatem, quorum tempus tale est, quale querit corpus. 71 Illi autem
caritatem non habent ad alueolum nec congregant dulcedinem, quia opera quedam faciunt michi bona, sed ex
timore supplicii. 72 Qui, licet opera quedam pietatis habent, non tamen relinquunt propriam voluntatem et
peccatum. 73 Qui sic habere volunt Deum, ut tamen nec mundum relinquant nec aliquem defectum et
turbacionem paciantur. 74 Isti tales vacuis pedibus currunt in domum, quia currunt, sed indiscrete, volant, sed
non caritate debita. 75 Propterea, cum autumpnus venerit, idest tempus separacionis, apes inutiles separabuntur a
bonis, que pro amore sui et cupiditate fame eterna cruciabuntur. 76 Pro contemptu vero Dei et tedio boni nimio
frigore dissoluentur, sed non consumentur. 77 Verumptamen amici mei de triplici malicia malarum apum sibi
cauere debent. 78 Primo, ne putredo earum veniat in aures eorum, quia venenate sunt. Ablato quippe melle,
vacue sunt a dulcedine, pro qua habundant amaritudine venenata. 79 Secundo caueant pupille oculorum suorum
pro alis earum, quia acutissime sunt quasi acus. 80 Tercio seruent corpus suum, ne nudum sit pro caudis earum.
Habent enim aculeos, quibus amare nimis pungunt. 81 Quid autem ista significent, sapientes sciunt exponere, qui
mores earum attendunt et affectum. 82 Qui vero nesciunt intelligere, timeant periculum, fugiant consorcium
earum et exempla. Alioquin addiscent experiendo, que non nouerunt audiendo." 83 Deinde loquebatur mater:
"Benedictus sis tu, fili mi, que es et qui eras et eternaliter eris! Misericordia tua dulcis est et iusticia tua magna.
84 Michi videtur, fili mi, per similitudinem loquendo, quod nunc sic tecum est, quasi quod quedam nubes
ascenderet in celum, hanc vero precederet lenis aer. 85 In nube autem apparuit quasi quoddam tenebrosum, sed,
qui erat extra domum, senciens lenitatem aeris, eleuauit oculos et vidit nubem tenebrosam, et considerans secum
ait: 86 'Obscuritas istius nubis videtur michi significare futuram pluuiam.' Et mox sano usus consilio festinauit in
latibulum, a pluuia se abscondens. 87 Alii vero, qui erant ceci vel qui forte non curabant, paruipendentes
lenitatem aeris nec formidantes obscuritatem nubis, experiebantur hoc, quod nubes significabat. 88 Que quidem
nubes, crescens per totum celum, venit cum maxima commocione et igne impetuoso tamque forti, quod ad
commocionem eius exibat vita. Ad ignem vero omnia consumebantur interiora hominis et exteriora, ita quod
nichil remaneret. 89 Hec nubes, fili mi, verba tua sunt, que multis tenebrosa videntur et incredibilia, quia non
multociens audita, quia idiotis ministrata nec signis declarata. 90 Hec verba precedit peticio mea et misericordia
tua, qua misereris omnibus et allicis quasi mater omnes ad te. 91 Hec misericordia lenis est quasi aer lenissimus
in paciencia et sufferencia, calida est in caritate, qua prouocantes te ad iram mones ad misericordiam et offers
contemptoribus pietatem. 92 Ergo omnes, quia audierint verba hec, eleuent oculos, et videbunt in intelligencia,
unde processerint verba. Inquirant, si sonuerunt misericordiam et humilitatem. 93 Attendant, si sonant presencia
an futura, veritatem an falsitatem; et si vera inuenerint, fugiant ad latibulum, idest ad veram humilitatem cum
diuina caritate. 94 Nam cum iusticia venerit, tunc pre timore separabitur anima a corpore. Animam vero claudet
in se ignis et ardebit interius et exterius. 95 Ardebit quidem, sed non consumetur. Propterea ego, regina
misericordie, clamo ad habitatores mundi, eleuent oculos et videant misericordiam. 96 Ego moneo et rogo quasi
mater, consulo quasi domina. 97 Cum enim venerit iusticia, impossibile erit resistere. Ergo credite firmiter et
respicite, probate in consciencia veritatem, mutate voluntatem, et tunc, qui ostenderit verba caritatis, ostendet et
opera et signa caritatis!" 98 Deinde Filius michi loquebatur dicens: "Ostendi tibi supra de apibus, quod habent
triplex bonum de apiastro suo. Dico tibi nunc, quod tales apes deberent esse illi cruciferi, quos in illis finibus
terrarum Christianorum posui. 99 Sed iam ipsi pugnant contra me. Nam de animabus non curant, non
64

