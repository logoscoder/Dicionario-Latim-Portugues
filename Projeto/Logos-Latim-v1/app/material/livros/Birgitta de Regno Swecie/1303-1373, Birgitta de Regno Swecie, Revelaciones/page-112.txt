prodigalitatem in expendendo que habet, negligenciam et obliuionem sui et futurorum, anxietatem cordis,
tepiditatem ad amorem Dei. 31 Quarta rota est suiipsius amor, per quem excludit a se Dei sui reuerenciam et
timorem, finemque suum et iudicium non attendit. 32 Huius currus auriga est Dyabolus, qui eam ad omnia que
ipse miserit in cor eius facit hylarem et audacem. Duo vero equi, qui trahunt currum, spes est longe vite et
voluntas peccandi usque in finem. 33 Frenum vero pudor confessionis est. Qui quidem pudor sic per spem longe
vite et voluntatem perseuerandi in peccato trahit animum a recto tramite et in peccato sic onerat, 34 quod nec
terrore nec pudore nec ammonicione surgere potest; sed cum stare firmiter se credit, nisi iuuante gracia Dei
descendet in profundum." 35 Item loquitur Christus de eadem domina: "Hec est vippera que linguam habet
meretricam, fel draconum in corde, venenum amarissimum in carne. Ideo oua eius erunt venenosa. Felices erunt
qui non experiuntur onus eorum."
Caput 18 Verba laudis filie ad virginem gloriosam et responsio grata virginis ad filiam, in qua filie per virginem
gracie plurime de se et apostolorum et sanctorum conceduntur et multa alia bona.
" {O , dulcis Maria," inquit sponsa, "benedicta sis tu eterna benediccione, quia virgo ante partum, virgo post
partum, virgo cum sponso, virgo eciam indubitata dubitante sponso. 2 Propterea benedicta sis tu, quia mater et
virgo, quia sola Deo carissima, quia pre omnibus angelis purissima, quia sola cum apostolis fide plenissima, 3
quia sola dolore cordis amarissima, quia pre confessoribus abstinencia clarissima, quia pre virginibus omnibus
excellentissima continencia et castitate. 4 Ideo benedicant te omnia superiora et inferiora, quia per te Deus
creator factus est homo, per te iustus inuenit graciam, peccator indulgenciam, mortuus vitam, exul rediit ad
patriam suam." 5 Respondit virgo: "Scriptum est, quod Petro reddente testmonium filio meo, quod esset filius
Dei, responsum est ei: 'Beatus es, Symon, quia caro et sanguis non reuelauit tibi.' 6 Sic dico ego nunc: Hanc
salutacionem non reuelauit tibi carnalis anima tua, sed ille qui erat sine principio et est sine fine. Propterea tu
esto humilis, et ego ero tibi misericors; 7 Iohannes baptista, ut promisit, erit tibi dulcis; Petrus vero erit tibi mitis;
Paulus autem fortis quasi gigas. Tunc quoque Iohannes baptista dicturus est tibi: 'Filia, sede in genu!' 8 Petrus
vero dicet: 'O, filia, aperi os tuum, et cibabo te cibo dulcedinis!' Paulus vero induet te et armabit armis caritatis.
Ego vero, que Mater sum, presentabo te filio meo. 9 Verumptamen, filia, ista poteris eciam intelligere
spiritualiter. Nam in Iohanne, qui interpretatur gracia Dei, notatur obediencia vera. Ipse quippe fuit et est dulcis:
10 Iohannes, dulcis parentibus propter mirabilem graciam, dulcis hominibus propter singularem predicacionem,
dulcis Deo propter vite sanctitatem et obedienciam. 11 Obediuit denique in iuuentute, obediuit in prosperis et
aduersis, obediuit et humiliter stetit cum honorari posset, obediuit et in morte. 12 Ergo obediencia dicit: 'Sede in
genu!' Id est, ascende ad humilia et habebis sublimia, relinque amara et obtinebis dulcia, 13 relinque propriam
voluntatem, si vis esse paruula, contempne terrena et eris celestis, contempne superflua et habebis habundanciam
spiritualem. 14 In Petro vero notatur fides sancta: fides sancte Ecclesie. Sicut enim Petrus stabilis permansit
usque in finem, sic et fides sancte Ecclesie sine fine stabilis permanebit. 15 Ergo Petrus, id est fides sancta, dicit:
'Aperi os, et habebis cibum optimum!' Id est: aperi intellectum anime tue et in sancta Ecclesia inuenies cibum
dulcissimum, 16 id est ipsum corpus dominicum in sacramento altaris, nouam quoque legem et veterem,
explanaciones doctorum, pacienciam martirum, humilitatem confessorum, virginum castimoniam omniumque
virtutum fundamentum. 17 Itaque fidem sanctam quere in Ecclesia sancti Petri, quesitamque memoriter retine et
operibus consumma. 18 In Paulo vero notatur paciencia. Ipse enim fuit feruens contra impugnantes fidem
sanctam, gaudens in tribulacionibus, longanimis in spe, paciens in infirmitatibus, 19 compassiuus cum
dolentibus, humilis in virtutibus, hospitalis in pauperes, misericors ad peccantes, magister et doctor omnium,
perseuerans usque ad finem in Dei caritate. 20 Ergo Paulus id est paciencia armabit te armis virtutum, quia
paciencia vera fundata et roborata exemplis et paciencia Christi et sanctorum eius accendit caritatem Dei in
corde, 21 succendit animum ad agenda forcia, reddit hominem humilem, mitem, misericordem, feruentem ad
celestia, sollicitum sui ipsius, perseuerantem in inceptis. 22 Itaque omnem hominem, quem obediencia nutrit in
genu humilitatis, fides cibat cibo dulcedinis, paciencia vestit armis virtutum, hunc ego mater misericordie
introduco ad filium meum, qui eum coronabit corona dulcedinis sue. 23 In ipso enim est fortitudo
inexcogitabilis, sapiencia incomparabilis, virtuositas indicibilis, caritas admirabilis. Ideo et nullus rapiet eu m de
manu sua. 24 Verumptamen, filia, quamuis tibi loquor, per te tamen omnes intelligo, qui fidem sanctam
sequuntur operibus caritatis. Sicut enim in uno homine Israel omnes Israelite intelligebantur, sic per te omnes
veri fideles intelliguntur."
Caput 19Verba filie ad Dominam de virtute et laude sue pulchritudinis; et de responsione virginis sui laudem
confirmante; et qualiter Filius virginem Matrem comparat aurifabro.
" {O , dulcis Maria, pulchritudo noua, pulchritudo clarissima! Veni in adiutorium michi tu, ut deformitas mea
depuretur caritasque accendatur! Tria enim dat pulchritudo tua capiti. 2 Purgat primo memoriam, ut verba Dei
suauiter ingrediantur; secundo, ut audita delectabiliter teneantur; tercio ut ad proximum ardenter diffundantur.
Tria eciam pulchritudo tua prestat cordi. 3 Primo aufert onus durissimum accidie, si tua consideretur caritas et
humilitas; secundo dat oculis lacrimas, si tua attenditur paupertas et paciencia; tercio dat cordi internum
feruorem dulcedinis, si sinceriter recolitur memoria tue pietatis. 4 Vere, Domina, tu es pulchritudo preciosissima,
pulchritudo desiderantissima, quia infirmis data es in auxilium, tribulatis in solacium, omnibus in mediatricem. 5
Ergo omnes qui audierunt te nascituram, et quicumque sciunt te iam natam, bene clamare possunt: 'Veni,
112

