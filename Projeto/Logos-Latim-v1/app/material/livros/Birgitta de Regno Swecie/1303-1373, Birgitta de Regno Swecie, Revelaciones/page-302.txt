dominus meus et ego scabellum pedum tuorum. 152 Accepisti quoque duas aures ad audiendum viam vite et os
ad loquendum vtilia anime. Sed quia spreuisti audire et loqui salutem anime tue, ideo due vngule alterius pedis
mei intrabunt aures tuas et tercia vngula intrabit os tuum. 153 In quibus sic cruciaberis, quod omnia illa erunt tibi
amarissima, que prius, quando offendisti deum, tibi dulcia videbantur. 154 Hiis autem dictis statim coniuncta
sunt modo supradicto caput et pedes et vmbelicus regis cum capite et pedibus et vmbelico dyaboli. Et sic ambo
colligati descenderunt in abyssum. Et tunc audiui vnam vocem dicentem: 155 O o, quid habet modo rex de
omnibus diuiciis suis? Certe non nisi damnum. Quid vero de honore? Certe non nisi pudorem. Quid vero habet
de cupiditate, qua ambiebat regnum? Vere non nisi penam. 156 Ipse enim vnctus fuit oleo sancto et consecratus
verbis sanctis et coronatus corona regia, vt verba et facta dei honoraret, defenderet quoque populum dei et
regeret, sciret eciam se semper esse sub pedibus dei deumque remuneratorem suum. 157 Sed quia contempsit
esse sub pedibus dei, ideo nunc est sub pedibus dyaboli, et quia tempus suum fructuosis operibus redimere
noluit, cum potuit, ideo amodo non habebit tempus fructuosum. 158 Post hec autem loquebatur iusticia de libro,
qui erat in pulpito, dicens michi: Omnia ista, que tibi tam seriose ostensa sunt, in vnico puncto sunt apud deum.
Sed quia tu corporalis es, ideo necesse est, quod spirituales intelligencie tibi per corporales similitudines
aperiantur. 159 Itaque, quod rex et angelus et dyabolus tibi visi sunt loqui adinuicem, hoc nichil aliud est nisi
inspiraciones et infusiones boni et mali spiritus facte vel per se ipsas vel per consiliarios et amicos eorum ad
animam regis. 160 Quod vero diabolus clamabat dicens "perforatum est" rege dicente se velle tenere, quidquid
subesset corone, qualicumque modo esset acquisitum, nec curare de iusticia, 161 hoc sic intelligendum est,
scilicet quod tunc consciencia regis perforabatur ferro dyaboli, idest peccati obduracione, quando ipse noluit
inquirere et discutere, que erant illa, que iuste pertinebant ad regnum et que non, et quando qualem iusticiam ipse
habebat ad regnum non curauit examinare. 162 Tunc vero impositus fuit vncinus anime regis, quando temptacio
diaboli tantum in anima regis preualuit, quod in iusticia sua perdurare voluit vsque ad mortem. Quod vero
malleus venit in sinum regis post vncinum significat tempus contricionis datum regi. 163 Nam si rex talem
cogitatum habuisset: Peccaui, inquiens, nolo amplius scienter male acquisita tenere, emendabo igitur me de
cetero, statim vncinus iusticie comminutus fuisset malleo contricionis et rex venisset ad bonam vitam et viam.
164 Quod vero dyabolus clamauit: Ecce, rex prebet michi linguam, et statim laqueus impositus fuit rege nolente
facere graciam homini, quem diffamauerat, hoc sic intelligendum est, quod quicumque proximum scienter
vituperat et infamat, vt famam propriam dilatet, ipse diabolico regitur spiritu et sicut fur irretiendus est laqueo.
165 Quod vero ferrum acutum venit ante regem post laqueum significat tempus immutacionis et correccionis
praue voluntatis et operacionis. 166 Ergo, quando corrigit homo bona voluntate et emendacione reatum suum,
talis voluntas est quasi ferrum acutissimum, quo inciditur laqueus dyaboli et remissio peccatorum obtinetur. 167
Si ergo rex iste mutasset voluntatem suam et fecisset illi homini iniuriato et diffamato graciam, statim precisus
fuisset laqueus diaboli, sed quia firmauit in proposito malo voluntatem suam, ideo iusticia dei fuit, vt magis
induraretur. 168 Tercio vidisti, quod rege excogitante imponere in regno nouas exacciones tributorum, infusum
fuit in manibus eius venenum. Significat quod opera regis regebantur dyabolico spiritu et prauis suggestionibus.
169 Nam sicut venenum facit inquietacionem et infrigidacionem in corpore, sic rex sollicitabatur et inquietabatur
malignis suggestionibus et cogitacionibus, scilicet inuestigando modos, quomodo obtineret possessiones et bona
aliorum et aurum viatorum. 170 Nam quando viatores dormientes credebant aurum suum esse in bursa propria,
expergefacti videbant illud esse in potestate regia. Quod vero vas vnccionis venit post venenum, significat
sanguinem ihesu christi, quo omnis eger viuificatur. 171 Itaque, si rex intinxisset opera sua in consideracione
sanguinis christi et rogasset deum in adiutorium et dixisset: "O domine deus, qui me creasti et redemisti, scio,
quod ex permissione tua ego veni ad regnum et coronam: expugna igitur hostes impugnantes me et solue debita
mea, quia non sufficiunt facultates regni", 172 ego vtique fecissem opera et onera eius leuia ad portandum, sed
quia ipse concupiuit aliena, volens videri iustus vbi sciuit se iniustum, ideo dyabolus rexit cor eius. 173 Qui
suasit ei facere contra constituciones ecclesie, mouere eciam bella et innocentes defraudare, donec iusticia de
pulpito maiestatis diuine clamauit super eum iudicium et equitatem. 174 Rota vero, que mouebatur secundum
flatum regis, significat conscienciam regis, que more rote nunc ad leticiam mouebatur, tunc ad tristiciam.
Quatuor vero linne, que erant in rota, significant quadruplicem voluntatem, quam omnis homo habere tenetur,
scilicet perfectam, fortem, rectam et racionabilem. 175 Perfecta igitur voluntas est deum diligere et eum velle
habere super omnia, et hec debet esse in prina summa linea. Secunda voluntas est desiderare et facere proximo
bonum sicut sibi ipsi propter deum. Hec autem voluntas sit fortis, ne odio vel auaricia infringatur. 176 Tercia
voluntas est velle abstinere a carnalibus desideriis et desiderare eterna. Et hec voluntas sit recta, vt fiat non ad
placendum hominibus sed deo, et ista debet esse scripta in tercia linea. Quarta vero voluntas est nolle habere
mundum nisi racionabiliter et ad solam necessitatem. 177 Versa igitur rota apparuit in linea, que tendebat
sursum, quod rex dilexit oblectamenta mundi contempta dileccione dei. In secunda linea erat scriptum, quod
dilexit honores et homines mundi. 178 In tercia linea scripta erat dileccio, quam inordinate habuit ad
possessiones mundi et diuicias. In quarta vero linea nichil erat scriptum sed totum erat vacuum. In qua debuisset
fuisse scriptum: Dileccio dei super omnia. 179 Vacuitas ergo quarte linee significat defectum dileccionis et
timoris dei. Nam per timorem attrahitur deus in animam, per dileccionem vero figitur deus in anima bona. 180
Nam si homo in vita sua nunquam dilexit deum et iam in extremis positus diceret toto corde: "O deus, penitet me
302

