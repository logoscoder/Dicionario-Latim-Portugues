suum benignum beneplacitum cum suorum verborum intelligencia spirituali duobus modis. 3 Primo videtur tibi,
quod quasi aliqua persona demonstrat tibi ea, que dictura es. Secundo modo magistro tuo videbatur, quod quasi
aures eius et os cum vento replerentur et cor eius sicut vesica, repleta ex ardenti caritate ad Deum, extendebatur,
4 et in illa cordis dulci fragracione optinuit ipse scienciam aliquorum verborum et diccionum, que prius nesciuit,
et quomodo ipse responsoria, antiphonas et ympnos deberet componere ac cantum in notis ordinare. 4a Ideo
vtraque ista duo sunt ex sancti spiritus induccione secundum virtutis sue distribucionem, illi, scilicet angelo, ad
leccionum promulgacionem, et alteri ad cantus ordinacionem. 5 Ideo oportet neutrum eorum abbreuiari nec
eciam humano carnali sensu prolongari. Tamen licitum est, quod, si aliquod verbum videtur obscurum,
translacione faciliori possit elucidari."
Caput 115a Item de eodem magistro Petro.
{ Angelus loquebatur sancte Birgitte dicens: "Dic magistro tuo, quod ipse et ego ambo sumus vnum membrum
Dei. Ipse exterius, ego vero interius. 2 Scribat igitur verba, que dico tibi et, quod sibi placet, deponere potest aut
addere. Ambo enim vno spiritu gubernamur."
Caput 115b Quod angelus et dictus dominus Petrus regebantur eodem spiritu.
{ Angelus beate Birgitte loquitur, ei dicens: "Dic magistro tuo, quod nos ambo vnum membrum sumus in Deo.
Ipse quasi membrum exterius, ego vero membrum interius. 2 Scribat ipse verba, que ego dico tibi, apponat et
deponat, que sibi videntur apponenda et deponenda, sicut sibi placet, quia ambo nos regimur ab vno spiritu."
Caput 116 Quam dulcis et dilectus erat Deus sancte Birgitte et econuerso.
{ Beata Birgitta loquebatur deitati dicens: "O dulcissime Deus meus. Quando dignaris visitare cor meum, brachia
mea se continere non possunt, quin pectus meum amplexentur ex deifica caritate pre dulcedine, quam tunc
sencio in corde meo. 2 Michi videtur, quod ita imprimeris in animam meam, vt vere sis eius cor et medulla et
omnia eius intestina. Et ideo carior michi es quam vtrumque, anima scilicet et corpus meum. 3 Felix ego essem,
si fecero, quod tibi sit placitum. Ergo, carissime Domine, da michi auxilium et posse ad faciendum in omnibus
rebus honorem tuum." 4 Respondit Deus: "Filia, sicut cera imprimitur in sigillo, ita anima tua imprimetur spiritui
sancto, vt post mortem tuam dicetur a multis: 'Ecce, iam videmus, quod spiritus sanctus cum illa erat.' 5 Et calor
meus addi debet ad calorem tuum, sic quod omnes, qui ibi appropinquant, inde calefient, illuminabuntur et
fortificabuntur."

343

