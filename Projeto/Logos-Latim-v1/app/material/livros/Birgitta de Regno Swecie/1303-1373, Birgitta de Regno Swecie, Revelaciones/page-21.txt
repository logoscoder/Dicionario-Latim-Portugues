maximum subtus me.' Cui ille diabolus respondit: 'Ego dabo vitam meam pro te, quia pro minimo est michi
casus.' 5 Domina ista est Superbia, ad quam qui peruenire voluerit, ingredietur quasi per tres portas. Primam
portam ingreditur, qui totum dat ad laudem hominum et pro superbia. Et si nichil habet, adhibet totam
voluntatem suam, quomodo superbire et laudari possit. Secundam portam ingreditur ille, qui, quidquid laborat et
quidquid facit, et totum tempus et cogitaciones et omnes vires suas dat ad hoc, ut superbiam perficiat. 6 Et si
eciam posset carnem suam lacerandam tradere causa honoris et diuiciarum, libenter faceret. Terciam portam
ingreditur, qui numquam requiescit et numquam silet et totus quasi ignis ardet, quomodo perueniat ad aliquem
honorem vel mundi superbiam. Sed cum optinuerit, quod cupit, non potest diu in eodem statu manere sed cadet
miserabiliter. Nichilominus tamen superbia remanet in mundo. 7 "Ego autem", ait Maria, "que humillima sum,
sedeo in sede spaciosa et supra me non est sol nec luna nec stelle nec eciam nubes sed mira et inestimabilis
claritatis serenitas, procedens a pulchritudine preclare maiestatis diuine. Infra me eciam non est terra vel lapides
sed requies incomparabilis in virtute Dei. Iuxta me non est murus seu paries sed angelorum et sanctarum
animarum gloriosus exercitus. 8 Et quamuis sic sublimiter sedeo, tamen audio amicos meos, in terra existentes,
michi cotidie gemitus fundentes et lacrimas. Video labores eorum et efficaciam eorum maiorem quam illorum,
qui pugnant pro sua domina superbia. Ideo ego visitabo eos et collocabo eos mecum in sede mea, quia spaciosa
est et omnes potest bene capere. Sed nondum ad me venire nec sedere mecum adhuc potuerunt, quia duo muri
sunt adhuc inter nos, per quos fiducialiter deducam eos, ut ad sedem meam veniant. 9 Primus murus est mundus,
qui est artus. Propterea serui mei in mundo consolabuntur per me. Secundus murus est mors. Ideo ego, carissima
domina eorum et mater, obuiabo eis et occurram eis in morte, ut eciam in ipsa morte consolacionem et
refrigerium habeant, et collocabo eos mecum in sede celestis gaudii, ut in brachio dileccionis perpetue et eterne
glorie cum exultacione immensa eternaliter requiescant."
Caput 30 Verba Domini maxime caritatis ad sponsam de multiplicacione falsorum Christianorum ad Christi
crucifixionem et quomodo, si possibile esset, adhuc est paratus ad iterum mortem pro peccatoribus
suscipiendam.
"{ Ego sum Deus, qui omnia creaui ad utilitatem hominis, ut illa omnia seruirent homini et edificarent eum. Sed
homo omnibus, que ei creaui ad utilitatem suam, abutitur in suum dampnum. Insuper et de Deo minus curat et
eum minus diligit quam creaturam. 2 Iudei fecerunt michi tria genera penarum in passione mea: primo lignum,
quo affixus sum et flagellatus et coronatus; secundo ferrum, quo affixerunt manus meas et pedes; tercio potum
fellis, quo potauerunt me. Deinde blasphemabant me fatuum esse propter mortem, quam libenter sustinebam, et
vocabant me mendacem propter doctrinam meam. 3 Tales nunc in mundo multiplicati sunt et pauci faciunt michi
consolacionem. Nam affigunt me ligno per voluntatem peccandi, flagellant me per impacienciam, quia unum
verbum pro me nullus ferre potest. Et coronant me spina superbie sue, qua alciores me esse volunt. Pungunt
manus meas et pedes ferro induracionis, quia gloriantur de peccato et indurant se, ne timeant me. 4 Pro felle
offerunt michi tribulacionem, pro passione, ad quam letus iui, dicunt me mendacem et fatuum. Ego enim potens
sum submergere eos et totum mundum propter peccata sua, si vellem. Et tunc, si submergerem eos, illi, qui
remanerent, seruirent michi ex timore, sed hoc non esset iusticia, quia ex caritate deberet michi homo seruire. 5
Si autem personaliter venirem inter eos visibilis, oculi eorum non sustinerent videre me nec aures audire me.
Quomodo enim homo mortalis posset videre immortalem? Adhuc quippe ex caritate libenter iterum morerer pro
homine, si esset possibile." 6 Tunc apparuit beata virgo Maria, cui dixit filius: "Quid vis, mater mea, electa
mea?" Et ait illa: "Miserere creature tue, fili mi, propter caritatem tuam!" Et ille respondit: "Adhuc semel
misericordiam faciam propter te." 7 Deinde loquebatur Dominus ad sponsam suam dicens: "Ego sum Deus tuus
et Dominus angelorum. Ego sum Dominus super mortem et vitam. Ego idem volo habitare in corde tuo. Ecce,
quantam caritatem habeo ad te! 8 Celi et terra et omnia, que in eis sunt, non possunt capere me et tamen in corde
tuo, quod non est nisi modicum frustum carnis, habitare volo. Quem ergo tunc poteris timere quibusue indigere,
cum tu habeas intra te potentissimum Deum, in quo est omne bonum? 9 Ergo in corde, quod est habitaculum
meum, debent esse tria: lectus, in quo requiescamus, sedes, in qua sedeamus, lumen, quo illuminemur. In corde
igitur tuo sit lectus quiescendi seu quietudinis, ut quiescas a prauis cogitacionibus et desideriis mundi. Et semper
considera gaudium eternum! 10 Sedes debet esse voluntas manendi mecum, eciam si quandoque contingat
excedere. Contra naturam enim est semper stare. Ille namque semper stat, qui semper habet voluntatem essendi
cum mundo et numquam sedere mecum. Lux, seu lumen, debet esse fides, qua credas me omnia posse et
omnipotentem esse super omnia."
Caput 31 Qualiter sponsa videbat dulcissimam virginem Mariam corona et aliis ornamentis inestimabiliter
decoratam et quomodo sponse sanctus Iohannes Baptista, quid per coronam etcetera designetur, declarat.
{ Videbat sponsa reginam celi, matrem Dei, habentem preciosam coronam inestimabilem in capite suo et capillos
extensos super spatulas admirabilis pulchritudinis, tunicam auream splendore indicibili coruscantem et
mantellum de azuro seu sereni celi coloris. 2 Cumque de tam speciosa visione vehementer admiraretur sponsa et
in tali admiracione tota staret quodam interno stupore suspensa, illico apparuit ei beatus Iohannes Baptista, qui
ait illi: 3 "Audi diligenter, quid hoc notat! Corona igitur notat, quod regina et domina est et mater regis
angelorum. Capilli protensi, quod virgo est purissima et immaculata. Mantellum celi coloris, quod omnia
temporalia erant ei quasi mortua. Tunica aurea notat, quod diuina caritate ardens et feruida fuit interius et
21

