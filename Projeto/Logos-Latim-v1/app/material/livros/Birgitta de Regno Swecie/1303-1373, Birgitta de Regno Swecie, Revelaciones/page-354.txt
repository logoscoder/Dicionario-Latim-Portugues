11

LIBER XI - SERMO ANGELICVS

{ Incipit prologvs in sermone angelico de excellencia virginis.
{ Cum beata Birgitta, principissa Nericie de regno Suecie, per plures annos habitaret in Roma in domo
cardinalatus, que est contigua ecclesie sancti Laurencii in Damaso, 2 tunc ipsa ignorante, quales lecciones
deberent legi per moniales in monasterio suo, quod Christus construi preceperat in Suecia, cuius regulam
ipsemet dictauerat ad honorem beate Virginis, matris sue, 3 ilico ipsa beata Birgitta orante et super hoc dubitante
apparuit ei Christus dicens ei: "Ego mittam tibi angelum meum, qui lecturam in matutinis legendam per moniales
in monasterio tuo ad honorem Virginis, matris mee, tibi reuelabit, et ipse eam tibi dictabit. Et tu scribe illam,
prout ipse tibi dixerit!" 4 Igitur beata Birgitta habens cameram, cuius fenestra ad altare maius respondebat, vnde
corpus Christi cotidie videre poterat, preparabat se cotidie in eadem camera ad scribendum cum pugillari et carta
et penna in manibus, postquam horas et oraciones suas legebat, et sic parata angelum Domini expectabat. 5 Qui
veniens ponebat se prope eam a latere eius et stabat erectus honestissime, habens semper faciem cum reuerenti
gestu respicientem versus altare, vbi corpus Christi reconditum erat. 6 Et sic stans dictam lecturam, idest
infrascriptas lecciones legendas in matutinis in dicto monasterio, que tractant de excellentissima excellencia ab
eterno beate Marie Virginis, ipse dictabat distincte et ordinate in lingua materna beate Birgitte. 7 Et ipsa illas
cotidie deuotissime scribebat ab ore angeli et patri suo spirituali cotidie illa, que ipsa die scripserat, humiliter
ostendebat. 8 Sed contingebat aliquibus diebus, quod angelus non veniebat ad dictandum. Et illo die interrogata a
suo patre spirituali de scriptura illius diei, si quam scripserat, tunc ipsa respondebat humiliter dicens: 9 "Pater,
hodie nichil scripsi, quia exspectaui diu angelum Domini, qui dictaret, vt ego scriberem, et ipse non venit." 10 Et
tali modo ab ore angeli iste infrascriptus sermo angelicus de excellencia beate Marie Virginis dictatus et
conscriptus fuit. 11 Et eciam diuisus fuit ab angelo per lecciones ad legendum in matutinis per ebdomadam per
totum anni circulum, vt infra sequitur. 12 Postquam vero idem angelus perfecit dictamen istius sermonis, ait ad
sponsam scribentem: "Ecce, iam ego sarsi tunicam regine celi, matri Dei; vos ergo eam, sicut poteritis, consuatis.
13 Ergo, o beatissime moniales religionis sanctissime regule Saluatoris, quam ipse omnium saluator et conditor
ore proprio vobis et mundo per sponsam tam benigne et humiliter ministrauit, 14 preparate manus sancte
operacionis ad suscipiendum cum maxima reuerencia et deuocione hunc sacrum sermonem, quem matri vestre
beate Birgitte angelus Domini ex Dei precepto dictauit. 15 Aperite aures vestras ad audiendum tam sublimem et
inauditam laudem nouam Marie, beatissime Virginis, et eius excellenciam ab eterno hic contentam humili mente
cogitate, vt ea ruminando diligenter faucibus meditacionis degluciatis eius dulcedinem suauiter gustu
contemplacionis. 16 Et postea manus et corda vestra toto affectu coram Deo expandite ad reddendum ei de tanto
beneficio vobis singulariter facto humillimas et deuotas graciarum acciones, quod vobis concedere dignetur eius
beatissimus Filius, Rex angelorum, qui viuit et regnat perhenniter cum eadem in secula seculorum. Amen." 17
Incipivnt rvbrice leccionvm, qve legi debent noctvrnatim in matvtinis per totam ebdomadam per tocivs anni
circvlvm in monasteriis religionis monialivm regvle Salvatoris, qvam Christvs revelavit beate Birgitte de regno
Svecie.
Caput 1 Incipit sermo angelicvs de excellencia beate Marie virginis, qvem ipse angelvs dictavit beate Birgitte ex
precepto Dei et ipsa ex eodem precepto devote conscripsit, qvi debet legi in matvtinis divisim per ferias
ebdomade per totvm anni circvlvm vt infra seqvitvr. Die dominica. In istis tribus leccionibus subsequentibus
ostendit angelus, qualiter Deus beatam gloriosam Virginem Mariam, matrem suam, ab eterno dilexit super
omnes creaturas, antequam aliquid crearetur. Summe Trinitati Virgo gratissima nos tueatur sub prece dignissima.
Amen.
{ Verbum, de quo euangelista Iohannes in euangelio suo facit mencionem, ab eterno erat cum Patre et Spiritu
Sancto vnus Deus. Tres enim sunt persone et vna in eis perfecta diuinitas. 2 Hee siquidem tres persone in
omnibus erant coequales. Erat namque omnibus eis vna voluntas, vna sapiencia, vna potencia, vna pulchritudo,
vna virtus, vna caritas, vnum gaudium. 3 Impossibile vtique foret hoc Verbum esse Deum, si a Patre et Spiritu
esset separabile, sicut ab hac diccione "ita", que veritatem videtur sonare et tres in se litteras continere,
exemplum haberi potest. 4 Quemadmodum enim, si aliqua illarum trium litterarum subtraheretur ab aliis, tunc
eundem effectum, quem prius habebant, non haberent, quia eandem diccionem non efficerent, simili modo
intelligendum est de tribus in vna diuinitate personis. 5 Nam si aliqua illarum separabilis esset ab alia aut alii
inequalis aut in aliquo deficiens, quod haberet alia, tunc in eis non videretur esse diuinitas; ipsa namque in se
indiuisibilis est. 6 Per humanitatis eciam suscepcionem Verbum, scilicet Dei Filium, a Patre et Spiritu fuisse
diuisum nephas est credere. Sicut enim verbum, quod loquimur, quamuis corde cogitatur et ore profertur,
minime tangi potest vel videri, nisi alicui rei materiali inscriptum aut impressum fuerit, 7 ita eciam hoc Verbum,
scilicet Dei Filium, pro humani generis saluacione tangi vel videri fuisset impossibile, nisi humane carni vnitum
extitisset. 8 Quemadmodum eciam, dum verbum aliquod in codice scriptum conspicitur, tunc eciam in mente
cogitari potest pariter et ore proferri, sic vtique Dei Filium in assumpta carne visibilem cum Patre et Spiritu
Sancto existere nullatenus dubitandum est. 9 Sunt igitur veraciter tres persone inseparabiles, incommutabiles,
eternaliter in omnibus coequales, vnus Deus. 10 In hoc itaque Deo omnia erant ab eterno prescita, omnia eius
354

