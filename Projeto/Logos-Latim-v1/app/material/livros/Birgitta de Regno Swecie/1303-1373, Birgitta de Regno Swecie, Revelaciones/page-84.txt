preciosissimus thesaurus, que ita iam neglecta et oblita sunt, quod paucissimi sunt, qui ea recolunt et eis utantur
ad profectum suum. Verumptamen corpus illud gloriosum filij Dei iacet in castro munito; idest in deitatis virtute.
7 Sicut enim castrum defendit contra inimicos, sic filij mei deitatis potentia defendit humanitatis sue corpus, ut
nullus ei noceat hostis. Fere vero quatuor peccata sunt quatuor, quibus excluduntur multi a participatione et
bonitate virtutis corporis Christi. 8 Primum est superbia et cupiditas ad honores mundi. Secundum est cupiditas
ad possessiones mundi. Tercium est voluptas feda ad corporis immoderatam impletionem et fetidissimam eius
expletionem. 9 Quartum est ira et inuidia et negligentia proprie salutis. Ista quatuor diligunt et in consuetudine
habent nimis multi. Propterea elongantur nimis a Deo. Nam vident corpus Dei et recipiunt, sed anima eorum tam
longe est a Deo, sicut fures qui furari desiderant sed appropinquare non valent propter fortes seras. 10 Et ideo
dixi, quod confringeret seras cum uno ictu. Ictus vero significat zelum animarum, quo ipse episcopus confringere
debet peccatores cum operibus iusticie ex diuina caritate, ut confractis seris viciorum peccator pertingere valeat
ad preciosum hunc thesaurum. 11 Et quamuis non possit omnes peccatores percutere faciat, ut tenetur que possit
et potissime hijs, qui sunt sub manu sua non parcendo paruo vel magno propinquo vel cognato inimico vel
amico. 12 Sic fecit ille sanctus Thomas de Anglia, qui passus est multas tribulationes pro iusticia et in fine
occubuit dura morte, quia non pepercit percutere corpora cum iusticia ecclesiastica ad hoc, ut anima minorem
penam pateretur. 13 Cuius vitam imitetur iste episcopus, quatinus omnes audientes intelligant, quod odit peccata
propria et aliorum. Et tunc talis ictus zeli diuini audietur super omnes celos in conspectu Dei et angelorum et
multi conuertentur et meliorabuntur dicentes: 'Non', inquiunt, 'odit nos sed peccata nostra. Resipiscamus ergo et
erimus amici Dei atque sui.' 14 Tres vero muri, qui ambiunt castrum, sunt tres virtutes. Prima est dimittere
delectabilia carnis et facere voluntatem Dei. Secunda est magis velle pati obprobria et damna pro veritate et
iusticia quam habere honores et possessiones mundi dissimulando veritatem. 15 Tercia est, non parcere vite vel
bonis pro salute cuiuslibet Christiani. Sed attende, quid nunc facit homo. Denique sibi videtur, quod muri isti
predicti ita sunt alti, quod nullo modo possent transcendi. 16 Propterea corda hominum non appropinquant illi
gloriosissimo corpori cum permanentia, nec anime eorum, quia longe sunt a Deo. Et ideo precepi amico meo,
quod transcenderet muros uno passu. 17 Hoc enim vobiscum vocatur passus, quando pedes longa a se separantur
distantia ad transferendum celeriter corpus. Sic etiam est spiritualis passus. Cum enim est corpus in terra et
caritas cordis in celestibus, 18 tunc transcenduntur tres predicti muri, quia tunc placet homini ex consideratione
celestium dimittere propriam voluntatem, pati repulsam et persecutionem pro iusticia mori eciam libenter pro
honore Dei. 19 Due vero fosse extra murum sunt pulcritudo mundi et presentia et delectatio amicorum mundi. In
hijs fossis multi libentissime quiescerent et numquam curarent in celis videre Deum. 20 Et ideo fosse iste sunt
late et profunde, late, quia talium hominum voluntates longe lateque sunt a Deo. Profunde quoque sunt, quia
plurimos detinent in profundo infernali. 21 Propterea fosse iste transcendi debent uno saltu. Quid enim est saltus
spiritualis, nisi separare totum cor suum ab hijs, que vana sunt et de terrenis salire in regnum celi? 22 Ecce nunc
ostensum est, quomodo confringende sunt sere et transiliendi muri. Nunc ostendam, quomodo presentare debet
episcopus iste rem preciosissimam, que umquam fuit. Deitas quippe ab eterno et sine principio fuit et est, quia
non est in ea inuenire principium siue finem. 23 Humanitas vero fuit in meo corpore et suscepit de me carnem et
sanguinem. Ideo ipsa est res preciosissima, que umquam fuit et est. Ergo, quando anima iusti recipit cum caritate
corpus Dei in se et corpus Dei implet animam, tunc ibi est preciosissima res, que umquam fuit. 24 Nam licet
deitas est in tribus personis sine principio et sine fine in se, tamen quando pater misit filium suum cum deitate et
spiritusancto ad me, tunc sumpsit benedictum corpus suum de me. 25Nunc vero ostendam eidem episcopo,
quomodo presentanda est domino preciosissima res illa. Ubicumque amicus Dei inuenerit peccatorem, in cuius
verbis est modica caritas ad Deum et magna ad mundum, ibi anima vacua est ad Deum. 26 Propterea amicus Dei
habeat caritatem ad Deum dolendo, quod anima redempta sanguine creatoris inimica est Dei, condoleatque
misere anime habendo ad eam quasi duas voces; unam, qua roget Deum misereri anime; aliam, qua ostendat
anime periculum suum. 27 Si autem ista duo, Deum scilicet et animam, concordare poterit in unum, tunc
manibus dilectionis sue presentat Deo preciosissimam rem, quia, quando corpus Dei, quod fuit in me, et anima
hominis a Deo creata conueniunt in unam amiciciam, hoc est michi carissimum. Nec mirum. 28 Ego enim
presens eram, quando miles ille egregius filius meus exiuit de Iherusalem tenere certamen, quod tam forte fuit et
durum, quod omnes nerui in brachijs eius extendebantur. Dorsum erat liuidum et sanguinolentum, pedes
perforati clauis, oculi et aures plene sanguine. 29 Collum quoque inclinabatur, quando tradidit spiritum. Cor
scindebatur a cuspide lancee et sic cum maximo dolore vicit animas. Qui nunc residens in gloria extendit
brachium ad homines sed paucissimi tamen inueniuntur, qui presentant ei sponsam. 30 Ideo amicus Dei non
parcat vite et bonis iuuando alios secum, eosque filio meo presentando. 31 Dicito adhuc eidem episcopo, quod,
quia ipse petit me in suam caram amicam, ideo volo dare ei fidem meam et ligare me cum eo in unum vinculum.
Nam corpus Dei, quod fuit in me, recipiet animam eius in se cum magna caritate, ut sicut pater cum filio fuit in
me, qui corpus meum et animam habuit in se et sicut spiritussanctus, qui est in patre et filio fuit ubique mecum,
qui et filium meum habuit intra secum, sic et famulus meus ligatus erit cum eodem spiritu. 32 Nam quando ipse
diligit passionem Dei et corpus eius habet in corde carissimum, tunc habebit humanitatem, que intra se et extra
se habet deitatem et est Deus in eo et ipse in Deo, sicut est in me Deus et ego in eo. 33 Cum vero famulus meus
et ego habemus unum Deum, tunc habebimus et unum vinculum caritatis et spiritum sanctum, qui est cum patre
84

