pecuniam, in iudiciis non veretur hominem, qui non erogat aurum pro aere, lutum non recipit pro celo. 27
Episcopo Aboensi precipio, vt negocium ad summum pontificem deferat, cui precipio nichil diminuere sed
permitto addere, que ad honorem Dei sunt et salutem animarum. 28 Mirantur, cur spiritus non discedit ab
obsesso. In hoc possunt perpendere maximam iusticiam meam. Ego enim non maiorem iniuriam facio dyabolo
quam angelo in celo. Nam iusticia est, vt, sicut aliquid venit, sic descedat. Iste spiritus a longinquo accessit et ex
longinquo discedat. 29 Tria namque sunt demoniorum genera. Vnum est quasi aer, quod faciliter illabitur et
obumbrat conscienciam hominis, vt loquatur et impudica agat. Hoc faciliter venit et faciliter exit. Hoc fuit in illo
puero, sicut tibi prius demonstratum est. 30 Secundum est quasi ignis, quod corpus omne et carnem impaciencia
vexat et sic amaram facit homini vitam, vt mallet mori quam viuere, et pre impaciencia rapitur ad omne, quod
spiritus ille impurus suggerit. Hoc sicut faciliter venit, sic eciam faciliter exit, remanente tamen corporis
infirmitate. Hoc fuit in illa muliere. 31 Tercium genus est quasi fumus. Sicut enim fumus, vbi ingreditur, omnia
commaculat et omnibus se immiscet, sic hoc genus cum illius anima et corpore totaliter immixtum fuit.
Propterea sicut fumus aperto foramine aliquo paulatim discedit et alonge, sic iste spiritus, qui ad verbum cepit
egredi, paulatim exibit, donec ex toto purgatus est. 32 Cum autem tot lacrime effuse sunt et abstinencie
assumpte, quot ad hoc digne sunt et debite, tunc ad plenum egredietur, et purgatum se cognoscet, quia, sicut
paulatim et alonge spiritus iste0 accessit, similiter et, iusticia exigente, abscedet."
Caput 52 Sancta Birgitta hic se coram beata virgine accusat de corpore indomito et voluntate instabili. Et
responsio virginis consolatoria.
" {B enedicta sis tu, regina celi, que nullum peccatorem despicis te ex toto corde inuocantem. Exaudi me, licet
indigna sim os meum aperire ad rogandum te. 2 Scio enim, quod nisi suffulta adiutorio tuo non possum
memetipsam regere, quia corpus meum est quasi animal indomitum, cuius ori nisi frenum imponitur, currit ad
omnia loca, in quibus habere consueuerat sua delectabilia. Voluntas mea est quasi volucris, continue sequi
volens cogitaciones volatiles et volare cum eis volantibus. 3 Ideo rogo te, vt frenum imponas corpori meo, quam
cito alicubi currere voluerit, vbi filio tuo displicuerit, et duc illud, vbi voluntatem filii tui perficere potuerit.
Imponas eciam retinaculum illi volucri, que est voluntas mea, ne longius euolet, quam tuo carissimo filio
complacet." 4 Virgo respondit: "Oracio ex deuoto corde ad honorem Dei effusa exaudiri meretur ad effectum. Et
ideo cum tu petis frenum imponi corpori tuo, vt regatur ad voluntatem Dei, expedit, vt onus eciam imponatur ei
prouehendum ad honorem regentis. 5 Et cum voluntas tua sit talis, quod magis velis tacere quam cum
secularibus hominibus loqui, et delectabilius videtur tibi paupertatem pati in domo tua quam omnes diuicias in
domibus principum aspicere, quorum nec curas inimicicias, si amiciciam Dei promereri possis, et ideo impono
tibi illud onus, vt dicas aliqua verba, quibus Deo placuerit."
Caput 53 Christus per passionem suam reprobat curiositatem edificiorum et delectacionem carnalem.
{ Contigit semel, quod, cum beata Birgitta, viuente marito, parari fecisset lectum per quendam carpentarium
sollempnius et curiosius solito in sua domo in villa de Wlfasom, tunc percussa fuit quasi ab vna manu tam
valenter in capite, quod vix se mouere poterat pre dolore. 2 Ducta igitur ad aliam partem domus, audiuit quasi de
pariete vocem dicentem sic: "Ego non stabam sed pendebam in cruce, nec caput meum habuit reclinatorium, et
tu tibi tantam curiositatem queris et quietem." 3 Hiis igitur auditis domina Birgitta resoluta in lacrimis et subito
statim curata est. Et postea, cum potuit, pocius in straminibus et pelle vrsina dormiebat quam in lecto.
Caput 54 Visio spiritualis de olla et cibo desiderabili et igniculo subtus ollam, de quodam induto auratis vestibus
laborante circa ollam, et quid per hoc significatur.
{ Quodam tempore, dum domina Birgitta esset in oracione, vidit ante se igniculum quendam in spirituali visione
et quandam paruam ollam super igniculum positam et in ea delectabilem cibum. 2 Vidit eciam quendam virum
purpura aurea et valde splendida amictum, qui flexis genibus ollam circuibat, modo sufflans ad ignem, modo
autem ligna remouens, et hiis modis pro olla illa laborabat. 3 Qui tandem ad eam, que hec vidit, aiebat dicens:
"Tu, que hec vides, vidisti vmquam tam humilem hominem, sicut ego sum? Ego quidem, vt cernis, auratis
vestibus indutus tanta seruicia exhibeo huic olle. 4 Circueo eam flexis genibus, inclino caput ad terram sufflando
ad ignem, ligna quandoque congero et compono, quandoque eciam illa abinuicem separo et nulli meo labori
parco, et ideo me valde humilem comprobato. 5 Sed quid hec significant, tibi ostendere me oportet. Per ollam
igitur cor tuum intelligo. Per cibum, qui est in ea, verba illa dulcissima, que a Deo tibi desuper donantur. Per
igniculum caritatis feruorem, quem a Deo habes. 6 Ego vero dyabolus sum tue consolacioni inuidens, qui ideo
me ita humiliter seruientem exhibeo iam sufflando, non tamen vt ignis magis ardeat, sed vt cineres, idest
terrenarum rerum affecciones, in ollam, idest in cor tuum, ascendant, vt sic saporosus ille cibus, idest verba
spiritus sancti tibi infusa, aliquantulum insipida fierent. 7 Commoueo faces et ligna, vt olla, scilicet cor tuum, ad
terram, idest ad aliquos terrenos notos aut proximos, inclinaretur, ita vt Deus a te minus diligeretur."
Caput 55 Narracio de excellenti merito sanctitatis beate Birgitte, quam vidit et predixit frater Gerekinus de
monasterio Aluastri, vir magne sanctitatis.
{ Quidam monachus sancte vite ipsius monasterii Aluastri narrauit hoc cum lacrimis et iuramento ipsi priori
Petro, quod, quando domina Birgitta venit ibi ad residendum in eodem monasterio, tunc idem monachus
admiratus est in corde suo, et zelo regule et sanctitatis dixit in corde suo: "Cur ista domina residet hic in
monasterio monachorum contra regulam nostram, inducens nouam consuetudinem?" 2 Tunc idem frater in
327

