eciam si millesies se occideret pro Deo, non esset condignus ad minimam gloriam, que datur sanctis. 7 Et licet
homo non sufficit viuere ad tot milia annorum, tamen, quia pro infinitis peccatis infinita debentur supplicia, que
homini impossibile est satisfacere et implere in hac vita, ideo propter indulgencias relaxantur multa, et
grauissima pena et longissima commutatur in minimam. 8 Et hii, qui habitis indulgenciis cum caritate perfecta et
contricione vera decedunt de mundo, soluuntur non solum a peccatis sed eciam a penis, quia ego Deus non
solum dabo sanctis et electis meis, que petunt, sed et duplicabo et centuplicabo propter caritatem. 9 Ideo moneas
istam infirmam ad pacienciam et stabilitatem, quia ego faciam ei, quod vtilius sibi est ad salutem." 10 Huius
domine animam vidit sancta Birgitta ascendentem sicut igneam. Cui occurrerunt plures Ethiopes, a quorum
conspectu anima quasi perterrita facta est et quasi tremula. 11 Et statim videbatur quasi virgo pulcherrima venire
ei in auxilium, que dixit Ethiopibus: "Quid vobis cum anima ista, que est de familia noue sponse filii mei?" 12 Et
statim Ethiopes fugientes sequebantur alonge. Cumque anima venisset ad iudicium, dixit iudex: "Quis
respondebit pro anima ista et quis est aduocatus eius?" 13 Et statim videbatur beatus Iacobus adesse dicens:
"Ego, Domine, teneor respondere pro ea. Nam bis in magnis laboribus fuit ad memoriam meam. O Domine,
miserere ei, quia voluit et non potuit." 14 Cui iudex: "Quid est, quod voluit et non potuit?" Cui Iacobus: "Voluit",
inquit, "seruire tibi toto corde sed non valuit, quia infirmitate preuenta retardabatur." Tunc iudex ait ad animam:
15 "Vade, quia fides tua et voluntas tua saluabit te." Et statim anima egressa est a conspectu iudicis exultans et
quasi stella splendens omnibus astantibus dicentibus: 16 "Benedictus sis tu, Deus, qui es et eras et eris, qui non
amoues misericordiam tuam a sperantibus in te."
Caput 103 Qualiter beatus Nicolaus in Baro ad sepulchrum eius apparuit sponse vnctus oleo, declarans ei de oleo
manante de corpore eius et alia de suis virtutibus, dum viuebat, et de largiflua bonitate Dei ad suos electos.
{ Cum visitaret sponsa reliquias sancti Nicolai in Baro ad sepulchrum eius, cepit cogitare de illo liquore olei
manante de corpore eius. 2 Et tunc rapta extra se in spiritu vidit quandam personam vnctam oleo et
flagrantissime odorantem, que dixit ei: "Ego sum Nicolaus episcopus, qui appareo tibi in tali specie, sicut
dispositus eram in anima, dum viuebam. 3 Nam omnia membra mea ita habilitata et flexibilia erant ad seruicium
Dei sicut res vncta, que flexibilis est ad opus possidentis. 4 Et ideo laus exultacionis semper erat in anima mea et
in ore meo predicacio diuina et in opere paciencia propter virtutes castitatis et humilitatis, quas precipue dilexi. 5
Sed nunc, quia in mundo multorum ossa arida sunt ab humore diuino, ideo dant sonum vanitatis et stridorem ex
collisione mutua, et inhabilia sunt ad fructificandum fructum iusticie et abhominabilia Deo ad intuendum. 6 Tu
vero scias, quod, sicut rosa profert odorem et vua dulcedinem, sic Deus corpori meo emanandi oleum singularem
dedit benediccionem, quia ipse non solum honorat electos suos in celis sed et letificat et exaltat in terris, vt plures
edificentur et participentur de gracia data."
Caput 104 Qualiter beata Anna apparuit sponse et docet eam vnam oracionem specialem ad reuerenciam eius ad
impetrandum prolem a Deo mulieribus coniugatis.
{ Sacrista monasterii Sancti Pauli extra muros Rome dedit sponse Christi reliquias de sancta Anna, matre domine
nostre virginis Marie. 2 Cum igitur domina cogitaret, quomodo eas reponeret et honoraret, apparuit ei sancta
Anna dicens: "Ego sum Anna, domina omnium coniugatarum, que fuerunt ante legem. 3 Ego eciam sum mater
omnium coniugatarum fidelium, que sunt post legem, quia Deus voluit de generacione mea nasci. Ideo tu, filia,
honora Deum isto modo: 4 'Benedictus sis tu, Ihesu, fili Dei et fili virginis, qui de coniugio Anne et Ioachim
matrem tibi elegisti! Ideo propter preces Anne miserere omnibus, qui in coniugio sunt, vt fructificent Deo!
Dirige eciam omnes, qui ad coniugium tendunt, vt in eis honoretur Deus!' 5 Reliquie vero mee, quas habes, erunt
diligentibus in solacium, donec Deo placuerit eas alcius honorare in resurreccione nouissima."
Caput 105 Mater Dei confortat sponsam ad visitandum sanctuaria Rome dicens, quod maiores sunt ibi
indulgencie, quam homines credunt. Quas sancti impetrauerunt suis precibus et proprio sanguine.
{ Mater loquitur sponse: "Cur sic turbaris, filia?" Respondit illa: "Quia, domina, non visito loca ista sancta, que
sunt in Roma." 2 Et mater: "Permittitur", inquit, "tibi visitare loca ista cum humilitate et deuota reuerencia, quia
in hac Roma maiores sunt indulgencie, quam homines credere possunt. Quas sancti Dei glorioso sanguine suo et
precibus a filio meo impetrare promeruerunt. 3 Verumptamen, filia, non dimittas propter hoc scolas tuas in
gramatica nec patris spiritualis tui tam sanctam obedienciam."
Caput 106 Quidam simulans se mundum reliquisse et velle seruire Deo consuluit sponsam, in quo statu Deo
seruiret. Cui Christus dicit, quod iste nondum transiuit Iordanem, idest nondum contempsit mundum perfecte et
voluntatem suam, et ideo non audiet responsum secrete voluntatis Dei.
{ Quidam dicebat se velle seruire Deo et volens scire, in quo statu magis placeret Deo, consuluit sponsam
desiderans habere diuinum responsum. De quo Christus loquens sponse dixit: 2 "Iste nondum peruenit ad
Iordanem et minus pertransiit, sicut scribitur de Helya, quod, transito Iordane cum peruenisset ad deserta, audiuit
secreta Dei. 3 Sed quis est Iordanis iste nisi mundus, qui fluit quasi aqua? Quia temporalia nunc ascendunt cum
homine, nunc descendunt, nunc eleuant eum honore et prosperitate, nunc deprimunt aduersitate, et numquam
homo est sine sollicitudine et tribulacione. 4 Ergo, qui desiderat celestia, necesse est, vt ab animo omnes terrenas
affecciones remoueat, quia cui dulcescit Deus, vere ei vilescunt terrena et caduca. 5 Sed hic homo nec dum ad
hoc peruenit, vt omnia contempneret, ymmo adhuc voluntatem suam habet in manu sua. Ideo adhuc celestia
secreta auditurus non est, donec perfeccius mundum contempserit et voluntatem suam dimiserit in manu Dei."
258

