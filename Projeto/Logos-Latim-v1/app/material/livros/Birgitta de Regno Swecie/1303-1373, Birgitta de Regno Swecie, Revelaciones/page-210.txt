Caput 19 Christus conqueritur de hominibus, qui delectantur in temporalibus deliciis despicientes futuram
gloriam et beneficia passionis eius. Quorum oracio assimilatur voci canne et voci collisorum lapidum et tales
dampnabuntur. Et tunc videbunt gloriam Dei intra celum et supra et infra et extra et in omni loco ad confusionem
suam.
"{ Ille, quem tu nosti, cantat: 'Eripe me, Domine, ab homine malo!' Hec vox est in auribus meis quasi vox de
fistula et quasi sonus canne. Vox labiorum eius est quasi sonus duorum lapidum collisorum. 2 Quis poterit
respondere ad sonitum eius, cum, quid figurat, ignoratur? Eius enim cor quasi cum tribus vocibus clamat ad me.
Prima dicit: 3 'Ego volo habere voluntatem meam, dormiam et surgam, cum michi placet. Verba placita erunt in
labiis meis. Quod delectat et dulce est, intrabit in os meum. 4 Parsimoniam habere non curo sed quero sacietatem
nature, et quod appetit, sufficienter dabo ei. Pecuniam desidero in bursa, molliciem vestium in dorso. Cum hec
habuero, tunc habeo gaudium meum et quod desidero; hoc enim reputo felicitatem.' 5 Secunda vox eius clamat et
dicit: 'Mors non est sic dura, vt dicitur, iudicium non est tam seuerum, vt scribitur. 6 Minantur enim predicatores
plura et duriora propter cautelam sed reddentur minora propter misericordiam. Ideo, si habeo voluntatem meam
in presenti, delectabile est michi et optimum; anima autem vadat, vbi possit.' 7 Tercia autem vox clamat et dicit:
'Deus non me creasset, nisi vellet michi dare celeste regnum; non passus fuisset, nisi vellet introducere me in
patriam. 8 Et quare tam amaram penam pati voluit? Quis compulit eum aut que inde vtilitas? Quomodo scire
possim celeste regnum? Non intelligo nisi ex quodam auditu. 9 Bonitatem eius non video; vtrum credendum sit
an non, nescio. Si haberem voluntatem meam, hoc gaudium scio et hoc haberem pro celesti regno.' 10 Ecce talis
est cogitacio eius et voluntas. Propterea quasi sonus lapidum vox clamoris eius sonat in auribus meis. Sed ad
primam vocem cordis eius respondeo ei: 11 'Amice, via tua non est ad celum nec cogitacio passionis mee sapit
tibi. Ideo apertus est tibi infernus, quia vita tua diligit infima et via tua tendit ad inferiora.' 12 Ad secundam
vocem respondeo tibi: 'Fili, mors veniet tibi dura, iudicium erit intollerabile. Impossibile erit tibi fugere; penam
amaram habebis, nisi te emendaueris.' 13 Ad terciam vocem cordis tui respondeo tibi: 'Frater, omnia, que ego
feci, ex caritate feci pro te, vt esses michi similis et auersus redires ad me. 14 Nunc autem caritas mea extincta
est in te, opera mea onerosa sunt tibi, verba mea videntur tibi fatua, via mea difficilis. Ideo restat tibi supplicium
amarum et societas demonum, nisi cor tuum mutaueris ad meliora. 15 Tu denique vertis ad me, piissimum
Dominum et creatorem tuum, dorsum et non faciem. Diligis inimicum meum in contemptum meum, calcas sub
pedibus signa mea et erigis audacter signa inimici.' 16 Ecce, qui videntur esse mei, quomodo stant coram me!
Ecce, quomodo auersi sunt! Hec autem ego video et pacienter tollero, sed tamen ex duricia adhuc nolunt
attendere, quid feci pro eis et quomodo steti ante eos. 17 Ego quippe steti ante eos tripliciter. Primo quasi homo,
cuius ocellos acutissimus cultellus penetrabat; secundo quasi homo, cuius cor gladio perforabatur; tercio quasi
homo, cuius membra omnia diriguerunt pre amaritudine instantis passionis. Sic steti ante eos. 18 Quid autem
significat ocellus nisi corpus meum? Cui sic amara erat passio quasi dolor et punctura ocelli; nichilominus tamen
eam ex caritate paciebar. Quid vero significat gladius nisi dolorem matris mee? Qui plus afflixit cor meum quam
dolor proprius. 19 Tercio omnia interiora mea et membra contremuerunt in passione. Sic steti ante eos et talia
passus sum pro eis, sed hec omnia contempnunt, hec omnia negligunt sicut filius negligens matrem suam. 20
Numquid ego sicut mater fui eis? Que habens in vtero filium optat in hora partus, vt procedat infans viuus de
vtero; si consequitur baptisma, non curat de morte sua. 21 Sic ego feci homini. Ego quasi mater peperi hominem
de tenebris inferni passione mea ad diem perpetuum. Ego portaui eum quasi in vtero cum magna difficultate,
cum omnia, que prophetata erant, compleui. 22 Ego paui eum cum lacte meo, cum verba bona ostendi et vite
precepta dedi, sed ipse homo sicut malus filius negligens dolorem matris contempnit me pro caritate et exasperat,
23 facit michi pro dolore vteri ploratum, superaddit vulneribus meis infirmitatem, porrigit michi pro esurie
lapides, pro siti saciat me luto. 24 Quis autem est dolor iste, quem facit michi homo, cum imperturbabilis et
impassibilis sim in eternum manens Deus? Vere tunc facit michi homo quasi dolorem, quando se per peccatum
separat a me, non quod aliquis dolor in me cadere possit, sed sicut alius pro alterius casu dolore solet. 25
Faciebat autem homo tunc michi dolorem, quando nesciebat, quid erat peccatum et quam graue, quando non
habuit prophetas nec legem nec adhuc audierat verba oris mei. 26 Nunc autem facit michi super dolorem quasi
quendam ploratum, licet immutabilis sim, quando cognita caritate mea et voluntate mea facit contra mandata
mea et audacter peccat contra racionem consciencie sue. 27 Ex quo nunc profundius descendunt in infernum per
cognicionem voluntatis mee, quam si mandata non optinuissent. Faciebat eciam michi homo quasi quedam
vulnera, licet ego Deus vulnerari non possem, quando peccatum super peccatum addebat. 28 Nunc autem super
vulnera mea quasi quandam addunt infirmitatem nociuam, cum non solum multiplicant peccata sed et gloriantur
et non compunguntur de eis. 29 Dat insuper michi homo lapides pro pane et lutum pro siti. Quid est panis, quem
desidero, nisi profectus animarum, contricio cordis, desiderium diuinum, humilitas in caritate feruens? 30 Pro
hiis enim prestat homo michi lapides per cordis duriciam, saciat me luto per impenitenciam et vanam
confidenciam. Contempnunt ad me reuerti per moniciones et flagella, dedignantur ad me respicere et caritatem
meam perpendere. 31 Propterea bene conqueri possum, quod quasi mater peperi eos cum dolore passionis mee in
lucem, sed ipsi magis volunt esse in tenebris. 32 Paui eos lacte dulcedinis mee et pasco, et negligunt. Propterea
audacter ad dolorem ignorancie addunt lutum malicie. 33 Saciant me peccato, quem lacrimis virtutum deberent
reficere. Protendunt michi lapides, cui morum protendere deberent dulcedinem. 34 Ideo quasi iustus iudex,
210

