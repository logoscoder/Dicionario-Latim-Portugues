Lazarum mouebant. Primum quia amicus erat, dum viueret. Secundum dileccio sororum. 5 Tercium quia
humilitas Marie tantum meruit in lauacione pedum meorum, ut, sicut in conspectu conuiuancium se deicit
propter me, sic in conspectu multorum letaretur et honoraretur. Quartum ut gloria humanitatis mee
manifestaretur. 6 Ista vero quatuor non fuerunt in vobis, quia diligitis plus illis mundum. Ideo maior est
misericordia mea in vobis, qui nullis meritis misericordiam meruistis, quam in illis sororibus; 7 et tanto plane
maior, quanto mors spiritualis periculosior est corporali morte et resurreccio anime gloriosior resurreccione
corporali. 8 Ergo, quia misericordia mea precessit opera vestra, colligite me sicut sorores ille in domum mentis
vestre cum caritate feruentissima, nichil diligendo sicut me, totam fiduciam habendo in me, 9 humiliando vos
cum Maria quotidieque plorando peccata vestra, non erubescendo humiliter viuere inter superbos, continentes
cum incontinentibus, ostendendo aliis exterius, quantum interius me amatis. 10 Debetis quoque esse sicut sorores
ille cor unum et anima una, fortes ad mundi contemptum et prompte ad Dei laudem. Et si sic feceritis, tunc ego,
qui resuscitaui vobis fratrem vestrum, id est animam, defendam eam, ne a Iudeis interficiatur. 11 Quid enim
profuisset Lazaro surrexisse a presenti morte, nisi viuendo honestius in presenti vita gloriosius resurrexisset in
secundam et permanentem vitam? 12 Sed qui sunt Iudei, qui Lazarum querunt interficere, nisi illi qui ex eo
indignantur, quod melius hiis viuitis, qui sublimia didicerunt loqui et modica facere, qui fauores hominum
sequentes tanto contemptibilius contempnunt facta predecessorum suorum, quanto minus dedignantur vera et
alciora intelligere? 13 Tales sunt multi, qui de virtutibus sciunt disputare sed non eas viuendo virtuose seruare.
Ideo et eorum anime periclitantur, quia verba plurima sunt et facta non apparent. Numquid sic fecerunt
predicatores mei? Nequaquam. 14 Ipsi certe monebant peccatores non verbis sublimibus sed paucis et caritatiuis
parati dare animas suas pro animabus eorum. Ideo propter caritatem eorum alii obtinuerunt caritatem, nam ardor
docentis plus quam verba animum audientis informabat. 15 Nunc autem plerique loquuntur de me ardua, sed
nullus sequitur fructus, quia flatus solus non incendit ligna, nisi et igniculis scintille cooperentur. 16 Ego ab istis
Iudeis custodiam et protegam vos, ne vel per verba vel eorum facta a me discedatis; non tamen ita defendam vos,
quin nichil paciamini sed ne per impacienciam succumbatis. Vos enim adhibete voluntatem, et ego cum caritate
mea incendam velle vestrum."
Caput 73 Verba Virginis ad sponsam, qualiter non deberet turbari de milite denunciato et ostenso quasi mortuo.
{ Miles quidam viuens nuciabatur mortuus; qui eciam in spirituali visione ostendebatur sponse quasi mortuus
petens auxilium. De cuius morte cum dicta domina turbaretur, dixit Mater misericordie ad eam: 2 "Filia, utrum
mortuus est miles iste vel non, scies tempore suo, sed nos volumus operari ad hoc, ut melius viuat."
Caput 74 Verba Christi ad sponsam et Iohannis baptiste ad Christum ipsum laudando et in conspectu sui preces
deuotas fundendo pro Christianis et quam maxime pro milite, cuius precibus ipse miles per manus ipsius et
Virginis gloriose et Petri et Pauli est armaturis spiritualibus, id est virtutibus, armatus et honoratus; et quid pro
omnibus armis corporalibus sigillatim designetur; et de bonis oracionibus.
{ Filius Dei loquebatur sponse dicens: "Tu composuisti hodie, quod melius esset preuenire quam preueniri. Sic
ego preueni te dulcedine gracie mee, ne Dyabolus dominaretur anime tue." 2 Et statim apparens Iohannes
baptista dixit: "Benedictus sis tu, Deus, qui est ante omnia, cum quo nullus unquam fuit deus et preter quem
nullus et post quem nullus erit, quia tu es et eras eternaliter unus Deus. 3 Tu es veritas promissa a prophetis, de
quo ego nondum natus exultaui et quem demonstrando plenius agnoscebam. Tu es gaudium nostrum et gloria, tu
desiderabile nostrum et fruicio, quia videre te replet nos suauitate indicibili, quam nemo agnoscit, nisi qui
degustat. 4 Tu quoque es sola dileccio nostra. Nec mirum, quod diligimus te, quia tu, cum sis ipsa caritas, non
solum diligentes te diligis sed eciam, cum omnium sis creator, eciam hiis facis caritatem, qui te dedignantur
scire. 5 Nunc ergo, Domine mi, quia diuites sumus de te et in te, rogamus te, ut des de nostris diuiciis
spiritualibus hiis, qui nichil diuiciarum habent, ut, sicut nos gaudemus in te non nostris meritis, sic plures
participentur bonis nostris." 6 Respondit Christus: "Tu vere es summum membrum cum capite et iuxta caput.
Verumptamen fauces sunt propinquiores et excellenciores. Sic ego omnium caput sum, Mater vero mea quasi
fauces, deinde angeli. 7 Tu vero et apostoli mei quasi spondilia dorsi, quia non solum diligitis me sed et
diligentes me promouendo honoratis. Ideo fixum est quod dixi: opera, que ego facio, et vos facietis et voluntas
vestra est voluntas mea. 8 Sicut enim non mouetur caput carnale sine membris, sic nec in vestra spirituali
coniunccione et unione aliquid est velle et non posse sed totum est posse, quod unusquisque vestrum velit. Ideo
fiat, quod velis." 9 Quibus dictis Iohannes quendam militem quasi semimortuum produxit in medium et dixit:
"Ecce, Domine, ecce iste, qui hic astat, deuouerat tibi miliciam; qui conatur ad pugnandum sed non preualet,
quia inermis est et infirmus. 10 Ego vero duplici de causa iuuare eum teneor tum propter merita parentum, tum
eciam propter caritatem, qua afficitur circa honorem meum. Ergo propter temet ipsum da ei vestes milicie, ne
appareat confusio nuditatis sue." 11 Respondit Dominus: "Da ei," inquit, "quod vis et vesti eum, sicut placet!"
Tunc ait Iohannes: "Veni, fili, et accipe a me primum vestimentum milicie tue; quo adepto facilius accipere et
tolerare poteris reliqua militaria indumenta. 12 Ad militem itaque pertinet habere vicinius ad carnem hoc, quod
molle est et leue, scilicet diploydem. Hanc ergo induam te, quia sic placet Deo. Sicut enim corporalis diploys
mollis est et leuis, sic spiritualis est diploys habere Deum carum in anima et suauem in affectu. 13 Dulcedo
quippe ad Deum prouenit ex duobus, scilicet ex consideracione beneficiorum Dei et ex recordacione peccatorum
commissorum. Hec duo ego puer habui. 14 Consideraui quippe, quali gracia me preuenit Deus nondum natum,
137

