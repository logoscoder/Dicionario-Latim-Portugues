michi racionem. 7 Propterea scias, quod, nisi correxerit mores suos et sororum, vadet cum vaccis pinguibus in
infernum, et laniabunt eam corui inferni, quia noluit cum humilibus et abstinentibus euolare in celum." 8 Hec
abbatissa mortua apparens domine Birgitte aliquantulum alba sed quasi reti ferreo circumtecta, cuius lingua
videbatur ignea, manus et pedes plumbei, oculi ex toto lacrimosi, et dixit: 9 "Miraris de me, cur sic appareo
deformis. Hec est retribucio iusticie Dei. Nam quod alba videor, hoc est ideo, quia virginitatem carnis habui, sed
rete ferreum denotat, quod regulares obseruancias et paciencie bonum non seruaui. 10 Sicut enim in reti multe
anse combinantur, sic ego pro bonis operibus omissis multa pati teneor, quia bona opera, cum habui tempus, non
exercebam. 11 Quod vero lingua mea apparet ignea, dignum est, quia ipsa contra professionem meam in multis
vanitatibus et scurrilitatibus soluebatur. 12 Manus vero mee et pedes apparent plumbei et merito, quia opera
mea, que designantur in manibus, que fuisse debuerant fulgencia quasi aurum, fuerunt mollia et dissoluta vt
plumbum. 13 Pedes quoque mei, quibus ad sorores meas bonis exemplis et conuersacione munda iuisse
instituebar, lubricauerunt in mundialibus et desides erant ad omne spirituale bonum. 14 Oculi mei apparent tibi
sicut illius, qui nimium habet fletum, et merito, quia peperci eis a fletu, cum potui diluisse et debuissem omnes
negligencias vite mee. 15 Verumptamen in statu misericordie sum et expectacione bone spei propter illa, que
fiunt in Ecclesia Dei et propter preces sanctorum et sanguinem Ihesu Christi."
Caput 99 Videbatur inter moniales vnus Ethiops habitu monachali vestitus. Que Christus exponens dicit, quod
ille est demon cupiditatis, qui sub specie caritatis inducebat monachas ad congregandum diuicias, vt de illis
facerent aliis largas elemosinas. Que Christus hic grauiter reprehendit et improbat.
{ Videbatur Ethiops teterrimus in quodam monasterio inter velatas moniales existere cum nigro velo et habitu
monachali. De quo admirante sponsa Christus loquebatur dicens: 2 "Scriptum est in euangelio meo, quod
cauendum est ab illis, qui ambulant sub vestimento ouium, intus autem sunt lupi rapaces. 3 Sic nunc dico tibi,
quod ille Ethiops, qui apparebat inter moniales cum habitu monialium, ipse est demon cupiditatis, qui suadet eis
aggregare possessiones et castra et plures diuicias, 4 vt ex illis laucius viuant et distribuant largas elemosinas, vt
sub tali religiosa specie recedentes a paupertate michi grata dissoluantur paulatim, donec preuaricantes regulam
et priorem obseruanciam perdant animas. 5 Ideo scias, quod, nisi vigilanter caueant ab isto lupo cupiditatis,
scilicet contentando se de hiis, que habent, nichil plus volendo accrescere in possessionibus et terrenis diuiciis,
inficientur ab eo eciam sane oues istius gregis dampnabiliter et postea a lupis dilaniabuntur immisericorditer. 6
Magis enim michi placet, quod in paupertate quieta et sancta, quam profitebantur, viuant et contententur, quam
quod terrena cura regiminis temporalium implicantes se de distribucione elemosinarum bonorum aliorum
inaniter glorientur."
Caput 100 Christus confirmat sponsam dicens, quod non timeat, quod verba ei diuinitus reuelata in istis libris
contenta possint infirmari, licet moliri et calcari et exprimi debeant sicut oleum, vt ex hoc paciencia et honor Dei
amplietur.
{ Timebat sponsa, quod verba istorum librorum diuinitus ei reuelata infirmarentur et calumpniarentur ab emulis
et maliciosis. Cui oranti super hoc Christus loquebatur dicens: 2 "Ego habeo duo brachia, et vno amplector
celum et omnia, que in eo sunt, alio vero amplector terram et mare. 3 Primum extendo ad electos meos in celo et
in terra, honorando eos et consolando. Secundum extendo super malicias hominum, paciendo eos misericorditer
et refrenando eos, ne faciant, quantum malum volunt. 4Ideo noli timere, quia nullus poterit infirmare verba mea,
sed venient ad locum et gentem michi placitam. Verumptamen scias, quod verba ista sunt sicut oleum. 5
Propterea moliri et calcari et exprimi debent nunc ab inuidis, nunc a scire volentibus, nunc ab occasionem
querentibus, vt honor meus et paciencia amplietur."
Caput 101 Christus precipit sponse, quod ea, que ab eo audierit in spiritu, scribat et mittat ad gentes, vt
cognoscant ingratitudinem suam et pacienciam Dei.
{ Filius loquitur ad sponsam dicens: "Ego sum sicut vnus dominus, cuius filios hostis sic fascinauerat et
depresserat, quod in captiuitate gloriantes nec oculos ad patrem et hereditatem leuare vellent. 2 Ideo ea, que a me
audieris, scribe et mitte ad filios et amicos meos, et ipsi illa seminent inter gentes, si forte cognoscere velint
ingratitudinem suam et pacienciam meam. 3 Quia ego Deus surgere volo et ostendere gentibus iusticiam et
caritatem meam."
Caput 102 Christus monet vnam infirmam, quod sit stabilis in paciencia, quia pro vtilitate sue anime ei
dispensatur infirmitas. Et declarat, quod indulgencie ecclesiarum Rome maiores sunt apud Deum et vtiliores
animabus, quam homines credunt.
{ Domina quedam de Suecia, cum longo tempore in Roma infirmaretur, dixit quasi subridendo sponsa audiente:
"Fama", inquit, "est, quod in hoc loco est absolucio a culpa et a pena. 2 Sed Deo nichil est impossibile. Penam
enim experior ego." Tunc subsequente mane sponsa audiuit in spiritu vocem dicentem sibi: 3 "Filia, hec mulier
grata est michi, et quia deuote vixerat in se et quia filias suas enutriuit michi. Sed adhuc non tantam contricionem
habuit in penis, quantam delectacionem habuit et habuisset in peccatis, nisi caritate mea refrenata fuisset. 4 Ergo,
quia ego Deus vnicuique prouideo in sanitate et in infirmitate, sicut vnicuique expedire video, ideo nec in
minimis verbis ab aliquo irritari vel iudicari debeo, sed vbique timeri et venerari. 5 Dic eciam ei, quod
indulgencie ecclesiarum vrbis Rome maiores sunt apud Deum, quam sonant, quia hii, qui perfecto corde veniunt
ad istas indulgencias, non solum remissionem peccatorum habebunt sed eciam gloriam eternam. 6 Nam homo,
257

