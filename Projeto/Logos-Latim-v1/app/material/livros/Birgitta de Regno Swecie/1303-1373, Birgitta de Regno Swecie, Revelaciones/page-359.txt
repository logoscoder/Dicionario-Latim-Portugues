vehementer abhorrens, vniuersos mundi inhabitatores per diluuium interfecit, preter eos, quos per archam Noe ad
mundi restauracionem sua preordinacione saluauit. 5 Multiplicatus siquidem denuo humanus populus a veri Dei
cultura per ydolatriam apostatauit ex maligni spiritus instigacione legem sibi dictando diuine voluntati
contrariam. 6 Sed Deus ex sua misericordissima paterna pietate commotus verum sue fidei emulatorem Abraham
visitauit et cum eo suaque propagine fedus pepigit. 7 Compleuitque Deus Abrahe desiderium donando ei filium
Ysaac, ex cuius progenie nasciturum promisit filium suum Christum. 8 Vnde bene credibile fore cognoscitur
eciam Abrahe diuinitus fuisse preostensum, quod vna filiarum sue stirpis, immaculata virgo, Dei filium
parturiret. 9 Creditur quoque Abraham de hac futura filia magis quam de Ysaac, suo filio, exultasse atque maiori
caritate ipsam quam Ysaac, suum filium, dilexisse. 10 Intelligendum est eciam amicum Dei Abraham propter
superbiam vel cupiditatem non acquisisse bona temporalia nec desiderasse filium pro consolacione sua corporali.
11 Nam fuit sicut bonus ortulanus, qui domino suo fideliter deseruiens ramusculum vitis in eius plantauit
territorio intelligens ex eo infinitas vites plantari posse atque electam vineam inde debere perfici. 12 Et idcirco
fimum collegit, vt vites ex eo impinguate non marcescerent, sed ad ferendum fructus fecundiores fierent. 13
Letabatur quippe ortulanus ille, arborem quandam inter suas plantulas tam excelsam et tam delectabilem debere
fieri prenoscens, 14 quod dominum suum summopere delectaret propter arboris pulchritudinem in vineam
spaciari et quod ipsius fructuum dulcedinem idem dominus degustaret et sub eius vmbra suauiter sedendo
quiesceret. 15 Per hunc enim ortulanum intelligitur Abraham; per ramusculum vitis Ysaac, filius suus; per plures
vites inde plantandas vniuersa sua progenies; per fimum quoque mundane diuitie denotantur, quas non
desiderabat Deo dilectus Abraham nisi ad populi Dei sustentacionem; per illam pulcherrimam arborem Virgo
Maria designatur; 16 per dominum autem Deus omnipotens, qui in vineam, idest in progeniem Abrahe, venire
non decreuit, antequam arbor excelsa ibi fieret, idest gloriosa Virgo Maria, sua carissima mater, ad etatem
debitam perueniret, 17 cuius innocentissima vita pulchritudini, quam delectabatur Deus videre, similatur, cuius
opera, Deo summe placencia, per fructuum suauitatem intelliguntur; per vmbram autem eius virginalis vterus,
quem virtus obumbrabat Altissimi. 18 Prescius itaque Abraham hanc virginem, que Deum pareret, de
generacione sua debere procedere, plus de ipsa sola consolatus est quam de omnibus filiis et filiabus sue stirpis.
19 Hanc denique fidem et sanctam spem, scilicet future natiuitatis filii Dei de progenie eiusdem Abrahe, pro
hereditate cum magna fide reliquit idem Abraham filio suo Ysaac, 20 quod ex eo bene probatur, quod suum
seruum, quem pro vxore filii mittebat, iurare fecit super lumbos suos, idest per eum, qui de suis lumbis in
futurum egrederetur, per hoc innuens, quod Dei filius ex eius nasceretur propagine. 21 Ysaac quoque per
benediccionem, quam dedit filio suo Iacob, eandem hereditatem, idest supradictam fidem et spem, sibi reliquisse
dinoscitur. 22 Benedicens autem Iacob singillatim suos duodecim filios, eadem hereditate suum filium Iudam
consolari non omisit. 23 Vnde vere probatur Deum matrem suam ab inicio ita dilexisse, quod, sicut ipse,
antequam aliquid crearetur, ex ea maxime gratulatus est, ita eciam amicis suis ex hoc, quod ipsa nasceretur,
magnam consolacionem impendit. 24 Et sic vtique sicut primo angelis et deinde primo homini, ita et postea
patriarchis ex gloriosa Dei matre nascitura magna dabatur exultacio.
Caput 9 Mater vere caritatis dissoluat vincula nostre prauitatis. Amen.
{ Vere caritatis amator et ipsa caritas Deus est, qui eciam suis magnam caritatem ostendit, quando populum
Israel de Egipciaca seruitute sua potencia liberauit opulentissimam terram eis conferens, in qua cum omni
libertate feliciter habitarent. 2 Horum quippe prosperitati callidus hostis plurimum inuidens, cauillacionibus suis
traxit eos infinicies ad peccandum. 3 Illi autem, machinamentis Dyaboli minime reluctari conantes, ad ydolorum
culturam misere ducti sunt, pro nichilo reputantes legem Mosaycam fedusque illud obliuiscentes et stultissime
negligentes, quod pepigit Deus cum Abraham. 4 Respiciens vero post hec Deus misericors amicos suos recta fide
et vera caritate vna cum legis obseruacione ei deuote seruientes, ipsos clementer visitauit, 5 et, vt ipsi in diuino
seruicio ardenciores fierent, prophetas in medio eorum suscitauit, vt per eos, si vellent, eciam inimici Dei ad eius
amorem et ad rectam fidem reuerterentur. 6 Vnde vere est notandum, quod sicut torrens, qui de montis cacumine
in vallem profundam laberetur, omnia in se ipso fluencia secum in vallem produceret, que post aque motum
emergere viderentur, 7 ita Spiritus Sanctus prophetarum cordibus illabi dignabatur, ex eorum labiis illa secum
perducens eloquia, que ad correccionem huius erratici mundi voluit diuulgare. 8 Inter omnia vero, que per hunc
mellifluum torrentem Spiritus Sancti eis illapsa sunt, hoc ipsorum cordibus dulcissime influxit, hoc quoque ex
eorum labiis delectabilius emanauit, 9 quod scilicet omnium creator Deus de intemerata virgine nasci dignaretur
et quod emendacione et satisfaccione sua animas illas ad gloriam eternam redimeret, quas Sathanas per peccatum
Ade precipitauit in miseriam. 10 Nouerunt eciam ex huius torrentis influencia Deum Patrem ad hominis
liberacionem ita beniuolum velle existere, quod suo vnigenito Filio non parceret, 11 Filium quoque Patri ita
obedientem velle esse, quod carnem mortalem assumere non negaret, atque Spiritum Sanctum cum Filio
libentissime velle mitti, qui tamen a Patre nequaquam separatus fuit. 12 Sed hoc eciam prophetis satis liquebat,
scilicet quod ille sol iusticie, Dei Filius, in mundum non veniret, antequam stella ex Israel oriretur, que calore
suo feruori solis posset appropinquare. 13 Per hanc igitur stellam intelligitur virgo, que Deum parere debebat;
per calorem vero sua feruentissima caritas, qua Deo ita appropinquare debebat et Deus ei, quod omnem suam
voluntatem Deus cum ipsa perficeret. 14 Et vere sicut prophete ab hoc sole increato et omnia creante in verbis et
operibus confortacionem adepti sunt, ita et Deus per hanc prescienciam, qua sciebant hanc stellam, scilicet
359

