{ Quidam iuuenis in Suecia dyocesis Lincopensis ex successione paterna habebat quandam crucem auream, in
qua incluse erant reliquie de ligno vero sancte crucis. 2 Qui ex necessitate paupertatis crucem illam vendidit et
lignum crucis dedit cuidam deuote mulieri, que, timens illud tenere apud se, donauit illud beate Birgitte. 3 Illa
vero dubitante, an illud esset de vero ligno crucis vel non, dixit ei Christus: "Ille iuuenis cambium fecit
irrecommendabile. Nam recepit lutum et dimisit margaritam preciosissimam. 4 Recepit aurum contemptibile et
dimisit signum, quo potuisset aduersarios vincere. Recepit desiderabile oculorum suorum et amisit desiderium
angelorum. 5 Ideo venit tempus, quo lignum, quod nunc contempnitur, terribile apparebit. Pauci enim cogitant,
quam dolorosus stabam in illo ligno, quando cor meum crepuit et nerui mei a iuncturis recesserunt." 6 Igitur
beata Birgitta fecit illud lignum sancte crucis reponi in capsa honorabiliter, ne ab indignis portaretur.
Caput 106b Qualiter beata Birgitta habuit de ligno crucis Christi et quomodo Christus ei dixit, quod sine dubio
sic erat.
{ Quidam iuuenis ex successione paterna habebat quandam crucem auream, in qua recluse erant reliquie de ligno
crucis Christi, 2 qui necessitate coactus crucem fregit et aurum vendidit, lignum vero sancte crucis dedit cuidam
deuote mulieri, que, timens tenere lignum illud apud se, donauit illud sancte Birgitte. 3 Post hec cepit beata
Birgitta dubitare, an illud esset de vero ligno crucis an non, et dum sic anxiaretur in mente, Christus ei sic dixit:
"Ille iuuenis cambium fecit irremediabile. Nam recepit lutum et dimisit margaritam preciosam, 4 recepit aurum
contemptibile et reiecit signum, quo potuisset vincere aduersarium. Recepit desiderabile oculorum suorum et
dimisit desiderium angelorum. 5 Ideo veniet tempus, quod lignum, quod nunc contempnitur, terribile apparebit.
Pauci enim cogitant, quam dolorosus stabam in illo ligno, quando cor crepuit et nerui a iuncturis recesserunt." 6
Igitur beata Birgitta hiis auditis lignum istud sancte crucis fecit in capsa honorabiliter reponi, ne ab indignis
portaretur.
Caput 107 Qualiter Christus permisit sponsam suam turbari in carencia hospicii in Roma per vnum mensem cum
sua familia et postea ipsam consolabatur.
{ Cum beata Birgitta habitaret Rome in domo cardinalatus iuxta ecclesiam Sancti Laurencii in Damaso per
quatuor annos, vicarius cardinalis dixit ei, quod infra vnum mensem recedens cum familia sua aliam domum sibi
inquireret. 2 Ipsa vero hoc audiens tristabatur nimis eo, quod habebat secum filiam pulchram, iuuenem et
nobilem et intuencium oculis desiderabilem. Ideo timebat non posse inuenire domum similem ad conseruandum
honestatem suam et filie sue. 3 Et tunc cum lacrimis orauit Deum pro remedio opportuno. Qui volens probare
ancillam suam dixit ei: "Vade et proba per istum mensem circueundo per vrbem, tu et confessor tuus, si forte
poteris aliam domum vobis vtilem inuenire." 4 Ipsa autem obediens cum magistro suo et patre spirituali circuiuit
per totum illum mensem per vrbem cum dolore et pena, nec domum aptam potuit inuenire. Filia vero eius
domina Katherina, videns angustias matris et de pudore suo timens, sepe lacrimata est. 5 Cumque per duos dies
ante vltimum terminum mensis fecisset parari et ligari sarcinulas suas ad dimittendum domum et hospitandum in
hospiciis publicis peregrinorum, tunc dolore conflicta posuit se ad oracionem et cum lacrimis auxilium flagitabat
de celis. 6 Tunc Christus apparens ei dixit: "Tu turbaris, quia domum congruam tibi inuenire non potuisti. Scias
igitur, quod hoc ego permisi ad vtilitatem tuam et ad maiorem coronam, vt per experienciam probares
paupertatem et dolores illos, quos pauperes peregrini, qui vadunt peregrinando extra propriam patriam, senciunt,
et vt scias habere compassionem eorum. 7 Tamen scias, quod de ista domo non expelleris. Sed mittentur tibi
nuncii ex parte domini domus, vt permaneas in ista domo consolata, vt hactenus fecisti, in bona pace et quiete
cum tota familia tua. Et stabis ibi secura, tu et familia tua et omnes tui, nec aliquis poterit vos vlterius turbare." 8
Domina autem Birgitta leta iuit ad referendum hanc reuelacionem domino Petro, suo patri spirituali. Ilico quidam
nuncius pulsauit ad ostium domus, portans litteras domini domus, in qua consolabatur eam scribens ei, quod non
recederet de domo sed firmaret se et habitaret in eadem stabilis in omni pace et quiete.
Caput 108 De beato Bryniolpho, episcopo Scarensi, quam acceptabilis erat Deo et virgini Marie.
{ Accidit, quod, cum in die purificacionis beata Birgitta esset in ecclesia Scarensi, tunc sensit odorem
suauissimum et insolitum. Admirans igitur de hoc rapta fuit statim in spiritu. Et videbat tunc beatam virginem
Mariam et cum ea quendam virum mire pulchritudinis, indutum pontificalibus ornamentis. 2 Tunc vero ait virgo
Maria ad eam: "Scias, filia, quod iste episcopus honorauit me in vita sua et honorem opere confirmauit. Cuius
vita quam acceptabilis fuit Deo, demonstrat odor, quem sensisti. 3 Nunc autem licet anima eiusdem est in
conspectu Dei, tamen corpus eius iacet hic in terra sine honore. Et sic ista margarita michi dilecta locata est inter
porcos." 4 De eodem episcopo habetur in secundo libro reuelacione vltima.
Caput 109 Quomodo conscriptor harum reuelacionum curatus est a longo dolore capitis.
{ Dominus prior Petrus narrat, quod, cum ipse a puericia sua vehementissimum dolorem in capite continue
pateretur, rogauit beatam Birgittam in monasterio Aluastri existentem, quod super hoc pro eo oraret. 2 Cui oranti
Christus apparens dixit: "Vade et dic fratri Petro, quod a dolore capitis liberatus est. Scribat igitur audacter libros
verborum meorum tibi reuelatorum, quia ipse habebit adiutores." 3 Et ab illo tempore vsque triginta annos
dolorem capitis non sensit.
Caput 110 Quod ab indigentibus cum graciarum accione accipienda sunt, que offeruntur.
{ Cum beata Birgitta a sancta ciuitate Iherusalem versus Romam rediret, regina quedam certam sibi pecunie
quantitatem in Neapoli ciuitate pro subsidio ex compassione transmisit. 2 Dubitante vero illa, vtrum tale munus
341

