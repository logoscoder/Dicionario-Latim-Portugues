nec ego tibi dicere volo, antequam anima et corpus tuum separabuntur, licet aliqua de hiis omnibus ostendi tibi in
illa oracione cottidiana, quam tibi filius meus inspirauit. 6 Hii vero, qui tunc mecum erant in domo, quando
tradidi spiritum, bene nouerunt ex insolito lumine, qualia diuina tunc mecum agebantur. 7 Post hec autem amici
filii mei diuinitus missi sepelierunt corpus meum in valle Iosaphat. Cum quibus fuerunt angeli infiniti quasi
athomi solis; maligni vero spiritus non audebant appropinquare. 8 Quindecim vero diebus corpus meum iacuit
sepultum in terra. Deinde cum multitudine angelorum fuit assumptum in celum. Et hoc tempus non sine maximo
misterio est, quia in septima hora erit resurreccio corporum et in octaua complebitur beatitudo animarum et
corporum. 9 Prima quippe hora fuit ab origine mundi vsque ad tempus illud, quod per Moysen dabatur lex;
secunda a Moyse vsque ad incarnacionem filii mei; 10 tercia, quando filius meus baptismum instituit et
austeritatem legis mitigauit; quarta, quando ipse predicabat verbo et exemplo confirmabat; quinta, quando filius
meus pati voluit et mori et quando surrexit a morte et resurreccionem suam certis argumentis approbabat; 11
sexta, quando ascendit in celum et misit Spiritum Sanctum; septima, quando veniet ad iudicium et omnes cum
corporibus suis surgent ad iudicium; octaua, quando complebuntur omnia, que promissa et prophetata sunt; 12 et
tunc erit beatitudo perfecta, tunc videbitur Deus in gloria sua et sancti fulgebunt sicut sol, et non erit amplius
dolor."
Caput 63 Christus dat sponse verba hic contenta et precipit illa mittere pape Clementi, scilicet quod faceret
pacem inter reges Francie et Anglie et quod veniret in Italiam et annunciaret annum iubileum. Reprehendit
quoque eum Christus de certis peccatis et negligenciis grauibus et de vita preterita inordinata et comminatur ei
cum iusticia, nisi se correxerit.
{ Filius loquitur ad sponsam: "Scribe ex parte mea pape Clementi hec verba: Ego exaltaui te et ascendere te feci
super omnes gradus honoris. Surge igitur ad faciendum pacem inter reges Francie et Anglie, qui sunt periculose
bestie, animarum proditores. 2 Veni deinde in Italiam et predica ibi verbum et annum salutis et dileccionis
diuine! Et vide plateas stratas sanctorum meorum sanguine, et dabo tibi mercedem illam, que non finietur. 3
Attende eciam ad tempora priora, in quibus audacter ad iram prouocasti me et silui, in quibus fecisti, que voluisti
et non debuisti et ego quasi non iudicans paciens fui. 4 Quia tempus meum nunc appropinquat et exquiram a te
negligenciam et audaciam temporis tui. Et sicut per omnes gradus ascendere te feci, sic descendes spiritualiter
per alios gradus, quos experieris veraciter in anima et corpore, nisi obedieris verbis meis. 5 Et silebit lingua tua
magniloqua, et nomen tuum, quod vocasti in terris, in obliuione et obprobrio erit in conspectu meo et sanctorum
meorum. Exquiram eciam a te, quam indigne (permissione tamen mea) ad omnes gradus ascendisti, quod melius
ego Deus scio, quam tua negligens consciencia recordatur. 6 Queram quoque a te, quantum in reformacione
pacis regum tepuisti et quantum in aliam partem declinasti. Insuper non erit in obliuione, qualiter cupiditas et
ambicio in Ecclesia tempore tuo floruit et aucta est, et quod multa reformare et emendare potuisti sed tu, amator
carnis, noluisti. 7 Surge igitur, antequam nouissima hora tua appropinquans veniat, et negligencias priorum
temporum penultimo tempore zelando extingue! Si autem dubitas, cuius spiritus verba ista sint, ecce regnum et
persona nota sunt, in quibus stupor et mirabilia facta sunt. 8 Iusticia enim et misericordia, de quibus loquor,
appropinquant vbique terrarum, consciencia quoque tua racionabile dicit esse illud, quod moneo, et caritatiuum
esse, quod suadeo. 9 Et nisi paciencia mea seruasset te, iam profundius vltra alios predecessores tuos
descendisses. Ergo inquire in libro consciencie tue et vide, si veritatem loquor!"
Caput 64 Christus comminatur grauiter hic quibusdam, qui oblitis suis peccatis preteritis et via Dei viuebant in
securitate iocunde. Dicit tamen, quod, si se emendauerint, inuenient in eo misericordiam.
{ Filius loquitur: "Non attendas ad ribaldos istos corizantes, quia veniam eis statim non sicut amicus, sed sicut
qui vlcionem capiam ex eis. 2 Ve eis, quia tempore pacis sue noluerunt querere eternum bonum! Dico tibi, quod
surrexerunt homines generacionis illius de radice amaritudinis et congregauerunt fructus vanitatis et cupiditatis
sue. 3 Ideo nunc descendent, et consurget eis paupertas et captiuitas et pudor et humiliacio et dolor.
Verumptamen qui se humiliauerint, inuenient graciam in oculis meis."
Caput 65 Christus dat hic sponse notabilem doctrinam ad tenendum vitam actiuam et contemplatiuam, que per
Martham et Mariam notabiliter designantur, idest qualiter incipiat et proficiat homo in vita spirituali et virtutibus,
vt ascendat ad summum gradum perfecti amoris Dei et proximi. Et primo loquitur de actibus illorum, qui
sequuntur vitam Marie.
{ Filius loquitur: "Due sunt vite, que assimilantur Marthe et Marie. Quas qui imitari voluerit, faciat primo puram
confessionem de omnibus peccatis suis, assumendo veram contricionem de eis et habendo voluntatem amplius
peccata non faciendi. 2 Prima igitur vita, quam testante Domino Maria elegit, ducit ad contemplacionem
celestium. Hec enim est optima pars et dieta salutis eterne. 3 Omnis ergo ille, qui vitam Marie tenere desiderat,
sufficit ei solummodo habere necessaria corporis, scilicet vestes sine ostentacione, cibum et potum in parcitate et
non in superfluitate, castitatem sine vlla delectacione praua, ieiunia racionabilia iuxta Ecclesie constitucionem. 4
Qui vero ieiunat, attendat, vt non infirmetur ex irracionabili ieiunio, ne ex illa infirmitate oraciones et
predicaciones diminuat seu alia bona ex hoc omittat, quibus proximo et sibi ipse prodesse posset. 5 Diligenter
quoque examinet, ne tepidus fiat ex ieiunio ad iusticie rigorem vel remissus ad opera pietatis, quia ad puniendos
rebelles et ad subiciendos iugo fidei infideles opus est fortitudine tam corporali quam spirituali. 6 Ideo omnis
infirmus, qui magis in honore Dei ieiunare vellet quam comedere, eque magnam mercedem habebit propter
243

