Caput 61 Qualiter Dyabolus apparuit sponse in eleuacione corporis Christi loquens et per raciones probans ei,
quod illud, quod eleuabatur, non esset corpus Christi. Cui angelus Domini statim apparuit confortans eam et
dicens: "Noli credere" et cetera; et qualiter Christus apparens cogit Dyabolum, ut diceret veritatem coram filia et
cetera; et qualiter corpus Christi sumitur sic a malis sicut a bonis et de remedio oportuno in temptacionibus de
corpore Christi.
{ Apparuit sponse in eleuacione corporis Christi quidam teterrimus et ait: "Numquid credis tu, fatua, quod hec
tortella panis Deus est? Diu denique consumptus esset, eciam si mons moncium fuisset. 2 Nullus quippe
sapientum Iudeorum, quibus a Deo data est sapiencia, hoc credit, sed nec aliquis credat, quod Deus ab
immundissimo sacerdote, qui cor habet caninum, tangi dignatur et amari. Et ut probes quod dico, iste sacerdos
meus est, quem cum voluero -- et iam in puncto est -- auferam ad me ipsum." 3 Tunc statim bonus angelus
apparens dixit: "O, filia, non respondeas stulto iuxta stulticiam suam! Ipse enim, qui apparuit tibi, pater est
mendacii. Sed esto parata, quia sponsus noster iam est prope." 4 Qui Sponsus Ihesus veniens ait ad Dyabolum:
"Cur," inquit, "conturbas filiam meam et sponsam? Ideo dico filiam, quia creaui eam, ideo sponsam, quia redemi
eam et caritate mea copulaui eam michi." Respondit demon: "Ideo loquor, quia permissus sum et ut ipsa
refrigesceret in seruicio tuo." 5 Et Dominus: "Hoc," inquit, "nocte ista experta est, quando et oculos et reliqua
membra compressisti, et maiora fecisses, si fuisses admissus, sed quociens ipsa resistit immissionibus tuis,
tociens ei duplicabitur corona. 6 Verumptamen tu, Dyabole, quia dixisti me diu fuisse comestum, eciam fuissem
mons, dicito michi audiente filia mea, que corporalis est: Scriptura dicit, quod periente populo erigebatur serpens
eneus, quo viso omnis percussus a serpentibus sanabatur; 7 utrum ista virtus sanatiua erat ex eris fortitudine aut
specie serpentis aut de Moysi bonitate seu virtute occulta diuina?" 8 Respondit demon: "Hec virtus sanacionis a
nullo erat nisi propria et sola virtute Dei et fide populi credentis et obedientis, qui sic firmiter credidit Deo, quod
Deus, qui de nichilo fecit omnia, eciam omnia posset facere, que non erant prius." 9 Iterum dixit Deus: "Dicito,
demon, quando virga facta est serpens, utrum factum est precipiente Moyse an iubente Deo? Aut quia Moyses
sanctus fuit an quia verbum Dei sic dixit?" 10 Cui demon: "Quid," inquit, "erat Moyses nisi homo infirmus ex se
sed iustus ex Deo? Ad cuius verbum, quod iussit et protulit Deus, facta est virga serpens Deo veraciter iubente et
Moyse tanquam ministro obsequente. 11 Nam ante preceptum et verbum Dei virga erat virga; precipiente vero
Deo veraciter virga facta est serpens, ita ut et Moyses formidaret." 12 Tunc Dominus ait ad sponsam ista
videntem: "Sic est eciam nunc in altari. Ante enim verba sacramenti panis positus in altari panis est; dicto vero
verbo 'Hoc est corpus Christi' 13 panis fit corpus Christi, quem sumunt et tractant ita boni sicut mali, ita unus
sicut mille, eadem veritate sed non eodem effectu, quia bonus ad vitam, malus vero ad iudicium sui. 14 Quod
vero demon dixit Deum fedari ex immundicia offerentis, hoc verissime falsum est. Sicut enim si seruus leprosus
ministrat domino claues aut si infirmus offerret fortissimarum herbarum confecciones, nichil hoc obesset ei, cui
ministraretur, cum eadem virtus est in eis per qualemcumque offerentur. 15 Sic Deus nec ex malicia ministri
mali fit malus nec ex bono fit melior, quia semper immutabilis est et semper idem. Quod vero dixit deum eum
cicius moriturum, hoc nouit ex nature sue subtilitate et ex causis exterioribus, attamen auferre eum non poterit
nisi me permittente. 16 Verumptamen iste sacerdos suus est proprius, nisi se correxerit, et hoc propter tria. Ideo
idem demon dixit eum habere membra fetencia et cor caninum, qui vere fetidus est et febricitans, 17 quia habet
calorem exteriorem sed interiorem frigiditatem, sitim intolerabilem, languorem membrorum, panis fastidium et
omnis suauitatis abhominacionem. Calescit enim ad mundum, frigescens est ad Deum, sitit voluptatem carnis
fastidiens virtutum pulchritudinem, insipidus est ad mandata Dei feruens ad omnia, que sunt carnis. 18 Ideo non
mirum, quia non sapit sibi corpus meum nisi sicut panis coctus in clibano, quia non cogitat; nec sapit ei spirituale
opus sed carnale. 19 Ideo dicto Agnus Dei et sumpto corpore meo in corpus suum discedit ab eo Patris potencia,
abscedit et Filii dulcissima presencia, depositis vero sacris vestibus recedit Spiritus sancti benignitas, qui est
vinculum coniunccionis; sola autem forma et recordacio panis remanet ei. 20 Non tamen cogitare debes, quod
ipse vel alius quantumcumque malus sine Deo sit, sed recedit Deus maiorem consolacionem non infundendo;
permanet vero tolerando eum et a Dyabolo defendendo. 21 Quod vero Dyabolus dixit nullum sapientum
Iudeorum hoc velle credere respondeo: Ipsi Iudei sunt ita dispositi, sicut qui dexteros oculos amiserunt. Ideo
claudicant utroque pede spirituali, propter quod et insipientes sunt et erunt usque in finem. 22 Ergo non mirum,
quod Dyabolus excecat et indurat corda eorum et suadet eis impudica et ea, que sunt contra fidem. Itaque
quocienscumque aliqua cogitacio talis de corpore Christi occurrerit menti tue, refer ad spirituales amicos tuos et
sta stabilis in fide, quia absque dubio scias, quod hoc corpus, quod de virginea carne sumpsi, quod crucifixum est
et regnat in celo, hoc idem est in altari et hoc sumunt boni et mali. 23 Nam sicut ostendi me discipulis euntibus
in Emaus in aliena forma, cum tamen essem verus Deus et verus homo ingrediens ad discipulos ianuis clausis,
sic sub aliena forma ostendo me sacerdotibus, ut fides habeat meritum et hominum appareat ingratitudo. 24 Nec
mirum: ego enim idem nunc sum, qui ostendi deitatis mee potenciam per signa et terribilia, et adhuc dixerunt
tunc homines: 'Faciamus deos, qui nos precedant.' Ego eciam ostendi Iudeis veram humanitatem meam et
crucifixerunt illam. 25 Ego idem quotidie in altari sum, et dicitur: 'Nausea et temptacio est nobis sub cibo isto.'
Que ergo maior ingratitudo esse potest quam velle racione comprehendere Deum eiusque occulta iudicia et
misteria, que in manu sua propria possidet, audere iudicare? 26 Ideo indoctis et humilibus ostendere volo
inuisibili effectu et visibili forma, quid sit visibilis forma panis sine pane et sine substancia; quid vero substancia
130

