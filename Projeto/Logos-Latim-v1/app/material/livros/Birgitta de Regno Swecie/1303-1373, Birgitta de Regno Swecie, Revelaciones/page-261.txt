seruat omnia iura et leges. 10 Per hanc diligit proximum, non concupiscendo aliena, ymmo nec nisi necessaria,
nec rapiendo nec defraudando proximum. 11 Per hanc memor est continue mortis sue et iudicii, quo apud me est
iudicandus. Et ideo, qui voluerit venire ad me, non habet sollicitari de ignorancia legis, dummodo vti voluerit
consciencia sua, que dicit hoc velle pati, quod facit alteri. 12 Ad quid enim homo addiscit tot et tanta et tot
reuoluit libros? Numquid ad seruiendum michi? Nonne magis propter curiositatem et deduccionem temporum et
ostentacionem et velle magister vocari? 13 Verumptamen vnusquisque stat in consciencia sua et ex ea iudicatur
vnusquisque. Propterea, filia, quicumque ex perfecta fide et voluntate tria ista verba legit: 'Ihesu, miserere mei!'
plus michi placet quam ille, qui milia versuum legerit sine attencione."
Caput 117 Gloriosa virgo Maria inuocata eciam a vilissimis peccatoribus ministrat adiutorium, vt ostenditur in
anima cuiusdam peccatoris participante de mensa pietatis eiusdem virginis.
{ Maria loquitur: "Nullus est tantus peccator nec in tam vili opere positus, quin, si inuocauerit me in adiutorium,
ego iuuabo eum. Quod enim opus est vilius quam curare caput scabiosum? 2 Si quis inuocauerit me, ego
ministrabo adiutorium, vt mundetur. Quid vero vilius instrumento illo aut sordidius, quo crassitudo terre eicitur
de stabulo super currum? 3 Si quis inuocauerit me, ego iuuabo eum. Quid vero vilius est quam lauare plagas
leprosi? Quicumque inuocauerit me, ego non dedignor tangere et vngere et sanare plagas suas." 4 Respondit
sponsa: "O sanctissima domina, scio, quia humillima et potentissima et benignissima es. Iuua animam illam, pro
qua te tociens rogaui!" 5 Respondit mater: "Illa anima tria habuit in vita sua. Voluit enim habere mundum, sed
mundus noluit habere eum. Secundo dilexit carnem suam per incontinenciam, quia noluit venire ad coniugium. 6
Tercio minus dilexit Deum, quam debuit, licet stabilis in fide fuit. Ab hiis modo liberata est et iugiter participatur
de scutella mense pietatis mee. Adhuc quedam restant perismata, a quibus purgata cicius liberabitur."
Caput 118 Filius Dei consulit cuidam domine, scilicet filie beate Birgitte Katerine, volenti redire ad patriam,
quod cum ea remaneat. Nam maritus eius in breui erat moriturus. Illam vero Christus vult ducere et reducere,
quomodo sibi placet.
{ Filius Dei loquitur: "Consule illi domine, quod stet tecum ad tempus, quia vtilius est ei stare quam redire. 2
Nam facturus sum ei, sicut pater facit puelle, que a duobus diligitur et petitur in coniugium, quorum alius est
pauper et alter diues et ambo diliguntur a puella. 3 Pater itaque prudens videt affectum virginis et pauperem ab
ea diligi dat pauperi dona et vestes, diuiti vero coniungit filiam suam. Sic ego volo facere. 4 Ista diligit me et
maritum suum. Ideo, quia ego dicior sum et Dominus omnium, prouidere ei volo de donis meis vtilioribus sibi ad
animam, quia placet michi cito vocare eum. 5 Et infirmitas, qua laborat, signum est exitus sui. Decet enim
tendentem ad Potentissimum raciocinacionem suam habere in manibus et a carnalibus esse expeditum. 6 Illam
vero volo ducere et reducere ad sua, donec apta fiat ad opus, quod ab eterno presciui et ostendere ei michi
placet." 7 Aliquanto itaque tempore elapso, postquam beata Katerina vouisset cum matre sua Rome remanere,
horrore inconsuete vite concussa memorque libertatis preterite multum anxia peciit a matre sua, vt ad Sueciam
posset remeare. 8 Matri vero eius pro hac temptacione in oracione existenti apparuit Christus dicens: "Dic virgini
illi filie tue, quod facta est vidua. Et consulo, vt tecum remaneat, quia ego ipse volo sibi prouidere."
Caput 119 Communis status coniugii Deo placet, viduitas inuenit graciam sed virginitas perfectissima est.
{ Christus loquitur: "Communis laudabilis status acceptus est michi. Nam Moyses ductor populi mei placuit
michi, quamuis vxoratus fuit. 2 Sic et Petrus viuente vxore vocatus est ad apostolatum et in hoc placuit michi,
quia a leuioribus ascendendum est ad perfecciora, populusque carnalis erudiendus fuit signis et operibus ad
spiritualia percipienda. 3 Sic eciam Iudith propter viduitatem et propter bonum viduitatis inuenit graciam in
conspectu meo meruitque populo suo propter continenciam liberacionem. 4 Iohannes vero, cuius custodie
commisi matrem meam, non displicuit michi, quia virgo fuit, ymmo summe placuit, quia perfectissima vita est in
carne non carnaliter viuere similisque vite angelice. 5 Ideo et meruit custos fieri castitatis, et ei specialia signa
ostendi caritatis. Sic eciam dico nunc. Viduitas huius domine plus placet michi quam coniugium, quia accepcior
est michi vidua humilis quam virgo superba. 6 Et plus meruit Magdalena in humilitate et lacrimis, quam si
fuisset in propria voluntate."
Caput 120 Caritas comparatur arbori, de qua omnes virtutes procedunt, inter quas obediencia primatum tenet.
{ Christus, filius Dei, loquitur: "Sicut arbor habet multos ramos, hii autem, qui sublimiores sunt, plus recipiunt
de ardore et vento, sic est eciam de virtutibus. 2 Caritas quippe est quasi arbor, de qua omnes virtutes procedunt,
inter quas primatum tenet obediencia. Pro qua ego ipse Deus subire crucem et mortem non dubitaui. 3 Ideo
obediencia est michi placita sicut fructus suauissimus, quia sicut pax pacatissima, sic et homo ille est michi
amicissimus, qui se ex humilitate aliis subicit et velle suum totum ponit ad manus aliorum. 4 Ideo placet michi
ad maiorem sui coronam et promerendam caritatem, quod domina ista obediat relinquendo voluntatem suam,
quia Abraham ex voluntate sua factus est dileccior et Ruth in populo Dei clarior, quia voluntati proprie non
obediuit." 5 Item loquitur Christus: "Non morietur ista, vt dixit medicus, sed viuet placito tempore, quia ego eam
enutrire volo sub ascella dextre manus mee. 6 Et dabo ei sapienciam, vt afferat michi flores dilectos et viuat ad
honorem meum."
Caput 121 Christus ostendit obedienciam esse virtutem, qua omnia imperfecta perficientur, et sine ea indiscrecio
in conceptibus mentis oritur et sequuntur deuocionis diminucio et tribulacio frequenter mentis et corporis.
261

