reparentur, si franguntur, non peruenient ad profectum. 29 Propterea non solum laborandum est efficaciter
exterius, sed et intus sollicite considerandum, quomodo et qua intencione laboratur. 30 In tercia domo debent
esse instrumenta viua, que promoueant mortua et viua, scilicet equi et asini et alia animalia. 31 Hec instrumenta
sunt confessio vera. Ipsa enim est, que viua et mortua promouet. 32 Quid notat viuum nisi animam, que deitate
mea creata est et in eternum viuit? Ipsa enim per confessionem veram cotidie magis ac magis appropinquat Deo.
33 Sicut enim animal, quo frequencius et melius nutritum fuerit, tanto forcius est ad portandum et pulchrius ad
intuendum, sic et confessio, quo frequencius facta fuerit et quanto diligencius, tam de minimis quam de maximis,
tanto magis animam promouet et in tantum Deo placet, quod eciam animam in cor Dei inducit. 34 Quid autem
significant mortua, que eciam confessio promouet, nisi opera bona, que per mortale peccatum moriuntur? 35
Nam ipsa opera bona, in mortalibus peccatis moriencia, mortua sunt apud Deum, quia nullum bonum placere
poterit Deo, nisi prius peccatum vel voluntate perfecta corrigatur vel opere. 36 Nec in uno vase suauia et fetencia
bene conuenire poterunt. 37 Si autem aliquis opera bona mortalibus peccatis mortificat et veram confessionem
de commissis assumpserit cum voluntate emendandi et cauendi de cetero, mox per confessionem et virtutem
humilitatis reuiuiscunt opera bona, que prius fuerunt mortua, et proficiunt ei ad salutem eternam. 38 Qui si
moritur non facta confessione, opera ipsa bona, que mori et annichilari non possunt nec tamen propter mortale
peccatum eternam vitam mereri poterunt, proficiunt ei ad leuiorem penam vel aliis ad salutem, si tamen fecit ipsa
opera bona cum diuina intencione et ad Dei honorem. 39 Si vero fecit ipsa opera propter honorem mundi et
ipsius utilitatem, tunc ipsa opera moriente factore moriuntur, quia mercedem suam recepit de mundo, pro quo
laborauit. 40 Propterea, sponsa mea, per quam intelligo omnes amicos meos, congregemus in domos nostras illa,
unde spiritualiter Deus vult delectari cum anima sancta: primo, in domum primam scilicet, panem sincere
voluntatis, nichil volendo nisi quod Deus; secundo potum diuine premeditacionis, nil agendo, nisi ibi cogitetur
Dei honor; tercio edulium diuine sapiencie, cogitando semper, que futura sunt et quomodo presencia ordinanda
sunt. 41 In secundam domum congregemus pacem a peccatis ad Deum et pacem a rixa ad proximum; secundum
opera misericordie, quibus eciam opere utiles simus proximo; tercio abstinenciam perfectam, qua coerceamus ea,
que turbare volunt pacem. 42 In terciam domum congregemus racionabiles et bonas cogitaciones ad ornandum
domum nostram interius; secundo sensus bene disciplinatos et temperatos ad lucendum amicis nostris exterius;
tercio confessionem veram, qua, si infirmamur, reuiuiscere possimus. 43 Sed quamuis domus habeantur, non
tamen possunt conseruari congregata in eis, nisi habeantur ostia, nec ostia possunt pendere sine cardinibus nec
serari sine seris. 44 Ideo ut congregata maneant salua, ponatur in domo ostium, scilicet spes firma, ut nullis
frangatur aduersitatibus. 45 Que spes habeat duos cardines, scilicet ut homo non desperet de adipiscenda gloria
nec de fugiendo supplicio, sed in omni aduersitate semper de misericordia Dei confidens speret meliora. 46 Sera
autem ostii debet esse diuina caritas, qua muniatur ostium, ne ingrediatur inimicus. 47 Quid enim prodest habere
ostium sine sera, quid spem sine caritate? 48 Si enim quis sperat presencia eterna et sperat de Dei misericordia
non tamen diligit Deum et timet, ostium quidem habet quasi sine sera, per quod inimicus capitalis ingredi potest,
cum voluerit, et occidere. 49 Sed spes recta est, ut, qui sperat, faciat eciam bona, que potest, sine quibus non
potest optinere celestia, si sciuit et potuit facere bona et noluit. 50 Si vero quis excessisse se intelligit vel non
fecisse, cum potuit, habeat bonam voluntatem faciendi bona, que potest et quod facere non poterit, et speret
firmiter se ad Deum posse accedere eciam per bonam voluntatem et diuinam caritatem. 51 Ergo ostium, idest
spes, muniatur diuina caritate, ut, sicut sera multa habet intus retinacula, ne hostis aperiat, sic in diuina caritate
sit quedam sollicitudo, ne Deus offendatur, sit caritatiuus timor, ne discedat ab eo, feruor eciam igneus,
quomodo Deus diligatur, et cura, quomodo imitetur. 52 Sit eciam dolor, eo quod non sufficit tantum facere, sicut
vellet et sicut obligatum se intelligit. Humilitas quoque, qua homo, quod agit, reputat nichilum respectu
peccatorum suorum. 53 Hiis retinaculis muniatur sera, ne diabolus faciliter seram caritatis aperiat et immittat
amorem suum. 54 Clauis vero, qua aperitur et clauditur sera, debet esse desiderium solius Dei, conueniens cum
diuina caritate et diuino opere, ut scilicet nichil velit habere homo, eciam si posset, nisi Deum, et hoc propter
maximam caritatem eius. 55 Hoc enim desiderium claudit Deum in anima et animam in Deo, quia una utriusque
voluntas. 56 Hanc vero clauem uxor et vir debent habere soli, idest Deus et anima, ut, quociens Deus ingredi
voluerit et delectari in bonis, scilicet anime virtutibus, liberum habeat accessum per clauem stabilis desiderii,
quociens eciam anima ingredi voluerit ad cor Dei, libere possit, quia ipsa nichil desiderat nisi Deum. 57 Hec
clauis custoditur per anime vigilanciam et humilitatis sue custodiam, qua Deo ascribit omne bonum, quod habet.
58 Et custoditur eciam clauis hec per Dei potenciam et Dei caritatem, ne anima a diabolo supplantetur. 59 Ecce,
sponsa mea, qualis caritas Dei est ad animam! Sta ergo firmiter et fac voluntatem meam!"
Caput 28 Verba Christi ad sponsam de sui immutabilitate necnon et de suorum verborum perfeccione, quamuis
statim opera non sequuntur, et quomodo voluntas nostra committenda est in omnibus diuine voluntati.
{ Filius loquebatur ad sponsam dicens: "Cur sic turbaris ex eo, quod ille dixit verba mea esse falsa? Numquid
ego sum eo deterior ex vituperio eius aut fierem eo melior ex laude eius? 2 Ego nempe immutabilis sum nec
minui nec augeri possum, nec ladue indigeo. Sed homo me laudans ex laude mea proficit, non michi sed sibi
ipsi. 3 Nec umquam de ore meo, qui sum veritas, falsitas processit vel procedere potest, quia omnia, quecumque
locutus sum per prophetas siue per alios amicos meos, aut spiritualiter aut corporaliter, sicut tunc intellexi,
perficientur. 4 Nec ideo erant falsa, quia unum dixi semel, aliud secundo, unum expressius, aliud obscurius, quia
72

