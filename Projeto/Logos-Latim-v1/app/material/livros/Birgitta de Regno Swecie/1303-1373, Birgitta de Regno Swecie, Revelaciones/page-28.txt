loquebar. 3 Pater misit me in visceribus virginis, non separans se a me sed manens inseparabiliter mecum, ut
homo, a Deo recedens, ad Deum per caritatem meam rediret. 4 Nunc autem, presente exercitu meo, qui omnia
videtis et scitis in me, tamen propter cognicionem et instruccionem istius astantis sponse, que spiritualia non
potest percipere nisi per corporalia, conqueror coram vobis super quinque viros istos, hic astantes, quod
multipliciter offendunt me. 5 Sicut enim per nomen Israel olim in lege intelligebam totum populum Israeliticum,
sic nunc per quinque viros istos intelligo omnes homines in mundo. 6 Primus est Ecclesie rector et eius clerici,
secundus est mali laici, tercius Iudei, quartus pagani, quintus amici mei. 7 Sed de te, Iudee, excipio omnes
Iudeos, qui occulte sunt Christiani et seruiunt michi sincera caritate et recta fide et opere perfecto in occulto. 8
De te autem, pagane, excipio omnes, qui libenter incederent per viam mandatorum meorum, si scirent quomodo
et si instruerentur, qui et opere faciunt, quantum sciunt et possunt. Hii nullatenus vobiscum iudicabuntur. 9 Nunc
ergo conqueror super te, caput Ecclesie mee, qui sedes in sede mea, quam Petro et successoribus eius tradidi ad
sedendum in ea triplici dignitate et auctoritate: primo, ut potestatem haberent ligandi animas et soluendi a
peccato, secundo, ut aperirent celum penitentibus, tercio, ut clauderent celum maledictis et contempnentibus. 10
Sed tu, qui deberes soluere animas et ad me presentare, tu vere es animarum interfector. Ego enim institui
Petrum pastorem et seruatorem ouium mearum. 11 Tu autem es dispersor et lacerator earum, tu autem peior es
Lucifero. Ipse enim habebat ad me inuidiam et nullum concupiuit occidere nisi me, ut pro me dominaretur. 12
Tu autem tanto deterior es, quod non solum occidis me remouendo me a te per mala opera tua, sed et animas
occidis per malum exemplum tuum. 13 Ego redemi animas sanguine meo et commisi eas tibi tamquam amico
fideli. Tu autem tradis eas iterato inimico, a quo redemi eas. 14 Tu es iniustior Pilato, qui nullum iudicabat ad
mortem nisi me. Tu autem non solum iudicas me quasi nullius dominatorem et nullius boni dignum, immo et
animas innocentes condempnas et nocentes dimittis. 15 Tu es immicior Iuda, qui me solum vendidit. Tu autem
non solum vendis me sed et animas electorum meorum pro turpi lucro tuo et vano nomine. 16 Tu es
abhominabilior Iudeis. Ipsi crucifixerunt corpus meum solum. Tu autem crucifigis et punis animas electorum
meorum, quibus malicia tua et transgressio amarior est omni gladio. 17 Et ideo, quia tu similis es Lucifero,
iniustior Pilato, immicior Iuda, abhominabilior Iudeis, ideo merito conqueror super te." 18 Ad secundum autem,
idest ad laicos, ait Dominus: "Pro utilitate tua omnia creaui. Tu consensisti in me et ego in te. Dedisti michi
fidem tuam et promisisti cum iuramento tuo te michi seruiturum. 19 Nunc autem discessisti a me quasi homo,
ignorans Deum suum. Verba mea habes pro mendacio, opera mea pro vanitate. Voluntatem meam et mandata
mea dicis nimis grauia. 20 Tu factus es violator fidei promisse. Tu fregisti iuramentum tuum et reliquisti nomen
meum. Tu dissociasti te a numero sanctorum meorum et venisti ad numerum demonum et eorum factus es
socius. 21 Tibi videtur neminem laude et honore dignum nisi te ipsum. Omnia, que mea sunt et que michi facere
teneris, sunt tibi difficilia, que autem tibi ipsi placent, facilia. 22 Ideo merito conqueror super te, quia fregisti
fidem tuam, quam michi in baptismo et deinceps dedisti. Insuper et pro caritate mea, quam verbo et opere tibi
monstraui, arguis me mendacem. Pro passione mea dicis me fatuum." 23 Ad tercium autem, idest ad Iudeos, ait:
"Ego vobiscum incepi caritatem meam, elegi vos in populum meum, eduxi vos de seruitute, dedi legem meam et
introduxi vos in terram, quam promisi patribus vestris, misi vobis prophetas in consolacionem. 24 Deinde ex
vobis elegi virginem michi, ex qua suscepi humanitatem. Nunc autem conqueror super vos, quod adhuc non
vultis credere, dicentes: 'Nondum venit Christus sed adhuc venturus est.'" 25 Ad quartum vero, idest ad gentilem,
ait Dominus: "Ego creaui te et redemi sicut Christianum et omnia bona feci propter te. Tu autem es quasi homo
amens, quia nescis, quid facis, quasi homo cecus, quia nescis, quo vadis. 26 Colis enim creaturam pro creatore,
falsum pro vero et curuas genu tuum ante inferiorem tuum. Ideo conqueror super te." 27 Ad quintum autem ait:
"Procede, amice, vicinius!" Et statim ait ad celestem exercitum: "Amici dilecti, ego habeo unum amicum, per
quem intelligo plures. 28 Ipse est quasi homo inclusus inter malos et captiuatus duriter. Si loquitur vera, ipsi
lapidant os eius. Si facit bona, lanceam mittunt in pectus eius. 29 Ecce, amici mei et omnes sancti, quamdiu
paciar istos et quamdiu sufferam talem contemptum?" 30 Respondit sanctus Iohannes Baptista: "Tu es quasi
speculum mundissimum. In te enim quasi in speculo videmus omnia sine verbo et scimus. Tu es dulcedo
incomparabilis, in qua omne bonum sapit nobis. Tu es quasi gladius acutissimus, qui iudicas in equitate." 31
Tunc respondit ei Dominus: "Veri, amice mi, tu dicis verum. In me enim electi mei vident omne bonum et
omnem iusticiam, et eciam spiritus maligni, licet non in luce sed in consciencia sua. 32 Sicut enim homo, positus
in carcere, qui prius didicerat litteras, qui, licet in tenebris sit, nichilominus tamen scit ea, que didicit, quamuis
non videat, sic demones, quamuis non videant iusticiam meam in luce claritatis mee, t amen sciunt et vident in
consciencia sua. 33 Ego eciam sum quasi gladius, qui diuidit duo. Sic ego unicuique do, sicut meretur." 34
Deinde subiungens Dominus ait ad beatum Petrum: "Tu es fundator fidei et Ecclesie mee. Dic, audiente exercitu
meo, iusticiam de hiis quinque viris!" 35 Respondit Petrus: "Laus et honor sit tibi, Domine, pro caritate tua,
quam facis cum terra tua! Benedictus sis tu ab omni exercitu tuo, quia facis nos videre et scire in te omnia, que
facta sunt et futura sunt! 36 In te enim omnia videmus et scimus. Hec autem est vera iusticia, ut primus, qui sedet
in sede tua et opera habet Luciferi, amittat cum contemptu sedem, in qua presumpsit sedere, et particeps sit pene
Luciferi. 37 De secundo est iusticia, ut, qui recessit a fide tua, descendat ad infernum capite inferius et pedibus
sursum, quia contempsit te, qui deberes esse caput suum, et se ipsum dilexit. 38 De tercio est iusticia, ut non
videat faciem tuam et puniatur iuxta maliciam suam et cupiditatem, quia perfidi non merentur videre visionem
28

