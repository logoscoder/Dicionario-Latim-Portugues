patrem spiritualem recipere aut ei obedire, tunc melius erit tali inobedienti, quod statim recedat ab eis, quam
quod amplius permaneat cum eis. 12 Vadat tamen idem amicus meus supradictus ad eos et reuertatur ad cellam
suam, quociens ei videbitur, semper tamen cum consilio et voluntate sui patris senioris."
Caput 129 Post duos annos a tempore quo sponsa habuit illam visionem de animali et pisce, que continetur supra
in isto quarto libro, capitulo secundo, Christus apparens ei exponit dictam visionem obscurissimam valde clare et
notabiliter dicens, quod animal et piscis per peccatores et gentiles, capientes vero per iustos et virtuosos homines
designantur.
{ Filius loquitur ad sponsam: "Dixi tibi prius, quod desidero cor animalis et sanguinem piscis. Quid autem est cor
animalis nisi anima illa dilecta et immortalis Christianorum, que plus placet michi quam omne, quod in mundo
desiderabile videtur? 2 Quid vero est sanguis piscis nisi caritas perfecta ad Deum? Ideo cor presentari debet
michi mundissimis manibus, sanguis vero in vase ornato, quia mundicia Deo et angelis placita est; et sicut
gemma in anulo, sic puritas conuenientissima est omni operi spirituali. 3 Caritas vero diuina presentari debet in
vase adornato, quia anima gentilium quasi vas relucere et ardere debet ardentissima dileccione ad Deum, per
quam fideles et infideles tanquam unum corpus uniuntur capiti suo scilicet Deo. 4 Ergo qui presentare michi
desiderat cor Christiani indurati peccato, qui est quasi animal absque iugo obediencie discurrens per vicia et in
desideriis suis viuens, debet manus suas perforare terebro acuto, quia tunc nec gladii nec sagitte preualebunt. 5
Quid vero sunt manus hominis iusti nisi operaciones eius, corporalis scilicet et spiritualis? Corporalis enim
manus, id est laborare et sustentare corpus, necessaria est. 6 Spiritualis vero manus est ieiunare et orare et
similia. Ergo ut omnis operacio hominis sit moderata et discreta, debet perforari timore Dei. 7 Nam omni hora
cogitare tenetur homo, quod Deus est semper presens, et timere debet, ne auferatur gracia sibi data, quia sine
adiutorio Dei homo nichil potest et cum eius caritate omnia potest. 8 Sicut ergo terebrum preparat foramina rei
imponende, sic timor Dei omnia opera solidat et preparat viam caritati diuine et allicit Deum ad iuuandum.
Propterea sit homo timorosus in omnibus actibus suis et discretus, 9 quia licet uterque labor, spiritualis scilicet et
corporalis, necessarius est, tamen sine timore et discrecione utilis non est, quia indiscrecio et presumpcio omnia
corrumpunt et confundunt et bonum perseuerancie tollunt. 10 Qui ergo desiderat vincere duriciam animalis, sit
inflexibilis in operibus discrecionis et constans in timore et spe adiutorii diuini et conetur, quantum potest, et
Deus adiutorium ministrabit confringendo cor induratum. 11 Debet eciam amicus meus oculos suos munire
palpebris cete cum fortissimo bitumine, ne ex visu basilisci moriatur. Quid autem sunt oculi iusti viri nisi duplex
consideracio eius quotidie habenda, scilicet consideracio beneficiorum Dei et cognicio sui ipsius? 12 Cogitans
enim beneficia Dei et misericordiam eius, attendat utilitatem propriam et ingratitudinem suam ad beneficia Dei.
13 Et cum animus sentit se mereri iudicium, muniat oculos consideracionis sue palpebris cete, id est spe et fide
diuine bonitatis, ut nec dissoluatur cogitando misericordiam nec diffidet cogitando iudicium Dei. 14 Sicut enim
palpebre cete nec molles sunt, ut caro, nec dure, ut ossa, sic homo inter misericordiam Dei et eius iudicium
moderatus sit sperando constanter misericordiam et timendo prudenter iudicium. 15 Gaudeat quoque de
misericordia et propter iusticiam proficiat de virtute in virtutem. Ergo qui sic quotidie stat inter misericordiam et
iusticiam, spe et timore, non habet timere oculos animalis. 16 Quid autem sunt oculi animalis nisi sapiencia
mundana et prosperitas temporalis? 17 Sapiencia enim mundi, que primo oculo animalis comparatur, est quasi
visus basilisci, quia sperat illa que videt, et remuneracio eius est in promptu, quia desiderat peritura. 18 Sapiencia
vero diuina sperat illa que non videt, prosperitatem mundi non attendit, humilitatem et pacienciam diligit,
remuneracionem non querit nisi eternam. 19 Secundus oculus animalis est prosperitas mundi, quam mali
appetentes celestia obliuiscuntur et persequuntur et contra Deum indurantur. 20 Ergo omnis homo qui desiderat
salutem proximi coniungat oculos suos cum discrecione oculis animalis, id est proximi, proponendo ei beneficia
misericordie Dei et iudicia eius, opponendo verbis mundialibus verba sapiencie Dei, 21 ostendendo vitam
perseuerantem continencie hominibus incontinentibus, contempnendo diuicias et honores presentes propter
caritatem Dei, 22 predicando iugiter et predicata implendo, quia vita spiritualis approbat verba et exempla sancta
plus proficiunt quam verbosa eloquencia sine operum effectu. 23 Nam qui beneficia Dei et iudicia eius semper
habent in mente, qui verba Dei continue habent in ore et illa opere implent et firmiter sperant in bonitate Dei,
non leduntur cuspidibus gladiorum inimici, 24 id est fallacibus adinuencionibus hominum mundialium, sed
proficient et propter caritatem conuertent errantes ad veram caritatem Dei. Qui vero de gracia superbiunt et de
eloquencia querunt lucrum viuentes moriuntur. 25 Lamina quoque calibis alligari debet cordi, quia caritas Dei
semper ponenda est ante oculos, cogitando scilicet, quomodo Deus factus homo humiliauit se, 26 quomodo
predicando tolerabat famem et sitim et laborem, quomodo suspensus in cruce et mortuus surrexit et ascendit in
celum. 27 Hec lamina, id est caritas habet latitudinem et planiciem, quando mens parata est pati libenter
contraria adueniencia, quando de nullis iudiciis Dei murmurat nec angustiatur de tribulacionibus, sed voluntatem
propriam et totum corpus ponit in voluntatem et disposicionem Dei. 28 O, filia, ego fui calibs fortissimus,
quando in cruce extensus et quasi oblitus passionis mee et vulnerum meorum oraui pro inimicis. 29 Claudenda
quoque sunt intersticia narium et clauso ore currendum est ad animal, quia sicut per intersticia narium intrat et
exit flatus, sic per desideria hominis intrat vita et mors in anima. 30 Et ideo, sicut a morte, sic a desideriis malis
cauendum est ne intrent in anima, vel ne ingressa immorentur. Ergo qui ardua vincere proponit, attendat ad
temptaciones suas et caueat ne propter inordinata desideria minuatur zelus Dei, 31 quia toto desiderio et zelo
172

