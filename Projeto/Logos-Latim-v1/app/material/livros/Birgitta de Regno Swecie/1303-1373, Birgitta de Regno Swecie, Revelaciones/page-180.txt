misereri et unire Spiritum suum sanctum cum interno sanguine cordis eiusdem Gregorii pape. 10 Tunc autem
ipse saciabitur vera sacietate perfecte in tantum, quod ulterius ad nichil aliud desiderabit in hoc seculo viuere,
nisi ut possit Dei honorem totis suis viribus augmentare. 11 Ecce iam nunc ostendi ei maternam caritatem, quam
faciam sibi, si obedierit, quia voluntas Dei est, ut transferat sedem suam ad Romam cum humilitate. 12 Modo
eciam, ne in posterum ignorancia excusetur, ego precauens eum caritate materna annuncio ei ista que sequuntur,
videlicet quod si predictis ipse non obedierit, indubitanter senciet iusticie virgam, id est filii mei indignacionem,
quia tunc abbreuiabitur vita eius et vocabitur ad iudicium Dei. 13 Nulla tunc ei temporalium potestas auxiliabitur
dominorum, non ei sapiencia et sciencia proderunt medicorum nec flatus aeris sue natalis patrie proficiet ei ad
eius vitam aliquatenus prorogandam." 14 Quasi dicat, quod si eciam venerit Romam et predicta non fecerit, tunc
abbreuiabitur eius vita nec proderunt ei medici nec reuertetur ad Awinionem, ubi possit ei proficere aer natalis
patrie, sed pocius morietur.
Caput 140 Nota ista quatuor sequencia, que precipiuntur pape, scilicet quod veniat Romam cum humilitate,
secundo quod animo permanendi, tercio quod plangat dampna perdicionem animarum, quarto quod renouare
conetur Ecclesiam Dei et cetera. Que omnia si non fecerit, abbreuiabitur eius vita, ut habetur superius ibi "Modo
eciam" et cetera. Et ideo non sufficit pape quod solummodo veniat Romam, nisi perficiet illa supradicta quatuor,
que ei precipiuntur. Sequitur visio secunda, quam portauit dominus comes de Nola eidem pape Gregorio XI.
{ Laus Deo sit pro omni dileccione sua et seruicium, et honor sanctissime Marie preciose virgini sue matri pro
compassione, quam habet super omnes, quos Filius suus redemit suo sanguine precioso! 2 Pater sancte, hinc est
quod cuidam persone, quam vos bene nostis, vigilando in oracione existenti contigit, quod senciebat cor suum
totum inflammari diuine caritatis ardore et quadam visitacione Spiritus sancti. 3 Que quidem persona tunc
audiuit quandam vocem sibi dicentem: "Audi tu, que vides spiritualia, et dicito illud, quod tibi modo precipitur,
et scribe Gregorio summo pontifici hec verba, que modo audies. 4 Ego que modo loquor tibi sum illa, quam Deo
placuit in matrem sibi eligere, qui de carne mea sibi sumpsit corpus humanum. Ipse quidem filius meus fecit cum
Gregorio papa magnum opus misericordie, quando scilicet per me fecit sibi dici sanctissimam suam voluntatem,
quam in priori reuelacione sibi transmissa ei plenius intimaui. 5 Et hoc factum est pocius propter oraciones et
lachrimas amicorum Dei quam propter eius aliqua merita precedencia. Ideo ego et Dyabolus inimicus eius
grande certamen habuimus super eum. 6 Nam ego monui eundem Gregorium papam in alia littera, ut festinanter
ad Romam seu Ytaliam se transferret cum humilitate et diuina caritate et ut ibidem suam sedem poneret et usque
ad mortem omnino permaneret. 7 Dyabolus vero et aliqui consiliarii eiusdem pape consuluerunt ei tardare et in
illis ubi nunc est partibus demorari et hoc propter carnalem amorem et eciam propter parentum et amicorum
carnalium mundanam delectacionem et consolacionem. 8 Et ideo Dyabolus maiorem nunc habet iusticiam et
occasionem temptandi eum, quia magis obediuit consilio Dyaboli et amicorum carnalium quam Dei et mee
voluntati. 9 Verum quia ipse papa desiderat de voluntate Dei adhuc plenius certificari, ideo iustum est, ut tale
suum desiderium impleatur. Nouerit igitur certissime hoc, quod infra sequitur, esse voluntatis Dei, 10 videlicet
quod sine dilacione quacumque ipse veniat ad Ytaliam seu Romam et omnino taliter faciat et acceleret iter suum
cum festinancia ad veniendum, quod in mense Marcii vel ad ultimum intrante Aprili proxime futuro ipse
personaliter in predicta urbe seu prouincia Ytalia omnino sit ingressus, si ipse unquam in matrem voluerit me
habere. 11 Si autem in predictis inobediens fuerit, veraciter sciat, quod nunquam amplius tali consolacione, id est
alia mea visitacione seu reuelacione visitabitur in hoc mundo sed post mortem suam respondebit coram diuina
iusticia, cur mandatis Dei noluerit obedire. 12 Si vero in predictis obedierit, tunc eciam ego complebo ea, que
promisi in reuelacione illa a me sibi primitus destinata. 13 Notum eciam facio eidem pape, quod nunquam erit
sic firma et tranquilla pax in Francia, quod habitantes in ea plena securitate et concordia possunt ullatenus
congaudere, antequam populus regni illius placauerint Deum filium meum per aliqua magna opera pietatis et
humilitatis, quem suis multis prauis operibus et offensionibus ad indignacionem et iram hactenus prouocauerunt.
14 Propterea nouerit, quod iter seu passagium illorum armigerorum de iniquis societatibus iniquorum, quod ipsi
facere volunt ad sanctum sepulchrum Filii mei, non magis placet eidem Filio vero Deo quam aurum illud, quod
populus Israhel proiecit in ignem, de quo Dyabolus conflatilem vitulum compaginauit, quia in eis est superbia et
cupiditas. 15 Et si aliquam habent voluntatem eundi ad memoratum sepulchrum, magis est propter superbiam et
cupiditatem pecunie quam propter amorem et honorem Dei." Et hiis dictis hec visio disparuit. 16 Post hec autem
subiunxit et dixit michi mater Dei: "Item dic episcopo meo heremite, quod claudat istam litteram et sigillet eam
et postea scribat in alio papiro copiam eius et ostendat eandem copiam apertam illi abbati nuncio pape et Nolano
comiti, ut ipsi legant illam et sciant, quid continetur in ea. 17 Postquam vero ipsi eam legerint, dimittat eis
supradictam litteram clausam, sigillatam, quam ipsi statim mittant pape Gregorio sine mora. Sed copiam illam
apertam postquam legerint, non dimittat eis, sed volo, quod dilaceret et rumpat eam coram oculis eorum in
frusta. 18 Quia sicut littera, que est una, dilacerabitur in multa frusticula, sic, nisi papa tempore et anno prefixo
venerit in Ytaliam, terre Ecclesie, que sub una eius obediencia et subieccione modo eidem obediunt, diuidentur
in plures partes in manus tyrannorum. 19 Et firmissime scias, quod in augmentum tribulacionis ipsius pape non
solum ipse audiet sed et videbit oculis suis esse vera que dico. Nec poterit cum tota manu potencie sue reducere
terras predictas Ecclesie ad pristinum statum sue obediencie et pacis. 20 Ista enim verba, que nunc dico tibi,
adhuc non sunt dicenda nec scribenda illi abbati, quia semen occultatur in terra, donec fructificet in spicam."
180

