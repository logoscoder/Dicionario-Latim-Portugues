Caput 27 Verba querimonie virginis ad filiam de quodam suo ficto deuoto, comparando ipsum ad armigerum in
bello corporali male armatum.
{ Mater loquitur: "Ille est, qui dicit se me diligere sed vertit ad me posteriora, quando seruit michi. Cum vero
loquor ei, dicit: 'Quid dicis tu?'. Auertitque oculos a me et respicit ea que eum plus delectant. 2 Iste est
mirabiliter armatus, sicut ille, qui esset positus in corporali bello, cuius galee foramina essent in occipite, cuius
clippeus ponendus in brachio penderet in humeris, 3 cuius gladio abiecto vagine remanerent vacue, cuius
dyplois, que corpus et pectus defendere deberet, iaceret subtus eum in sella, cuius selle ligature in equo solute
essent. 4 Sic iste armatus est spiritualiter coram Deo, et ideo discernere nescit inter amicum et inimicum nec scit
facere dampnum hosti. 5 Spiritus vero qui pugnat cum eo est sicut ille, qui taliter cogitat: 'Ego volo esse cum
ultimis in pugna, quod possim videre rubeta, si primi perdiderint bellum. Si vero vicerint, veniam ita velociter,
quod computabor cum primis.' 6 Ideo qui emisit bellum fecit secundum sapienciam carnalem et non ex caritate
Dei."
Caput 28 Verba virginis ad filiam de tribus modis tribulacionum, qui per tres modos panum designantur.
{ Mater loquitur: "Vbicumque consparsio panum est, debet fortiter coagitari et laborari. Sed dominis apponitur
panis triticeus, communitati vero apponitur panis deterior, tercius vero panis adhuc peior datur canibus. 2 Per
coagitacionem ergo intelligitur tribulacio, quia spiritualis homo ex eo maxime tribulatur, quod Deus non habet
honorem a creatura sua, et quod modica caritas est in ea. 3 Omnes ergo quicumque isto modo tribulantur, ipsi
sunt triticum illud, de quo Deus et omnis exercitus celi gaudetur. 4 Omnis vero qui turbatur de aduersitate
mundi, hii sunt quasi panis deterior; attamen valet multis ad obtinendum celum. 5 Qui vero tribulantur ex eo,
quod non valent omnino mala facere, que vellent, isti sunt panes canum illorum qui sunt in inferno."
Caput 29 Verba Matris ad filiam, qualiter sunt quidam demones ad homines precipitandum, quidam ad
retardandum, quidam in abstinenciis ad temptandum; et de modo tenendo contra istos demones.
{ Mater loquitur: "Omnes istos, quos vides circumstare vos, hii sunt spirituales hostes vestri, scilicet spiritus
Dyaboli. Nam qui habent perticas, in quibus cernuntur laquei, hii sunt, qui vos precipitare volunt in peccata
mortalia. 2 Quos vero vides habere uncinos in manibus, hii sunt, qui vos cupiunt retardare a seruicio Dei, ut sitis
ad bona accidiosi. 3 Qui vero habent instrumenta dentata, sicut furcas, quibus attrahitur et promouetur quod
homo desiderat, hii sunt, qui temptant vos, ut assumeretis aliqua bona supra vires vestras, scilicet in ieiuniis,
vigiliis, oracionibus et laboribus, aut in irracionabili expensione pecunie vestre. 4 Quia ergo isti spiritus sic
cupidi sunt ad nocendum vobis, vos tenete voluntatem istam, scilicet nolle offendere Deum, et petite auxilium
Dei contra crudelitatem eorum, et tunc non nocebunt vobis eorum mine."
Caput 30 Verba Matris ad filiam quod preciosiora et pulchriora mundi seruis Dei non nocent, quamuis talibus
utantur, dumtaxat quod ad honorem Dei utantur, et hoc per exemplum Pauli.
" {S cribitur, quod Paulus ille bonus apostolus dixit se esse sapientem quendam coram principe illo, qui Petrum
captiuauerat, et Petrum vocauit verum pauperem. Et non peccauit Paulus in hoc, quia verba sua erant ad honorem
Dei. 2 Sic est eciam cum illis qui verba Dei volunt et desiderant loqui, quia si non possunt intrare ad dominos,
nisi haberent indutas competentes vestes, non peccant induendo eos, 3 dummodo aurum et vestes et lapides
preciosos non reputarent preciosiores in voluntate et corde quam assueta vestimenta antiqua, quia omnia,
quecumque apparent preciosa, sunt terra."
Caput 31 Verba Matris ad filiam per exemplum probancia, quod predicatores et amici Dei non minus coronantur
in conspectu Dei, si gentes non conuertantur ad eorum predicacionem recta intencione factam, quam si
conuertantur.
{ Mater Dei loquitur: "Qui conducit operarium ad laborandum dicendo ei: 'Porta arenam de litore et inquire in
quolibet onere, si forte ibi inuenire poteris granum auri!' Non minor erit merces eius, si nichil inueniret, quam si
reperiret multum. 2 Sic est eciam cum illo, qui verbo et opere ex diuina caritate laborat ad profectum animarum,
non enim erit minor merces illi si nullos conuerterit quam si multos, 3 sicut magister dixit exemplum: 'Ille,'
inquit, 'bellator qui ad preceptum domini sui egrediens ad bellum et habens velle fortiter dimicandi rediret
sauciatus nullum habens captiuum, non minorem mercedem obtineret amisso bello propter voluntatem bonam
quam si victoriam fuisset consecutus.' 4 Sic est eciam cum amicis Dei. Nam pro quolibet verbo et opere, quod
faciunt propter Deum et ut anime emendentur, necnon et pro qualibet hora tribulacionis, quam paciuntur propter
Deum, coronabuntur, siue multi conuertantur siue nullus."
Caput 32 Verba Matris ad filiam de infinita sua misericordia circa peccatores et eciam circa ipsam laudantes et
honorantes.
{ Mater loquitur: "Prouerbium est vobiscum: 'Cum tali,' inquit, 're potes me de patria educere.' Sic nunc dico ego:
Nullus est talis ac tantus peccator in mundo, qui dicit corde, quod filius meus, creator et redemptor omnium, est
sibi amicissimus in corde et intimus, 2 quin non statim parata sum venire ad eum, sicut mater caritatis ad filium,
amplectendo eum et dicendo: 'Quid,' inquit, 'fili, placet tibi?' 3 Qui et si promeruisset profundissimam inferni
penam, haberet tamen voluntatem nichil curare de honoribus mundi nec de cupiditate eius et voluptate carnis,
quam detestatur Ecclesia, nichilque iste desideraret nisi solam sustentacionem suam, tunc ipse et ego statim
essemus bene concordes. 4 Dic igitur illi qui scribit cantum et laudem meam, non propter laudem suam vel
mercedem suam, sed propter laudem illius qui propter omnia opera sua omni laude est dignus, quod sicut
117

