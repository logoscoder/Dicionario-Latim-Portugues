conuertitur. 23 Sicut enim aliquid aridum et cito arsurum, si igni admouetur, cito consumitur et nichil remanet de
figura lignorum sed totum est ignis, sic, dictis verbis illis, scilicet 'Hoc est corpus meum', quod prius fuit panis,
fit statim corpus meum nec incenditur sicut ligna igne sed deitate mea. Ideo, qui comedunt meum panem,
produnt me. 24 Que autem poterit esse abhominabilior interfeccio quam illa, ubi aliquis interficit se ipsum? Aut
que deterior prodicio quam ubi duo, indissolubili vinculo iuncti, alius alium prodit, utputa coniuges? 25 Quid
autem facit consors, cum prodere voluerit consortem? Vere dicit ei sub simulacione: 'Eamus ad locum illum, ut
impleam tecum voluntatem meam!' Illa autem in vera simplicitate, parata ad omnem voluntatem consortis, vadit
cum eo. 26 Sed cum oportunum tempus et locum inuenerit, producit contra eam tria instrumenta prodicionis. Aut
enim habet aliquid ita ponderosum, quod uno ictu interficit eam, aut ita acutum, quod statim intrat in viscera, aut
aliquid, quo suffocatur statim et intercluditur spiritus vitalis. 27 Cum autem mortua fuerit, cogitat proditor apud
se: 'Nunc male feci. Si apertum et publicum erit facinus meum, condempnabor ad mortem.' Ideo vadit et ponit
corpus illud consortis mortue in occulto loco, ne detegatur peccatum suum. 28 Sic faciunt nunc sacerdotes michi,
qui proditores mei sunt. Ipsi enim et ego uno vinculo ligamur, quando sumunt panem et proferendo verba faciunt
inde corpus meum verum, quod de virgine sumpsi. Hoc non possunt omnes angeli facere, quia sacerdotibus solis
illam dignitatem dedi et ad summos ordines ipsos elegi. 29 Sed ipsi faciunt michi sicut proditores. Nam
ostendunt michi faciem letam et blandam et ducunt me in occultum locum, ut prodant. 30 Sacerdotes ipsi tunc
ostendunt faciem letam, cum videntur esse boni et simplices, ducunt me in conclaui, cum procedunt ad altare.
Tunc ego paratus sum quasi sponsa vel sponsus facere omnem voluntatem eorum, sed ipsi produnt me. 31 Primo
adhibent michi ponderosum, quando diuinum officium, quod dicunt michi, est eis onerosum et graue. Magis
enim loquuntur centum verba pro mundo quam pro honore meo unum. Magis darent centum marcas auri pro
mundo quam unum denarium pro me. Magis cencies laborarent pro propria utilitate et mundi quam semel pro
meo honore. Hoc onere deprimunt me, quasi mortuus sim a cordibus eorum. 32 Secundo pungunt me quasi acuto
ferro, quod intrat in viscera, quando sacerdos accedit ad altare et cogitat se peccasse et penitet, habens firmam
voluntatem peccandi iterum peracto officio, cogitando secum: 'Bene peniteo de peccato, sed non relinquam illam
a me, cum qua peccaui, ita quod non amplius faciam.' Isti quasi ferro acutissimo me pungunt. 33 Tercio quasi
suffocatur spiritus, cum cogitant secum sic: 'Bonum et delectabile est esse cum mundo, bonum est luxuriari et
non possum continere. Faciam voluntatem meam in iuuentute. Cum autem senuerim, tunc abstinere volo et me
emendare.' Et ex ista pessima cogitacione suffocatur spiritus. 34 Sed queritur, quomodo. Utique, cor eorum sic
frigidatur et tepescit a me et ab omni bono, ut numquam calefieri possit nec resurgere ad caritatem meam. 35
Sicut enim ex glacie, eciam si adhibeatur ignis, non surgit flamma sed liquescit, sic isti, eciam si dedero eis
graciam meam et audierint verba ammonicionis, non tamen exurgunt ad viam vite sed arent et deficiunt ab omni
bono. 36 Sic ergo produnt me, ex eo scilicet, quod ostendunt se simplices et non sunt et quia grauantur vel
turbantur ex honore meo, quo deberent delectari, et ex eo eciam, quod habent voluntatem peccandi et quod
promittunt se usque in finem peccaturos. 37 Tunc eciam quasi abscondunt me et ponunt me in loco occulto,
quando cogitant apud se sic: 'Scio me peccasse. Si abstineo a sacrificio, confundor et diiudicor ab omnibus.' Et
accedunt ad altare impudenter et ponunt me ante se et tractant me, Deum verum et hominem. Cum quibus sum
quasi in occulto loco, quia nullus scit nec considerat, quam praui et deformes sunt, ante quos quasi in occulto
iaceo Deus, quia, eciam si pessimus homo fuerit sacerdos et dixerit verba illa, scilicet 'Hoc est corpus meum',
ipse consecrat verum corpus meum et iaceo ante eum verus Deus et homo. 38 Sed cum ipse applicauerit me ad
os suum, tunc ego desum per graciam cum deitate et humanitate mea ab ipso - forma autem panis et sapor
remanet sibi -, non quod non veraciter ibi sim ita cum malis sicut cum bonis propter sacramenti institucionem,
sed quia similem effectum non habent boni et mali. 39 Ecce tales sacerdotes non sunt mei sacerdotes sed veri
proditores! Ipsi enim et me vendunt quasi Iudas et produnt. Ego conspicio paganos et Iudeos sed nullos video eis
deteriores, quia ipsi sacerdotes sunt in peccato eodem, quo cecidit Lucifer. 40 Nunc eciam dico tibi iudicium
eorum et cui sunt similes. Horum iudicium est malediccio. Sicut maledixit Dauid eis, qui non obediunt Deo, qui, cum esset iustus propheta et rex, non maledixit ex ira vel mala voluntate seu ex impaciencia sed ex iusticia
Dei - sic ego, qui melior sum Dauid, maledico eis, qui sunt sacerdotes, non ex ira vel voluntate mala sed ex
iusticia. 41 Maledictum ergo sit omne, quod de terra ad utilitatem suam receperint, quia non laudant Deum et
creatorem suum, qui dedit eis hec. Maledictus sit cibus et potus eorum, qui intrat in os eorum, qui pauit corpus in
cibum vermium et animam ad infernum. 42 Maledictum sit corpus eorum, quod resurget in inferno sine fine
arsurum. Maledicti sint anni eorum, quibus vixerunt inutiliter. Maledicta sit hora, que incipit eis in inferno et
numquam finietur. 43 Maledicti sint oculi eorum, quibus viderunt lumen celi. Maledicte sint aures eorum, quibus
audierunt verba mea et non curabant. Maledictus sit gustus eorum, quo gustauerunt dona mea. 44 Maledictus sit
tactus eorum, quo tractauerunt me. Maledictus sit odoratus eorum, quo odorauerunt delectabilia et me
neglexerunt, delectabiliorem super omnia. 45 Sed queritur, quomodo maledicuntur. Utique maledictus erit visus
eorum, quia non videbunt visionem Dei in se sed tenebras et penas inferni. Maledicte sunt aures eorum, quia non
audient verba mea sed clamorem inferni et horrorem. 46 Maledictus est gustus eorum, quia non gustabunt de
bonis meis eternis et gaudium sed amaritudinem eternam. Maledictus est tactus eorum, quia non tractabunt me
sed ignem perpetuum. Maledictus est odoratus eorum, quia non odorabunt odorem suauissimum illum in regno
meo, excedentem omnia aromata, sed fetorem in inferno habebunt amariorem felle et peiorem sulphure. 47
33

