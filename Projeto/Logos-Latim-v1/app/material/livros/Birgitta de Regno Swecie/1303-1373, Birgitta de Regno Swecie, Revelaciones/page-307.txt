noluerunt. 6 Illi quippe intelligebant, quod omnes diligentes deum viderent deum et manerent cum eo perpetuo,
odientes vero deum punirentur eternaliter, numquam visuri eum in gloria sua. 7 Et tamen eorum cupiditas et
ambicio elegit magis odire deum et locum, vbi punirentur, quam diligere, vt perpetue letarentur. 8 Similis eciam
iusticia est de homine sicut de angelis fuit. Homo quippe prius tenetur diligere deum et postea videre. Propterea
filius meus ex caritate nasci voluit post legem iusticie, vt ex humanitate visibilis esset, qui in deitate sua non
poterat videri. 9 Liberum quoque arbitrium ita datum est hominibus sicut angelis, vt desiderent celestia et
contemnant terrena. 10 Propterea ego deus visito multos multis modis, licet deitas mea non videtur, et in multis
partibus terrarum ostendi multis personis, quomodo peccatum cuiuslibet terre emendari potuit et quomodo
misericordia obtineri debuit, priusquam in eisdem partibus feci iudicium et iusticiam meam. 11 Sed homines ista
non attendunt nec curant. Ista eciam iusticia est in deo, quod omnes, qui sunt super terram, primo sperent firmiter
ea, que non vident, et credant ecclesie dei et sancto euangelio. 12 Deinde diligant eum super omnia, qui eis dedit
omnia et se ipsum pro eis in mortem, vt omnes cum eo eternaliter letarentur. 13 Propterea ego ipse deus loquor
hiis, quibus michi placet, vt sciatur, quomodo peccata emendari debeant et quomodo minuatur pena et corona
augeatur. 14 Post hec autem vidi, quasi quod omnes celi essent vna domus, in qua sedebat in throno iudex, et
domus plena erat seruitoribus laudantibus iudicem, vnusquisque voce sua. Subtus vero celum videbatur vnum
regnum. 15 Et statim audita est vox omnibus audientibus dicens: Venite, inquit, vos ambo, angele scilicet et
diabole, ad iudicium, tu scilicet angele qui custos es regis, et tu dyabole qui rector es regis. 16 Et statim prolato
verbo assistebant angelus et dyabolus coram iudice. Angelus videbatur sicut homo turbatus, dyabolus vero sicut
homo gaudens. Et tunc iudex dixit: 17 O angele, ego posui te custodem regi, quando ipse iniuit pactum mecum et
fecit confessionem de omnibus peccatis, que commiserat a iuuentute sua, vt esses ei propinquior dyabolo.
Quomodo igitur nunc elongatus es ab eo? 18 Respondit angelus: O iudex, ego sum ardens igne caritatis tue, qua
et rex ad tempus calefactus fuit. 19 Sed quando rex abhominatus est et contempsit illa, que amici tui dixerunt
sibi, et attediatus fuit facere illa, que tu consuluisti ei, tunc iuit rex sicut propria delectacio attraxit eum, et
elongans se a me appropinquauit omnibus horis inimico. 20 Respondit dyabolus: O iudex, ego sum ipsum frigus
et tu es ipse calor et ignis diuinus. Sicut ergo quilibet appropinquans tibi fit ardencior ad opera bona, sic rex
appropinquans michi factus est frigidior ad caritatem tuam et calidior ad opera mea. 21 Respondit iudex:
Persuasum fuit regi diligere deum super omnia et proximum sicut se ipsum. Cur ergo tu surripis hominem a me,
quem ego redemi meo proprio sanguine, et facis eum nocere proximo suo, non solum ad bona temporalia sed
eciam ad vitam? 22 Respondit dyabolus: O iudex, nunc meum est loqui et angeli est tacere. Nempe quando rex
discessit a te et consiliis tuis et venit ad me, tunc ego consului ei diligere plus se ipsum quam proximum et quod
non curaret commoda animarum, si haberet honorem mundi, nec attenderet, quis egeret vel fraudaretur, si amici
sui abundarent. 23 Et tunc ait iudex ad dyabolum: Omnis, inquit, qui discedere voluerit a te, poterit quidem nec
tu violenter aliquem retinere poteris. Ideo adhuc ego mittam regi aliquos amicorum meorum, qui eum de periculo
suo incautabunt. 24 Respondit dyabolus: Iusticia est, quod omnis ille, qui obedire velit michi, regi debet per me,
et ideo ego mittam eciam regi consiliarios meos, et videbitur, quibus consiliis magis acquiescet. 25 Tunc autem
dixit iudex: Vade, quia iusticia mea est adiudicare carnifici, quod suum est, sicut et actori, quod ei debetur in
causa sua. 26 Post aliquos autem annos iterum vidi iudicem christum cum exercitu suo celesti plus solito
commotum et quasi iratum. Et dixit ad angelum et dyabolum: Dicite, inquit, quis vestrum vicit. 27 Respondit
angelus: Quando ego veni ad regem cum diuinis inspiracionibus et amici tui cum verbis spiritualibus, statim
nuncii dyaboli sibilauerunt in aures eius dicentes: 28 Numquid parcere vis bonis temporalibus et honori tuo aut
animabus et corporibus ad hoc, vt amici tui, quos plus diligis quam te ipsum, prosperari et honorari possint?
Quibus rex consenciens respondit infusionibus amicorum tuorum: 29 Satis, inquit, sum sufficiens et sapiens ad
consilia eciam sine vobis. Discedite ergo a me cum rubore. Et sic rex vertens ad te occiput et faciem ad inimicum
repulit a se amicos tuos dehonoratos et iniuriatos et ab amicis mundi derisos. 30 Tunc autem clamauit dyabolus:
O iudex, ecce iam meum est regere regem et dare sibi consilia per amicos meos. Respondit iudex: Vade, et
quantum tibi permittitur plaga regem, quia prouocauit me contra se ad indignacionem. 31 Duobus itaque annis
post hec transactis apparuit iterum iudex, cui assistentibus angelo et dyabolo loquebatur dyabolus dicens: O
iudex, iudica! Iam ego pronunciabo iusticiam. Tu quippe es vere ipsa caritas, ideo non pertinet ad te manere in
corde illo, in quo radicata est inuidia atque ira. 32 Tu eciam es ipsa sapiencia, et ideo non debes esse in corde
illius, qui desiderat nocere vite proximorum et bonis et honori. Tu quoque es ipsa veritas, et ideo non decet te
morari cum homine illo, qui iureiurando promiserat facere prodiciones. 33 Ergo, quia iste rex expuit te sicut illud
expuitur, quod abhominabile est, ideo permitte me commouere et opprimere eum, vt fiat totus exanimis, quia
consilia mea reputat sapienciam et consilia tua pro derisu. 34 Desidero quippe tali mercede remunerare eum,
quia fecit voluntatem meam, verumtamen nichil ei facere potero sine permissione tua. 35 Et ecce hiis auditis
videbatur iudex quasi habere mutacionem mirabilem, et apparuit tunc fulgens quasi sol et in ipso sole videbantur
tria verba, scilicet virtus, veritas et iusticia. 36 Virtus vero loquebatur dicens: Ego omnia creaui nullorum
precedentibus meritis, et ideo dignus sum honorari a creatura mea et non contemni. Dignus eciam laude sum ab
amicis meis propter caritatem meam. 37 Debeo eciam honorari et timeri ab inimicis, quia supporto eos pacienter
sine meritis eorum, cum iudicium digne promeruissent. Et ideo, o dyabole, meum est iudicare omnes secundum
iusticiam meam et non secundum maliciam tuam. 38 Loquebatur eciam veritas statim dicens: Ego in deitate mea
307

