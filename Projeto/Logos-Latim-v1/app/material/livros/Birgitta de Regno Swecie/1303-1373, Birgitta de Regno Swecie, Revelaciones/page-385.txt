spiritualis contiuna, cuius discrecioni omnia subicit, 3 et mens eius in oracione rapta in extasim sentit singularem
dulcedinem amoris diuini, 4 et tunc in ymaginaria visione existens aut sola intellectuali simplici sentit influxum
supernaturalis luminis intellectualis veritatis diuine, et manifestatur ei tunc veritas illius materie 5 et semper vera
predicit in visionibus suis, a quibus visionibus fructus edificacionis et emendacionis sui et proximorum semper
procedit, 6 dico, quod talis persona non illuditur a dyabolo, nec visiones eius sunt illusorie et despiciende, immo
totaliter sunt diuine et humiliter tamquam de manu Dei recipiende et credende ac omnimode obediende et
exequende, 7 vt ex omnibus supradictis patet breuiter et ex dictis omnium doctorum et sanctorum patrum super
hac materia multifarie diffuse loquencium.
Caput 8 Incipit prologus libri Celestis Imperatoris ad reges, in quo continetur modus compilacionis eius et
admonentur reges et principes, quod recipiant hunc librum deuote et humiliter de manu dei et cum corde et opere
sequantur hanc doctrinam feruenter.
Ad presentis quippe libri nunc iam materiam descendendo sciendum est, quod iste liber infrascriptus intitulatur
Celestis Imperatoris ad Reges. 2 Qui reuelatus diuinitus fuit per spiritualem et intellectualem visionem prelibate
beatissime domine Brigide, quondam serenissime principisse Nericie de regno Suecie, que nata fuit, vt supra
dixi, de illustri prosapia et patria regum Gothorum. 3 Dignum namque erat, vt quam imperator Christus in
sponsam acciperet et ad reges et imperatores specialem nunciam et quasi quodammodo apostolam cum suis
nouis litteris et verbis euangelicis mitteret, 4 non plebeya aut rusticalis prosapie sed regalis propaginis et nacionis
staret. 5 At vero quia in illo magno volumine Libri Celestis, in quo septem libri continentur, multe reuelaciones
ad reges et imperatores pertinentes incluse iacebant 6 et eciam extra illud quamplures eiusdem materie vagabant
et vt omnes eiusdem materie in vno eodemque volumine texerentur, 7 ideo de illo spacioso viridario predicti
Libri Celestis illas ad hoc pertinentes transumptiue extraximus, et quasi flores ad fabricandam nouam coronam
regalem cum aliis extra vagantibus contexendo in istum librum compilando posuimus. 8 Beatus enim qui legit et
qui audit verba prophecie huius libri et seruat ea, que in eo scripta sunt. Tempus enim prope est. 9 Ergo, o vos
imperatores et reges ac omnes regine et ceteri principes, inclinate capita vestra Deo, 10 id est humiliate mentes
vestras superbas ambicione et cupidine plenas et suscipite humiliter istam nouam, preciosam, celestem, regalem
coronam de manu tam regalis et pulcerrime sponse Christi, quam ipse vobis per eam tam benigne et
misericorditer destinauit, 11 hoc est istam sanctam presentis libri doctrinam, que tractat, qualem habitum et
quibus diebus reges coronam debeant apportare, ac eciam qualem morigerosam vitam deuotam et honestam
debeant reges facere 12 qualesque regine vxores eorum esse debeant, quales homines reges ipsi in consiliarios
sibi assumant et teneant et quales a se remoueant et expellant, 13 qualiter milites creare et nobiles ac eciam
subditos et plebeyos tractare debeant, qualiter sua regna regant et rem publicam promoueant et eam zelando
tenera compassione custodiant, 14 qualiter passagium et guerras contra infideles discreto ac iusto et meritorio
modo faciant. 15 Et vltimatim in hoc libro ostenditur eis ex ore sedentis in throno gladius bis acutus, id est
iusticia Dei terribilis super aliquos reges, qui in vita sua regno et corona propter peccata eorum priuati et morte
mala et vituperosa isto diuine iusticie gladio occisi sunt, 16 et eciam iusticia Dei terribilis contra alios reges
mortuos, quorum animas prefata sponsa Christi in diuino iudicio miro et districto modo iudicari et condempnari
videbat, 17 vt regibus ex hoc ostendatur modernis, quam acutus et seuerus est iste gladius diuinus, 18 qui cum
vna acie acuta scindendo punit aliquos in honore et vita per humiliacionem et mortem, alios vero cum alia acie
acutiori punit post mortem in anima per penam horribilem et dampnacionem eternam, 19 vt sic omnes reges et
principes sciant, quod apud Deum non est accepcio personarum, sed omnino intelligant quam districtum ante et
post mortem iudicium diuinum expectant quantumque et qualiter in suis agendis Deum formidando timeant. 20
Idcirco nunc, reges, intelligite et erudimini ex istis omnes, qui iudicatis terram! Seruite Domino in timore et
exultate ei cum tremore! 21 Apprehendite, queso, hanc humiliter disciplinam, ne quando irascatur Dominus, quia
cum exarserit in breui ira eius, beati omnes, qui puro corde et iusto opere sperauerunt in eo, qui rex est regum ac
dominus dominancium in secula seculorum! Amen.

385

