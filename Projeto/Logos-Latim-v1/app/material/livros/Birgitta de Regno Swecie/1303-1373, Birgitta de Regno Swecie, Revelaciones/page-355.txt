aspectui cum pulchritudine reuerenter assistencia, ipsi ad gaudium et honorem, que postmodum, cum sibi
placuit, per creacionem sapientissime in esse produxit. 11 Nulla namque necessitate, nullo gaudii seu commodi
sui defectu Deus ad aliquid creandum cogebatur; impossibile namque erat, quod ipse in se aliquos defectus
pateretur. 12 Sola igitur sua feruentissima caritas ipsum traxit ad creandum, vt plures cum ipso ex eius ineffabili
gaudio eternaliter letarentur. 13 Vnde omnia illa, que creanda erant, ea forma eoque modo postea pulcherrime
creauit, sicut ab eterno ipsius aspectui pulcherrime astabant increata. 14 Inter omnia tamen, que tunc erant
increata, vnum erat coram Deo, quod summe cetera excellebat, de quo et ipse maxime letabatur. 15 In illo
namque increato quattuor elementa, scilicet ignis, aer, aqua et terra, quamuis eciam increata tunc essent, in hunc
modum diuino aspectui eternaliter apparebant, quod scilicet aer in eo ita leuis fieri debebat, quod contra Spiritum
Sanctum vmquam non efflaret, 16 terra quoque in illo increato creari debebat tam bona et tam fructifera, quod
nichil in ea crescere posset, quod ad omnia neccessaria vtile non esset, 17 aqua itaque sic tranquilla, quod,
vndecumque ventorum turbines afflarent, nulla vmquam procella in ea penitus moueretur, 18 ignis eciam ita
altus, quod eius flamma et calor mansioni, in qua ipse Deus erat, appropinquarent. 19 O Maria, virgo purissima
et fecundissima mater, hoc ipsum tu es! Sic namque et talis ab eterno diuino aspectui increata astitisti ac deinde
de supradictis tam puris et claris elementis materiam tui benedicti corporis habuisti. 20 Talis vtique coram Deo
ante creacionem tuam increata assistebas, qualis postmodum effici meruisti, et ideo a principio omnia creanda in
Dei conspectu ad eius maximum gaudium plurimum excellebas. 21 Deus enim Pater de tuis fructuosis operibus,
que ipso opitulante factura eras, exultabat, Filius autem de tua virtuosa constancia et Spiritus Sanctus de tua
humili obediencia. 22 Erat tamen Patri gaudium Filii et Spiritus, Filio quoque gaudium Patris et Spiritus atque
Sancto Spiritui gaudium Patris et Filii. 23 Vnde sicut omnibus eis de te vnum erat gaudium, ita ad te omnes
vnam habebant caritatem.
Caput 2 Succurre nobis, mater Christi, que mundo flebili gaudium intulisti! Amen.
{ Tu quoque, o Maria, creaturarum omnium dignissima, ab inicio sic eras coram Deo, antequam te creauit, sicut
archa Noe coram ipso Noe, postquam de eius fabricacione sibi innotuit, antequam ipsam, vt sibi iussum fuerat,
consummauit. 2 Nouit enim Noe in tempore, quo Deo placuit, qualis sua archa fieret; nouit Deus ante tempora,
qualis fieret archa sua, gloriosum videlicet corpus tuum. 3 Gaudebat Noe de sua archa, antequam fabricaretur;
gaudebat summe de te, o virgo, ipse Deus, antequam te crearet. 4 Gaudebat Noe, quoniam archa sua tam firmiter
consolidanda erat, quod nullis procellarum dissolueretur impulsibus; 5 gaudebat Deus, quia corpus tuum tam
virtuosum et forte fieri debebat, quod ex nullius malicie duricia, que in Inferno futura erat, ad peccatum aliquod
flecteretur. 6 Letabatur Noe eo, quod archa sua interius et exterius ita bituminanda erat, quod sentina aliqua in
eam nequiret instillare; 7 letabatur ex eo Deus, quod voluntatem tuam presciebat tam bonam debere fieri ex sua
bonitate, quod vnccione Spiritus Sancti intus et foris ita perfundi merereris, quod rerum temporalium in mundo
creandarum ambicioni in tuo corde nequaquam pateret introitus. 8 Ita enim odiosa est Deo mundana cupido in
homine, sicut Noe sentina in archa sua. Letabatur Noe de arche sue spaciosa latitudine; 9 letabatur Deus de tua
amplissima et misericordissima pietate, qua omnes perfectissime amatura eras nullumque creatum
irracionabiliter oditura, 10 presertim vero quia illa benignissima tua pietas in tantum dilatari debebat, quod ille
immensus Deus, cuius magnitudo incomprehensibilis est, 11 in tuo benedicto vtero iacere et versari dignaretur.
Letabatur eciam Noe, quoniam archa sua facienda erat satis lucida; letabatur Deus, quia virginitas tua vsque ad
tuam mortem ita clara seruanda erat, quod nullius peccati contagium eam valeret offuscare. 12 Letabatur ex hoc
Noe, quod omnia sui corporis necessaria habiturus erat in archa sua; letabatur ex hoc Deus, quod totum suum
corpus de tuo solo corpore sine aliquo defectu erat accepturus. 13 Magis quoque Deus de te, o castissima
virginum, quam Noe de archa sua gratulabatur. Nam presciuit Noe se de archa sua cum eodem corpore, quo in
ipsam intraret, exiturum; 14 presciebat eciam se Deus in archam tui honestissimi corporis sine corpore
ingressurum atque de ipsa cum corpore de tua mundissima carne et sanguine purissimo assumpto egressurum. 15
Nouit se Noe relicturum archam suam vacuam, quando ab ipsa discederet, et ad eam deinceps minime
reuersurum; 16 nouit eciam Deus ante secula, quod, quando de te cum humanitate nasceretur, tu, virgo et mater
gloriosa, non vacua, vt archa Noe, sed omnibus Sancti Spiritus donis plenissima remaneres. 17 Et quamuis
corpus suum a tuo corpore in sua natiuitate separaretur, nichilominus tamen te presciuit secum sine fine
inseparabiliter permansuram.
Caput 3 Deum nobis faciat propicium, que ipsius factum fuit hospicium. Amen.
{ Diligebat Abraham, patriarcha, suum filium Ysaac statim, cum ei Deus filium nasciturum promisit, multis
annis antequam conciperetur; 2 sed maiori caritate te, o dulcissima Virgo Maria, antequam aliquid crearetur, ipse
Deus omnipotens diligebat, quia presciebat ab eterno te sibi ad maximum gaudium fore nascituram. 3 Minime
presciuit patriarcha, quod per promissum sibi filium sua magna caritas, quam ad Deum habebat, esset
manifestanda; 4 sed sciebat peroptime Deus ab inicio, quod per te sua maxima caritas, quam ad genus humanum
habebat, deberet omnibus euidenter patefieri. 5 Prenouit Abraham suum filium cum pudore debere concipi ac de
muliere sibi carnaliter copulata nasci; 6 presciebat vero Deus, quod in te, o castissima virgo, sine viri
cooperacione debebat concipi cum honore et quod tua virginitate integraliter conseruata de te debebat
honestissime nasci. 7 Intellexit Abraham, quod caro sui filii, postquam eum generaret, a sua carne essencialiter
debebat separari; 8 presciebat vero Deus Pater, quod caro illa benedicta a sua maiestate nequaquam debebat
355

