sunt et finitura.' 2 Si vero blanditur tibi in amicicia mundialium, dic sibi: 'Amicicia mundi finitur cum ve.' Si
autem blanditur tibi cum voluptate carnis, responde sibi: 'Hanc nolo habere, quia in fine est quasi venenum et
cum dolore terminatur.' 3 Tunc in ipso momento videbatur dyabolus, cui dixit beata virgo: "Dic ista audiente, vbi
est, quod creasti?" Respondit demon: "Nichil ego creaui, quia creatura fui bona et a me ipso malus." 4 Tunc
iterum beata virgo dixit: "Numquid aliquando amicicia tua terminum habuit felicem et cum gaudio?" Respondit
demon: "Numquam fuit hoc et numquam erit." 5 Tercio ait beata virgo: "Responde et dic, numquid aliquando
voluptas tua habuit bonum finem?" Et demon: "Numquam habuit bonum finem et numquam habebit, quia in
malo incipit et ad malum tendit." 6 Tunc demon subiunxit ad virginem: "Tu virgo, da michi potestatem super
istam!" Et virgo: "Quare non recipis eam in potestatem tuam?" 7 Et demon: "Non", inquit, "hoc possum, quia
duplicem sanguinem in vno vase commixtum ego non possem separare et diuidere. Quia sanguis caritatis Dei est
mixtus sanguini caritatis cordis eius." 8 Tunc iterum ait beata virgo: "Quare non permittis eam esse in sua
quiete?" Respondit demon: "Hoc numquam faciam, quia, si non potero interficere eam per mortale peccatum,
tunc apponam curam, vt flagelletur pro veniali peccato. 9 Et si non potero hoc perficere, tunc in fimbriam eius
iaciam palliurum meum. Quem vt euellat, multipliciter inquietabitur, hoc est diuersas cogitaciones cordi eius
immittam, a quibus vndique perturbabitur." 10 Tunc virgo ait: "Ego volo adiuuare eam. Quociens enim ipsa
euellit eas et in frontem tuam proicit, tociens dimittetur sibi peccatum et corona eius et premium augmentabitur."
11 Quodam die temptabatur domina de castrimargia. Tunc rapta in spiritu vidit Ethiopem habentem in manu
quasi buccellam panis et iuuenem quendam habentem vas deauratum. Tunc dixit iuuenis Ethiopi: 12 "Cur
sollicitas eam, que tradita est custodie mee?" Respondit Ethiops: "Quia gloriatur de abstinencia, quam non
habuerat, ideo porrigo ei buccellam meam, vt dulcescant ei grossiora. 13 Nam Christus vester ieiunauit quodam
tempore nichil comedens, propheteque comederunt panem et biberunt ad mensuram. Ideo promeruerunt
sublimia. Et quomodo ista merebitur, que semper sentit sacietatem?" 14 Respondit iuuenis: "Christus docuit
ieiunare, ne debilitetur corpus. Nec querit impossibilia nature sed moderanciam, nec querit, qualia et quanta quis
sumit sed quali intencione sumit et caritate. 15 Quia consuetudo educacionis bone cum graciarum accione
tenenda est, ne caro grauius infirmetur." Post hec disparuit dyabolus et domina liberata est a temptacione.
Caput 18 Christus dicit sponse, quod religiosi et alii spirituales recipientes consolaciones Spiritus Sancti, qui non
humiliter regraciantur Deo sed vilipendunt graciam et superbiunt ex ea et delectantes se in mundo attediantur de
vita spirituali, assimilantur ingrato pauperi sicienti, qui, postquam gustat potum, proicit illum cum contumelia in
oculos datoris.
"{ Quidam sunt quasi homo indigens et sitim paciens, cuius vocem paterfamilias audiens dat ei potum, quem
habet optimum; accepto autem potu et gustato dicit: 2 'Non placet michi potus iste nec regracior tibi pro eo.' Et
proicit potum in oculos datoris faciens ei contumeliam pro caritate. Accepta autem tali contumelia paterfamilias,
quia mitis est, cogitat apud se: 3 'Ecce hospes meus magnam iniuriam michi fecit, sed nolo me vindicare de illo,
antequam ambo venerimus ad iudicem et tempus iudicii fuerit.' Et tunc abstergit a facie sua et fronte maculam et
desiccat. 4 Sic faciunt nunc michi multi religiosi. Ipsi enim in paupertate sua et despeccione et contrarietate
mundi clamant ad me et dicunt: 'Domine, vndique nobis despeccio et tribulacio; da nobis aliquam
consolacionem!' 5 Tunc ego ex misericordia mea magna compacior eis et do eis vinum optimum, idest Spiritum
Sanctum, cuius dulcedo replet animas eorum, cuius ardor non facit eos curare de despeccione et paupertate. 6
Gustato autem vino Spiritus mei et ad tempus habito vilipendunt hoc nec regraciantur michi. Et proiciunt illud in
faciem meam, quando deliberant et optant magis esse cum mundo et quando ex gracia, quam habent,
intumescunt. 7 Sic eciam ille michi nunc facit, quem tu nosti. Qui cum esset pauper et destitutus, consolabar eum
Spiritu meo; cum esset despectus nec haberet anime exultacionem, ego fouebam eum gaudio meo. 8Quia licet
non quasi voce corporis loquar vel verba mea non aperte audiantur, tamen Spiritus meus in electis meis occulta
inspiracione monet eos ad faciendum bona et incitat confortando ad meliora. 9 Sed ille gustato Spiritu meo et
accepta gracia consolacionis mee quasi nichil reputat, que dedi ei, et iam in faciem meam proicere deliberat
potum meum; attamen nondum proicit. 10 Vide hic et considera, quam paciens et misericors sum ego! Quia non
solum pacienter suffero eum sed et pro ingratitudine rependo ei bona. 11 Nam maiorem nunc quam prius ab
hominibus habet honorem et beniuolenciam et sufficiencius nunc solito impenduntur ei necessaria, sed ipse
minus pro hiis quam prius deseruit michi. 12 Graciam meam habet pro nichilo et dileccionem nullius
reputacionis. Sic autem stat quasi homo deliberans secum, vt proiciat potum in oculos datoris, quia mundus,
quem reliquit, plus delectat mentem eius quam ego. 13 Onerosa ei videntur assumpta, tedio habetur vita
spiritualis. Hec vt melius probes, satis ostendit tibi odor immutatus. 14 Quamdiu enim michi toto corde seruiuit
et se ad me feruencius applicauit, flagrancia quedam suauis senciebatur in vestibus eius. Nec mirum, quia angeli
virtute pleni amicos Dei circumdant cottidie et protegunt. 15 Nunc autem immutata voluntate immutatus est odor
et talis odor nunc sentitur, qualis mentis est intencio et voluntas. 16 Quid autem ego facturus sum, cum potus
meus in faciem meam proicitur? Vere abstergam eum quasi homo mitis et sufferam pacienter, vsquequo tempus
iudicii mei venerit et generale placitum, vt tunc omnibus appareat ingratitudo et presumpcio contumeliosi et
potencia Domini sufferentis demonstretur." 17 Hic fuit monachus monasterii Sancti Pauli, qui compunctus
quieuit bono fine.
209

