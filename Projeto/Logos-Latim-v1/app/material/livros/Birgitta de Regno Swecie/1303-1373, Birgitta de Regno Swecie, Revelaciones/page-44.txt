quicumque laborauerint et portauerint oues meas mecum, occurram eis in media via ad succurrendum et dabo eis
stipendium preciosissimum, idest me ipsum, in gaudium sempiternum."
Caput 60 Verba Filii ad sponsam de tribus generibus Christianorum, figuratis per Iudeos in Egypto existentes, et
qualiter ista ad sponsam reuelata sunt transferenda et testificanda et predicanda per Dei amicos personis
ignorantibus.
{ Filius loquebatur ad sponsam dicens: "Ego sum Deus Israel et ille, qui cum Moyse loquebatur. Moyses, cum ad
populum meum mitteretur, peciit signum aliquod, dicens: 'Non credit michi aliter populus.' 2 Si ergo erat
populus Domini, ad quem Moyses mittebatur, quare diffidebat? Sed scire debes, quod in populo illo tria genera
hominum erant. 3 Quidam credebant Deo et Moysi. Secundi erant, qui credebant Deo et diffidebant de Moyse,
reputantes, ne forte ex adinuencione propria et presumpcione talia loqui vel facere presumeret. Tercii erant, qui
nec Deo nec Moysi credebant. 4 Si nunc tria genera hominum sunt inter Christianos, qui in Hebreis signantur.
Aliqui sunt, qui bene credunt Deo et verbis meis. Alii sunt, qui credunt Deo sed diffidunt de verbis meis, quia
nesciunt discernere inter spiritum bonum et spiritum malum. Tercii sunt, qui nec credunt michi nec tibi, cum qua
verba mea locutus sum. 5 Sed, sicut dixi, licet Hebreorum quidam diffidebant de Moyse, tamen omnes cum eo
mare rubrum transierunt in heremum, ubi, qui diffidebant, colebant idola et prouocauerunt Deum ad iram. Ideo et
consumpti sunt misera morte, sed hoc non fecerunt nisi illi soli, qui malam fidem habuerunt. 6 Propterea, quia
humanus animus tardus est ad credendum, ideo amicus meus transferet verba mea ad eos, qui credunt ei. Ipsi
postmodum diffundent ad alios, qui nesciunt discernere inter bonum spiritum et malum. 7 Si autem audientes
pecierint signum, ostendant eis virgam, sicut Moyses fecit, idest verba mea explanent eis. Sicut enim virga
Moysi recta erat et terribilis propter immutacionem in serpentem, sic verba mea recta sunt, ut nulla in eis
inueniatur falsitas. 8 Terribilia sunt, quia iudicium rectum sonant. Proponant et testificentur, quod ad verbum et
sonum unius oris cessit et recessit diabolus a Dei creatura, qui, nisi potestate mea refrenaretur, eciam mouere
posset montes. 9 Qualis tunc eius potencia cum permissione Dei, qui ad unius vocis sonitum fugabatur?
Propterea, sicut illi Hebrei, qui nec crediderunt Deo nec Moysi, processerunt de Egypto in terram promissionis
quasi coartando se cum aliis, sic nunc multi Christiani quasi inuiti procedent cum electis meis, quia non
confidunt de potencia mea, quod saluare eos possim. 10 Nullatenus credunt verbis meis, falsam spem habent ad
virtutem meam. Attamen verba mea sine voluntate eorum complebuntur et quasi artabunt se ad perfeccionem,
usquequo veniant ad locum, qui michi placuerit."

44

