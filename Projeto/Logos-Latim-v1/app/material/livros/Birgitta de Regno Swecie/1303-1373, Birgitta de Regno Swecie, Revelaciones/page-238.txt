sede domini positum honorare sicut dominum reliquiasque serui et omnia contemptibilia domino ministrare. 91
Dominus autem iste caritas Dei est, seruus vero voluntas est peccandi. Itaque in corde meo, vbi regnare debuit
caritas diuina, ponebatur seruus, idest delectacio et voluptas peccati. 92 Quem tunc vestiui, quando omne
creatum et temporale conuerti ad voluntatem meam; reliquias vero et perismata et abiecciora dedi Deo, non ex
caritate sed ex timore. 93 Taliter igitur letabatur cor meum de successu et delectacione voluntatis mee, quia
caritas Dei exclusa erat a me et bonus dominus exclusus seruusque malus inclusus. Ecce mater, hec tria didici de
operibus tuis. 94 Tres eciam vias demonstrasti michi in incessu tuo. Prima fuit lucida. Quam cum ingressa
fuissem, de splendore eius excecabar. Secunda fuit compendiosa et labilis quasi glacies. In qua cum
processissem ad vnum vestigium, relabebar ad vnum passum. 95 Tercia fuit nimis longa. In qua cum
procederem, venit post me torrens impetuosus et transtulit me subtus montem in profundam fossam. 96 In prima
via notatur progressus superbie mee, que fuit luminosa nimium, quia ostentacio, que procedit de superbia,
tantum resplenduit in oculis meis, quod non cogitaui finem eius; et ideo fui ceca. 97 In secunda via notatur
inobediencia. Denique tempus inobediencie in hac vita non est longum, quia post mortem cogitur homo obedire.
98 Verumptamen michi fuit longum, quia quando processi per vnum vestigium, scilicet in humilitate
confessionis, relabebar ad passum, quia volui, quod peccatum confessum dimitteretur, sed facta confessione
nolui peccatum declinare. 99 Et ideo non steti stabilis in obediencie vestigio sed relabebar in peccata, sicut qui
labitur in glacie, quia voluntas frigida fuit nolens ab hiis, que me delectabant, resipiscere. 100 Sic ergo, quando
processi ad vnum vestigium confitendo peccata, relabebar ad passum, quia volui peccata et delectancia me
confessa iterare. 101 Tercia via fuit, quod sperabam impossibilitatem, scilicet posse facere peccatum et non
habere longam penam, posse eciam diu viuere et horam mortis non accelerare. 102 Et cum per hanc viam
processissem, venit post me torrens impetuosus, scilicet mors, que ab vno anno in alium apprehendens me euertit
pedes meos cum infirmitatis pena. 103 Quid autem erant pedes, nisi quod appropinquante infirmitate modicum
potui attendere corporis vtilitatem et minus anime salutem? 104 Ideo cecidi in profundam fossam, quando cor,
quod altum erat in superbia et durum in peccato, crepuit et anima profunde cecidit in foueam peccati pene. 105
Et ideo hec via nimis longa fuit, quia vita carnis finita pena longa cito inchoabatur. Ve michi ergo, mater mea,
quia quecumque a te cum gaudio didici, hec modo luo cum ploratu." 106 Item loquitur eadem filia mortua ad
sponsam, que hec videbat, dicens: "Audi tu, que vides me! Tibi videtur, quod caput meum et facies est quasi
tonitruum fulminans intus et extra, collum vero et pectus quasi in duro prelo cum longis stimulis positum. 107
Brachia autem et pedes mei sunt quasi longi serpentes et venter percutitur cum duris malleis. Crura vero mea et
tibie sunt quasi fluens aqua, de canalibus tecti pendens congelata. Sed adhuc vna pena interior amarior est michi
omnibus istis. 108 Sicut enim si aliqua persona esset, cuius omnia spiracula vitalis spiritus obturata essent
omnesque vene implete vento artarent se ad cor, quod pre violencia et valitudine venti crepare inciperet, sic ego
intus disposita sum miserabiliter propter superbie ventum, qui michi carissimus fuit. 109 Attamen sum in via
misericordie, quia in grauissima infirmitate mea confitebar melius, quo sciui, sed tamen ex timore;
appropinquante autem morte venit michi in mente consideracio passionis Dei mei, scilicet quod illa multum
grauior et amarior erat quam mea, que propter demerita mea digna sum pati. 110 Et ex tali consideracione
optinui lacrimas ingemiscens, quod tanta caritas Dei erat ad me et mea tam modica ad ipsum. Respexi enim tunc
eum oculis consciencie mee et dixi: 111 'O Domine, ego credo te Deum meum. Miserere mei, fili virginis,
propter amaram passionem tuam! Amodo enim libenter ego emendarem vitam meam, si haberem tempus.' 112
Et in illo puncto accensa fuit scintilla quedam caritatis in corde meo, qua amarior videbatur michi passio Christo
quam mors mea. Sicque tunc crepuit cor, et anima mea venit in manus demonum presentanda iudicio Dei. 113
Ideo autem venit in manus demonum, quia indignum fuit, quod angeli pulchritudinis appropinquarent anime
tante deformitatis. In iudicio autem Dei cum demones clamarent animam meam iudicari ad infernum, respondit
iudex: 114 'Video ego scintillam quandam caritatis in corde eius, que extingui non debet sed esse in conspectu
meo. Et ideo iudico animam ad purgacionem, donec digne purgata veniam meruerit optinere.' 115 Iterum poteris
querere, an particeps ero omnium bonorum, que pro me fiunt. Respondeo tibi per similitudinem. 116 Sicut enim
si tu videres duas stateras pendere et in vna esset plumbum naturaliter deprimens et in alia aliquid leue tendens
sursum, et quanto maiora et plura imponerentur statere vacue, tanto cicius eleuarent stateram aliam, que
ponderosa et grauis est, sic est et mecum. 117 Quia quanto alcius fui in peccato, tanto grauius descendi in
penam. 118 Et ideo, quidquid fit ad honorem Dei pro me, eleuat me de pena, et specialiter oracio et bonum, quod
fit per homines iustos et amicos Dei, et beneficia, que fiunt de bonis bene acquisitis, et opera caritatis. 119 Talia
itaque sunt, que me cottidie faciunt appropinquare Deo." 120 Post hec loquitur mater Dei ad sponsam: "Tu
miraris, quomodo ego, que sum regina celi, et tu, que viuis in mundo, et illa anima, que est in purgatorio, et alia
in inferno loquimur simul. 121 Hoc enim bene dicam tibi. Ego quippe numquam recedo de celis, quia numquam
separabor a visione Dei. Nec anima, que est in inferno, separabitur a penis nec illa anima a purgatorio, antequam
purgata sit, nec tu venies ad nos ante separacionem corporalis vite. 122 Sed anima tua cum intelligencia tua
virtute Spiritus Dei eleuatur ad audiendum verba Dei in celis, et permittitur tibi scire aliquas penas in inferno et
purgatorio, malis in cautelam et bonis in consolacionem et profectum. 123 Verumptamen scias, quod corpus
tuum et anima tua coniuncta sunt in terris, sed Spiritus Sanctus dat intelligenciam tibi, qui est in celis, ad
238

