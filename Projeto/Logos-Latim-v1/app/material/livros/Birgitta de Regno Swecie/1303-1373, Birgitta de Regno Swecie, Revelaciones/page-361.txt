Mariam in secreto materni vteri adhuc latitare prospiciebat, 5 cui in eterna sua presciencia nullum hominem
tocius mundi in omni virtute similem nouit debere existere, cum omni consolacione et gaudio ipsius ortum
expectabat, vt per virginis ipsius caritatis dulcedinem sua superhabundans diuina bonitas panderetur. 6 O, quam
clare emicuit in Anne vtero aurora consurgens, quando in eo Marie corpusculum per aduentum anime
viuificatum extitit, cuius ortum videre angeli et homines tanto desiderio desiderabant! 7 Verumptamen notandum
est, quod, sicut homines illas terras inhabitantes, vbi sol nocturno eciam sicut et diurno tempore suis radiis eos
illustrat, aurore ortum non optant causa luminis (cum solis splendor aurore luce longe sit clarior), 8 sed quia
apparente aurora intelligunt solem alcius debere ascendere suosque fructus, quos in horrea sperant colligere, ex
eius caloris beneficio perfeccius et cicius debere maturescere, 9 illarum autem parcium inhabitatores, vbi noctis
teguntur caligine, ex eo non solum gratulantur, quod post aurore ortum solem debere oriri cognoscunt, ymmo
eciam ex hoc nimium gratulantur, quia intelligunt, quod surgente aurora agenda sua videre sufficiunt, 10
consimili modo sancti angeli, regni celestis inhabitatores, aurore ortum (hoc est Marie natiuitatem) non
desiderabant causa luminis, quia verus sol, qui ipse Deus est, ab eorum aspectu nequaquam recessit, 11 sed
idcirco ipsam cupiebant in hoc mundo nascendo oriri, quia prenoscebant Deum, qui soli assimilatur, per hanc
auroram maximam suam caritatem, que per calorem intelligitur, velle manifestius ostendere 12 atque homines,
qui Deum diligerent, per bona opera fructiferos debere effici et per constantem in bono perseueranciam eos
maturos fieri, vt eos angeli in illa eterna horrea, que celesti gaudio comparantur, valerent congregare. 13
Homines vero huius tenebrosi mundi matris Dei ortum prescientes non solum ex hoc gauisi sunt, quia
intelligebant, quod ipsorum liberator ex ipsa nasci debebat, 14 verum eciam ex eo gaudebant, quod istius
gloriose virginis honestissimos mores viderent et, quid agendum siue fugiendum esset, ex ea plenius addiscerent.
15 Hec eciam virgo virga illa extitit, quam Ysaias de radice Iesse egressuram precinuit, floremque ex ea debere
ascendere, super quem spiritus Domini requiesceret, prophetauit. 16 O virgam ineffabilem; que dum in Anne
vtero crescebat, medulla eius in celo gloriosius permanebat! 17 Hec itaque virga tam gracilis erat, quod in matris
aluo faciliter versabatur, medulla vero ipsius in longitudine et latitudine tam immensa et grandis erat, quod nulla
mens ipsius magnitudinem excogitare sufficiebat. 18 Non enim valuit virga florem proferre, antequam medulla
per suum introitum sibi virtutem germinandi conferret, nec eciam virtus medulle manifeste apparuit, antequam
virga suum humorem medulle addidit. 19 Hec denique medulla persona erat Filii Dei, quem licet Pater ante
Luciferum genuit, in flore tamen, idest in humano corpore, non apparuit, donec de consensu virginis, que per
virgam designatur, huius floris materiam ex eius purissimo sanguine in eius virginali vtero accepit. 20 Et
quamuis hec benedicta virgula, scilicet gloriosa Maria, a materno corpore separabatur in sua natiuitate,
verumptamen Dei Filius non magis a Patre separatus est, quando virgo ipsum in tempore corporaliter peperit,
quam quando Pater eum sine corpore intemporaliter genuit. 21 Spiritus quoque Sanctus ab eterno inseparabiliter
erat in Patre et Filio, quia sunt tres persone et vna diuinitas.
Caput 12 Matris Christi gloriosa natiuitas sit nobis perpetua iocunditas. Amen.
{ Igitur sicut eternaliter Patri et Filio et Spiritui Sancto vna erat diuinitas, ita et in eis numquam fuit diuersa
voluntas. 2 Vnde quemadmodum si de vno accenso rogo tres flamme procederent, ita ex diuine voluntatis
bonitate tres caritatis flamme ad vnius operis perfeccionem equaliter processerunt. 3 Flamma enim caritatis a
Patre procedens lucidissime ardebat coram angelis, quando ipsius voluntatem esse nouerunt suum dilectum
Filium pro captiui serui liberacione velle benigniter exponere. 4 Caritatis flamma procedens a Filio non latuit,
quando ad Patris nutum semetipsum exinanire voluit accipiendo formam serui. 5 Flamma quoque caritatis
procedens a Spiritu Sancto non minus feruens videbatur, quando Patris et Filii suique ipsius voluntatem per
manifesta opera demonstrare paratum se exhibuit. 6 Et quamuis huius diuine voluntatis feruentissima caritas per
omnes celos radiabat indicibilem consolacionem ex sua claritate angelis conferens, ex hoc tamen humano generi
redempcio secundum eternam Dei preordinacionem venire non poterat, antequam Maria esset genita, 7 in qua
tam feruens caritatis ignis accendi debebat, quod, eius odorifero fumo sublimius ascendente, ignis, qui in Deo
erat, se ipsum in eum infunderet et per eum huic frigescenti mundo illaberetur. 8 Hec denique virgo post suam
natiuitatem noue lucerne sed nondum accense similis erat, quam ita tamen accendi oportuit, quod sicut Dei
caritas, que tribus flammis assimilatur, in celis radiabat, simili modo hec electa lucerna Maria aliis tribus caritatis
flammis in hoc tenebroso mundo radiaret. 9 Prima quippe flamma Marie coram Deo satis lucide resplenduit,
quando ad Dei honorem virginitatem immaculatam vsque ad mortem firmiter seruare promisit. 10Hanc vtique
honestissimam virginitatem ita Deus Pater concupiuit, quod suum dilectum Filium cum sua Filiique ac Sancti
Spiritus diuinitate sibi mittere dignatus est. 11 Secunda Marie caritatis flamma in hoc apparuit, quod in omnibus
humilitate inexcogitabili iugiter se ipsam depressit, quod certissime Dei benedicto Filio sic placuit, quod ex eius
humillimo corpore venerabile illud corpus dignatus est assumere, quod quidem super omnia in celo et in terra
decuit eternaliter sublimari. 12 Tercia quoque flamma erat sua per omnia laudabilis obediencia, que Sanctum
Spiritum ita sibi attraxit, quod per eum omnium graciarum donis repleta fuit. 13 Et quamuis hec benedicta noua
lucerna hiis caritatis flammis non statim post natiuitatem suam accensa fuerit, quia erat ei sicut aliis infantulis
corpus exiguum et tener intellectus, propter quod voluntatem Dei intelligere non poterat, 14 Deus tamen de ea,
quamquam adhuc nichil meruisset, magis gratulabatur quam de omnium hominum beneficiis, qui ante eam
fuerant geniti per mundum vniuersum. 15 Nam quemadmodum bonus cytharista cytharam non paratam diligeret,
361

