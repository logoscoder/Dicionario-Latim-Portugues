veras illorum visorum et verborum, et aperitur clare tunc intellectus eius ac ostenditur seu manifestatur ei veritas
illius materie. 47 Iste enim influxus intellectualis, supernaturalis luminis seu visionis, siue precedat visio
corporalis aut ymaginaria siue non, numquam a dyabolo potest infundi in anima, sed solum a Deo, 48 vt ait
Thomas de Aquino in secunda secunde, titulo "De prophecia", questione CLXXIII, vbi sic dicit: 49 Demones,
inquit, ea, que sciunt, hominibus manifestant non quidem per illuminacionem intellectus sed per aliquam
ymaginariam visionem aut eciam sensibiliter colloquendo sed non intellectum illius illuminando. Et in hoc
deficit et differt hec prophecia a vera. 50 Augustinus eciam in libro XII Super Genesim ad Litteram sic ait:
Illuditur autem anima et fallitur in corporali visione, etc. 51 Et postea subdit: In visione autem spirituali seu
ymaginaria, id est in corporum similitudinibus, que in spiritu videntur, fallitur eciam anima, cum ea, que sic
videt, ipsa corpora esse arbitratur, etc. 52 Post hec autem subdit dicens: At vero in illis intellectualibus visis non
fallitur anima, etc. 53 Et postea subiungit: Et si videntur futura ita, vt omnino futura noscantur, quorum ymagines
presentes iudicentur siue ipsa diuinitus adiuta siue aliquo inter ipsa exponente, quid significent, sicut in
Apocalipsi Iohannis exponebatur, 54 magna reuelacio est, eciam si forte ignoret ille, cui hec demonstrantur,
vtrum e corpore exierit an adhuc sit in corpore, sed, spiritu a sensibus alienato, ista videat. Vsque hic
Augustinus. 55 Sed circa hoc queri potest, que differencia est inter reuelacionem, que fit conficte humano
intellectu seu per illusionem in ymaginacione et intellectu hominis et illam, que fit diuinitus per intellectualem
visionem. 56 Respondeo secundum Thomam in secunda secunde, questione CLXXIII, articulo II, quod
prophecia seu reuelacio, que fit secundum ymaginacionem et iudicium humane mentis, fit secundum vim
intellectualis luminis naturalis, 57 sed per donum prophecie diuine confertur aliquid humane menti supra id,
quod pertinet ad naturalem facultatem quantum ad vtrumque, 58 scilicet quantum ad iudicium per influxum
intellectualis luminis et quantum ad accepcionem seu representacionem rerum, que fit per aliquas species. 59 Et
quantum ad istud secundum potest assimilari reuelacio conficta humanitus aut dyabolica reuelacioni diuine
prophecie sed non quantum ad primum. Vsque hic Thomas de Aquino. 60 Ex quibus patet, quod cum
intellectuale lumen supernaturale influitur anime existenti in ymaginaria visione siue non existenti, non a
dyabolo esse potest sed a Deo. 61 Concluditur ergo clare, quod cum prefata beata domina in visionibus suis
susceperit illum influxum luminis intellectualis et supernaturalis et semper ibi fuit aliquis exponens, vt Christus
aut mater eius vel angelus aut aliquis sanctus, 62 a quibus declarabantur et exponebantur ei similitudines ille et
verba figuraliter sibi dicta et ostendebantur illi vere significaciones illorum visorum, vt patet in libris suis, 63
sequitur ergo, quod omnes iste sue reuelaciones et scriptura istorum librorum a Deo ministrate sint, qui talia
operari potens est, non autem ab illusore, cui hec facere impossibile est, 64 vt supra patet per Augustinum et
Thomam, quia in hoc differt visio illusoria a visione diuina, et in hoc omnes sancti patres et doctores concordant.
65 Quartum signum est, in quo differt visio seu reuelacio boni spiritus ab illusione dyabolica, quando scilicet ille
propheta seu videns semper vera predicit et catholica misteria et documenta loquitur et honestos ac virtuosos
mores indicat. 66 Et hec sunt signa, quod talia a Deo sint, quia dyabolus in illusionibus suis interdum dicit vera,
vt decipiat, et aliquando falsa, sed Spiritus Sanctus semper vera et numquam falsa predicit. 67 Quod clare probat
Beatus Thomas vbi supra sic dicens: In aliquibus enim signis discerni potest eciam exterioribus prophecia
demonum a prophecia diuina. 68 Vnde dicit Crisostomus super Matheum, quod prophetant in spiritu dyaboli,
quales sunt diuinatores, sed sic discernitur, quoniam dyabolus interdum falsa dicit sed Spiritus Sanctus
numquam. 69 Unde dicitur Deutronomii XVIII capitulo: Si tacita cogitacione responderis: "Quomodo possum
intelligere verbum, quod non est locutus Dominus?" 70 hoc habebis signum: "Quod in nomine Domini propheta
ille predixerit et non euenerit, hoc Dominus non est locutus" etc. 71 Dicit eciam Augustinus in libro XII Super
Genesim ad Litteram, quod quando aliqui stantes in extasi eleuacionis mentalis, videntes in ymaginaria seu
spirituali visione aliqua signa vel ymagines corporum, 72 quod si in hoc eos malus arripuerit spiritus, aut
demoniacos facit aut arrepticios aut falsos prophetas, 73 cum autem bonus, facit eos fideles, misteria loquentes
aut, accedente diuini luminis intelligencia, veros prophetas aut ad tempus id, quod per eos oportet ostendi,
videntes atque narrantes. Hec Augustinus. 74 Et ideo cum ista beata domina semper, si bene intelligantur, vera
predixerit, nec in omnibus libris suis aliquid falsum vel mendacium vel inhonestum vel non catholicum dixerit,
75 sed omnia vera annunciauerit et confirmancia fidem catholicam ac dampnancia hereticos et semper virtutes
indicauerit, vt patet in isto libro et aliis libris ei reuelatis, 76 ideo concluditur clare, quod omnia ista diuina gracia
infusa et ostensa ei sint et non illusione dyabolica. 77 Quintum signum, in quo discernuntur visiones ministrate a
bono spiritu vel a malo, est fructus ille et opera, que procedunt ab illis visionibus seu reuelacionibus, 78 quia
secundum Euangelium non potest arbor mala fructus bonos facere, etc. A fructibus enim eorum cognoscetis eos.
79 Nam prophecia vera ordinata et data fuit hominibus ex magna miseracione Dei ad humanorum actuum
direccionem et ad regimen agendorum aut ad reuelacionem misteriorum quasi quoddam lumen diuinum, 80 quo
homines dirigerentur et instruerentur tam in cognicione fidei quam in omnibus operibus virtuosis secundum quod
erat expediens ad salutem electorum. 81 Et diuersificata fuit prophecia semper secundum diuersificacionem
temporum et negociorum, sicut ponit Thomas in secunda secunde, titulo "De prophecia", articulo II, capitulo
vltimo. 82 Nam dicitur Prouerbiorum XXIX: Cum defecerit prophecia, dissipabitur populus. 83 Et ideo quando
videmus, quod ex talibus visionibus seu verbis reuelatis mens illuminatur, intellectus et consciencia videntis
illustratur et vita eius corrigitur et emendatur, 84 conuertuntur homines viciosi ad virtuosam et religiosam vitam
383

