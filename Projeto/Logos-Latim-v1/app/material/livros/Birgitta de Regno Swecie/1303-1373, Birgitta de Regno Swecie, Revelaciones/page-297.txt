factum est. 39 Nam pax erat in terra sua ex diuina prouidencia propter preces meas, et ante ipsum fui in terra
inimicorum eius, quando maiores inimicos eius congregaui in vnum locum terre, quos ei traditura eram. 40
Paruo igitur tempore elapso accesserunt ad regem istum instrumenta dyaboli plena corde malo et maligno spiritu.
41 Qui confidebant in manibus hominum plus quam in auxilio creatoris, quorum cupiditas maior fuit ad
possessiones terrenas quam ad adiuuandum animas. 42 Quorum linguas ille excitauit ad loquendum, qui mouit
linguam iude ad vendendum creatorem suum. Quorum dentes eleuabantur digitis dyaboli; quorum frigida labia
perlinita fuerunt veneno dyaboli. 43 Propterea diuina caritas non sapuit eis, sed expuentes verba veritatis
falsitatem in ore habuerunt. 44 Quorum malignis consiliis obediens rex cucurrit et distraxit de manibus meis
congregatos inimicos meos resistentes fidei sancte. Et tunc ego vacuo synu remansi sola. 45 Ipse quoque rex
fecit discurrere lupos, assignans agnos in manu serpentum, qui parati sunt diripere oues et maiori nunc veneno
malicie sunt impleti. 46 Talia enim processerunt de dolosis suggestionibus dyaboli, quia contemptis consiliis
amicorum dei rex obediuit consiliis carnalium hominum, et non attendens fortitudinem dei nec cogitans
consilium meum rediit sine aliquo fructu et grauauit communitatem et populum regni sui, factus inobediens deo
et hominibus et violator promissionis malicie sue. 47 Sed sicut mater faciliter placari solet filio petenti
misericordiam, sic ego dico nunc ei: Fili, conuertere ad me, et ego reuertar ad te. Surge de casu tuo secundum
consilia amicorum dei. Hec igitur est vltima littera, quam ego mittam ei.
Caput 48 Mater dei declarat sponse, quare verba dei ita obscure proferuntur, quod diuersimode interpretari
possunt et quandoque aliter a deo et aliter ab hominibus intelliguntur. Et qualiter tota trinitas ostendit se sponse
mirabiliter sub forma pulpiti et libri aurei et trium radiorum trium colorum, declarans visionem sponse notabiliter
de proprietate et essencia trinitatis et libri vite. Et qualiter videbat sponsa ante diuinum tribunal iudicis iudicium
mirabile trium animarum regum, quorum vnus erat viuens et alter ad infernum, tercius vero ad purgatorium
damnabantur. Et sunt hic multa notabilia de laudabili iusticia et misericordia dei.
{ Mater dei loquitur ad sponsam dicens: Filia, dixi tibi prius, quod illa esset vltima littera mea mittenda illi regi
amico. Quod intelligendum est de hiis, que tangunt personam eius singularem atque meam. 2 Si enim aliquis
sedens audiret aliquod vtile decantari, quod pertineret ad amicum, vt referret eidem, siue esset illud cantilena
leticie siue littera reprehensionis salutaris, vterque esset dignus remuneracione, scilicet et qui dictabat et qui
decantabat. 3 Sic eciam iusticia dei iudicans in equitate et iustificans in misericordia decantare vult iusticiam et
misericordiam. Ergo, quicumque audire voluerit, audiat, quia non est littera reprehensionis sed cantilena iusticie
et caritatis. 4 Quando enim olim mittebatur littera alicui, continebat reprehensionem et ammonicionem, arguebat
de ingratitudine beneficiorum et admonebat de conuersione morum. 5 Sed nunc iusticia diuina decantat pulcram
cantilenam, que pertinet ad omnes. Quam qui audierit et credendo cum operacione receperit, inueniet fructum
salutis et fructum eterne vite. 6 Sed potes querere, quare verba dei ita obscure dicuntur, quod diuersimode
interpretari possunt et quandoque aliter a deo et aliter ab hominibus intelliguntur. 7 Respondeo: Deus similis est
confectori, qui conficit vinum ardens seu aquam ardentem, que de vino conficitur. 8 Ille enim confector habet
plures fistulas, quasdam ascendentes, quasdam vero descendentes, per quas vinum nunc sursum, nunc deorsum
cooperante ignis calore decurrit, donec sit perfectum. 9 Sic deus in verbis suis facit, quia quandoque ascendit per
iusticiam, quandoque iterum descendit per misericordiam, sicut patuit in rege, cui propheta ex iusticia dixit, quod
moreretur et tamen postea misericordia addidit ei plures annos ad viuendum. 10 Quandoque eciam descendit
deus per simplicem verborum prolacionem et corporalem expressionem, sed ascendit iterum per spiritualem
intelligenciam sicut in dauid, cui multa dicta sunt sub nomine salomonis, sed completa sunt sicut et intellecta in
filio dei. 11 Quandoque eciam loquitur deus de futuris quasi de preteritis et presencia simul tangit et futura, quia
omnia sunt in deo, et presencia et preterita et futura quasi vnus punctus. 12 Nec mirari debes, si obscuris modis
loquitur deus, quia hec fiunt quadruplici de causa. Primo vt ostendat deus magnam misericordiam suam, ne quis
audiens iusticiam dei desperet de misericordia eius, quia quando homo mutat voluntatem peccandi, tunc eciam
deus mutat districcionem sentencie sue. 13 Secunda est, vt creduli iusticie et promissionum dei amplius
coronentur propter fidem et expectacionem. 14 Tercia racio est, quia si consilium dei certo sciretur tempore,
quidam propter prescitos contrarios casus multum turbarentur, alii ex tedio a desiderio et feruore suo desisterent.
15 Et ideo propter ista, quando alicui scribo aliqua verba, non exprimitur ibi in conclusione, vtrum illa verba
recipientur et credentur cum effectu ab eo vel non, nec eciam tibi declaratur hoc, an ille credet et perficiet opere
illa an non, quia non licet tibi scire hoc. 16 Tercia causa est, ne aliquis presumat improbe discutere verba dei.
Ipse enim est, qui de sublimi facit humilem et de inimico facit amicum. 17 Quarta est, vt, qui occasionem
discedendi querit, inueniat, et qui sordescunt sordescant adhuc, boni quoque fiant manifestiores. 18 Item ait
sponsa: Deinde dei filius loquebatur ad me dicens: Si aliquis loqueretur per fistulam habentem tria foramina et
diceret audienti: Numquam ex isto foramine audies vocem meam, non esset arguendus, si postea loqueretur per
duo reliqua foramina. 19 Sic eciam est nunc in locucione nostra. Nam licet mater mea virgo dixerit, quod illa
esset vltima littera mittenda regi, hoc intelligendum est de persona sua. 20 Sed nunc ego deus, qui sum in matre
et mater in me, mitto nuncium meum regi, tam propter eos qui nunc sunt parentes viui quam propter eos qui
nondum sunt nati. Ab eterno itaque iusticia et misericordia in dei sunt. 21 Nam ab eterno ista in deo fuit iusticia,
vt cum deus ante luciferum plenus esset sapiencia et bonitate et potencia, voluit quod plures participarentur
bonitatis eius. 22 Et ideo creauit angelos, quorum quidam attendentes pulcritudinem suam desiderabant esse
297

