carnem. 11 Ergo populus meus plus ydolatra est quam qui colit lapides et ligna. Verumptamen, quia omnia scio,
responde michi audiente ista, que hic astans spiritualia nisi per similitudinem intelligere non valet. 12 Thomas
qui tetigit me post resurreccionem, utrum erat corpus, quod tangebat, spirituale an corporale? Et si erat corporale,
quomodo intrabat ianuis clausis? Si vero spirituale, quomodo visibile fuit oculis corporeis?" 13 Respondit
Dyabolus: "Graue est ibi loqui, ubi loquens omnibus est suspectus et inuitus cogitur loqui veritatem.
Verumptamen compulsus loquor, quod resurgendo et corporalis et spiritualis eras, et ideo propter eternam
deitatis virtutem et propter specialem carnis glorificate prerogatiuam ubique ingrederis et ubique esse potes." 14
Dixit iterum Dominus: "Virga Moysi, cum conuertebatur in serpentem, dic utrum similitudo fuit serpentis an
totum intus et extra serpens? Aut sporte ille panum seu fragmenta panum, dic utrum verus panis fuit totus an
similitudo panum?" 15 Respondit Dyabolus: "Totum erat in virga serpens, totum in sportis panis et totum virtute
tua, totum paciencia tua factum est." 16 Et Dominus: "Numquid," inquit, "difficilius est michi nunc operari quam
tunc miraculum consimile aut mirabilius, si placet michi? Aut ex quo tunc caro glorificata potuit ianuis clausis
intrare ad apostolos, et quare nunc in manibus sacerdotis esse non valet? 17 An forsan labor aliquis est deitati
mee yma sociare celestibus terrenaque summis? Nequaquam. Sed vere, pater mendacii, sicut malicia tua maxima
est, sic caritas mea est et erit super omnes. 18 Nam eciam si sacramentum illud unus videretur comburere, alter
terere sub pedibus, ego solus scio fidem omnium et in mensura et paciencia dispono omnia, qui de nichilo facio
aliquid et de visibili inuisibile, qui et in signo et forma aliquid visibile ostendo, quod tamen in signato aliud
veraciter est aliudque videtur." 19 Respondit Dyabolus: "Huius rei veritatem ego quotidie experior, quando
homines amici mei elongant se a me et fiunt amici tui. Sed quid dicam amplius? Seruus dimissus sibi ipsi satis
ostendit voluntate, quid faceret actu, si permitteretur." 20 Tunc iterum loquitur Filius Dei: "Crede, filia, quod ego
sum Christus, reparator vite et non proditor, verax et ipsa veritas et non mendax potestasque eterna, sine qua
nichil fuit neque erit. 21 Nam si habueris fidem, quod ego sum in manibus sacerdotis, eciam si sacerdos
dubitaret, tamen propter fidem credencium et astancium et propter verbum, quod ego ipse personaliter institui et
dixi, ego veraciter sum in manibus eius. Et omnis, qui sumit me, sumit deitatem et humanitatem et formam panis.
22 Quid enim est Deus nisi vita et dulcedo, lux illuminans, bonitas delectans, iusticia iudicans, misericordia
saluans? Quid vero est humanitas mea nisi caro agilissima, coniunccio Dei et hominis, caput omnium
Christianorum? 23 Ergo omnis, qui credit in Deum et accipit corpus eius, ipse sumit deitatem, quia sumit vitam,
sumit et humanitatem, qua Deus et homo coniunguntur, sumit et formam panis, quia sub alia forma sumitur ipse,
qui latet sub forma sua propter fidei argumentum. 24 Similiter et malus suscipit eandem deitatem sed iudicantem
non demulcentem, sumit et humanitatem sed minus placabilem sibi, sumit et formam panis, quia sub forma visa
recipit latentem veritatem sed non dulcescentem sibi suauitatem. 25 Nam quando applicauerit me ad os suum et
dentes, completo sacramento ego recedo cum deitate et humanitate, sola forma panis remanet sibi. Non quia non
veraciter ibi sum ita cum malis sicut cum bonis propter sacramenti institucionem, sed quia similem effectum non
habent boni et mali. 26 Denique in sacrificio ipso offertur homini vita ipsa, Deus, et ingreditur vita sed non
permanet cum malis, quia malum non relinquunt, et ideo remanet sensibus eorum sola forma panis. 27 Non
tamen quod forma illa panis, que est sub substancia panis, aliquid sit eis effectiuum, sed quia de sumpcione illa
nichil recogitant, nisi quasi si viderent et sentirent formam panis atque vini, tanquam si dominus potens
ingrederetur domum alicuius, et species eius quidem reminisceretur sed presencia bonitatis eius negligeretur."
Caput 64 Verba Matris ad filiam, qualiter filius suus assimilatur pauperi rustico et cetera; et qualiter tribulaciones
et persecuciones bonis ac malis illate sunt bonis ad purgacionem et coronam in paciencia tamen.
{ Mater loquitur: "Filius meus est quasi pauper rusticus, qui non habens bouem nec asinum personaliter ligna
portabat de silua et alia instrumenta ad opera sua necessaria perficienda; qui inter alia instrumenta eciam virgulas
apportabat, que ad duo sunt necessarie, scilicet ad flagellandum filium inobedientem et ad frigidos
calefaciendum. 2 Sic filius meus, omnium dominus et creator, factus est pauperrimus, ut eternis non transitoriis
diuiciis omnes ditaret; qui in dorso suo grauissimum pondus scilicet amaram crucem portans omnium peccata
sanguine suo purgauit et deleuit; 3 qui eciam inter cetera opera sua elegit instrumenta virtutum, id est viros
virtutum, per quos operante Spiritu Dei multorum corda ad caritatem Dei sunt inflammata viaque veritatis
manifestata. 4 Elegit quoque virgulas, quales sunt amatores mundi, per quos filii et amici Dei flagellantur ad
eorum erudicionem et purgacionem et maiorem cautelam et remuneracionem. Virgule eciam calefaciunt filios et
frigidos et Deus eciam incalescit ex eorum igne. 5 Sed quomodo? Vtique quando mundani tribulant amicos Dei
et illos qui solo timore pene diligunt Deum; qui tribulati feruencius conuertunt se ad Deum considerata vanitate
mundi; quorum tribulacioni compaciens Deus immitit eis consolacionem et caritatem. 6 Sed quid fiet de virgulis
filiis flagellatis? Vtique proicientur in ignem comburende. Non enim despicit Deus populum suum, quando eum
manibus impiorum tradit, sed sicut pater erudit filium, sic Deus malicia impiorum utitur ad suorum
coronacionem."
Caput 65 Verba ammonicionis Matris ad filiam et per exemplum probancia, qualiter amici Dei nec attediari nec
cessare debent a labore predicacionis; et de magna talium remuneracione.
{ Mater loquitur: "Tu debes esse sicut vas vacuum, aptum ad implendum, quod non sit sic latum, ut defluant
imposita, nec sit ita profundum, ut careat fundo. Vas autem istud corpus tuum est, quod tunc vacuum est, cum ab
appetitu voluptatis extraneum est. 2 Tunc autem moderate est latum, quando caro discrete affligitur, ut anima
132

