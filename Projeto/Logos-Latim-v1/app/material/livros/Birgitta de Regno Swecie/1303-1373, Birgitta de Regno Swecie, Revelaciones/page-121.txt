pedes tuos? 2 Dixi eciam, quod ipse est pater et inuentor mendacii et quod in omnibus falsitatibus suis admiscet
veritatem. Propterea dico tibi, quod Dyabolus non dormit sed circuit, ut inueniat aliquam occasionem. 3 Ideo
cauendum est tibi, quod Dyabolus, qui ex subtilitate sciencie sue ex motibus exterioribus deprehendit interiora,
non decipiat te. Nam quandoquoque immittit cordi leta, ut inaniter gaudeas, quandoque tristia, ut dolendo
dimittas aliqua bona, que potuisses facere, et ut ante miserias fias misera et dolorosa. 4 Quandoque eciam
Dyabolus immittit cordi deluso et volenti placere mundo multas falsitates, per quas decipiuntur multi, sicut falsis
prophetis. Et hoc contingit homini qui plus aliud diligit quam ipsum Deum. 5 Ideo contingit, quod in multis falsis
verbis inueniuntur multa vera, quia Dyabolus nunquam decipere posset, nisi falsitati admisceret veritatem, sicut
patuit in illo arrepticio quem vidisti; 6 qui licet confiteretur unum Deum, impudicus tamen gestus et verba alia
extranea ostendebant, quod Dyabolus erat in eo possessor et inhabitator. 7 Nunc autem querere poteris: Cur
permitto Dyabolo mentiri? Respondeo: Hoc permisi et permitto propter peccata populorum et clericorum, qui illa
scire voluerunt, que Deus noluit eos scire, et ibi prosperari desiderabant, ubi Deus videbat saluti eorum non
proficere. 8 Propterea Deus multa permittit propter peccata, que non contingerent, si homo non abuteretur gracia
et racione. Illi vero prophete qui nichil desiderabant nisi Deum nec verba Dei loqui voluerunt nisi propter Deum,
isti non decipiebantur sed verba veritatis loquebantur et dilexerunt. 9 Verumptamen sicut omnia sompnia non
sunt recipienda, sic nec omnia sunt contempnenda, quia quandoque Deus eciam malis inspirat bona et exitus
suos, ut resipiscant a peccatis suis, quandoque eciam bonis bona in sompniis, ut amplius proficiant ad Deum. 10
Ideo quando et quociens tibi aliqua talia occurrerint, non apponas cor tuum sed pondera et discerne illa cum
amicis tuis sapientibus spiritualibus, aut dimitte et exclude illa de corde tuo quasi non visa, quia qui talibus
delectatur frequencius illuditur et perturbatur. 11 Ergo esto stabilis in fide sancte Trinitatis, dilige Deum toto
corde, esto obediens tam in contrariis quam in prosperis, nulli te preferas in cogitacionibus sed time eciam in
benefactis, non preferas sensus tuos sensibus aliorum voluntatemque tuam totam committe Deo parata ad omnia,
que velit Deus. 12 Tunc timere non habes sompnia. Si enim leta fuerint, non credas eis vel non appetas, nisi ibi
perpendatur honor Dei; si vero tristia fuerint, non contristeris sed pone te totam ad Deum." 13 Deinde loquebatur
Mater: "Ego sum mater misericordie, que filie dormienti preparo vestes, filie induenti se preparo cibum, filie
laboranti preparo coronam et omne bonum."
Caput 39 Verba Matris ad Filium de sponsa; et de responsione Christi ad Matrem. Iterum verba Matris, quid
designatur per leonem et per agnum; et qualiter Deus permittit propter ingratitudinem et impacienciam hominum
euenire que eis aliter non euenirent.
{ Mater loquitur ad Filium Ihesum dicens: "Filia nostra est quasi agnus, qui ponit caput suum in os leonis." 2 Cui
respondit Filius: "Melius est, quod ponat agnus caput in os leonis, ut fiat cum leone una caro et unus sanguis,
quam quod agnus sugat sanguinem de carne leonis, unde et leo indignaretur et agnus, cuius cibus est fenum,
infirmaretur. 3 Verumptamen, mater carissima, quia omnem sapienciam et plenitudinem tocius prudencie
portasti in utero tuo, fac istam intelligere, quid sit leo et quid sit agnus." 4 Respondit Mater: "Benedictus sis tu,
fili mi, qui eternaliter manens cum Patre descendisti ad me et tamen te a Patre nunquam separasti. Tu denique es
leo, sed de tribu Iuda. Tu agnus sine macula, quem Iohannes digito demonstrauit. 5 Ille ergo ponit caput in os
leonis, qui omnem voluntatem suam committit Deo nec eam, eciam si posset, perficere vellet, nisi tibi sciret
complacere. 6 Ille vero sugit sanguinem leonis, qui de iusticia et disposicione tua impaciens optat et nititur ad
alia obtinenda quam tu ei constitueras, velletque in alio statu existere quam tibi placeret et sibi ipsi expediret. De
talibus enim non placatur Deus sed ad iram prouocatur. 7 Sicut enim agni cibus est fenum, sic homo de
humilibus rebus et statu contentari debet. Et ideo propter ingratitudinem et impacienciam hominum multa
permittit Deus, que saluti hominum, si pacientes essent, non euenirent. 8 Ideo, filia, da voluntatem tuam Deo, et
si minus quandoque fueris paciens, surge per penitenciam, quia penitencia est sicut bona lotrix macularum,
contricio vero est bona candidatrix."
Caput 40 Verba Christi ad sponsam declarancia, que sit christiana mors et quomodo homo bene moritur vel male
et quomodo amici Dei non debent tribulari, si videant seruos Dei corporaliter mori crudeliter.
{ Filius loquitur: "Noli timere, filia: non morietur ista infirma, quia placent michi opera eius." Cumque illa esset
mortua, iterum dixit Filius: "Ecce, filia, verum est quod dixi tibi. Non est ista mortua, quia gloria eius magna est.
2 Nam separacio corporis et anime iustorum non est nisi sompnus, quia vigilant in eterna vita. Illa vero dicenda
est mors, quando anima separata a corpore viuit in eterna morte. 3 Multi quippe non attendentes futura optant, ut
moriantur christiana morte. Quid enim est christiana mors nisi mori, sicut ego mortuus sum: innocenter,
voluntarie et pacienter? 4 Numquid ego ideo contempnendus sum, quia mors erat contemptibilis et dura? Aut
ideo electi mei fatui, quia contemptibilia paciebantur? Aut hoc voluit fortuna et operabatur cursus stellarum?
Nequaquam. 5 Sed ideo ego et electi mei paciebamur dura, ut ostenderemus verbo et exemplo viam ad celum
esse duram et ut assidue cogitaretur, quanta opus est mundicia malis, si tam aspera passi sunt electi et innocentes.
6 Ergo scito, quod ille moritur contemptibiliter et male qui dissolute viuens moritur in voluntate peccandi, qui
habens mundi processum optat, ut longius viuat, et nescit regraciari Deo. 7 Qui vero Deum diligit toto corde et
tribulatur innocenter despecta morte aut longa infirmitate grauatur, ille et viuit et moritur feliciter, quia mors
aspera et minuit peccatum et penam peccati augetque coronam. 8 Ecce reduco tibi ad memoriam duos, qui
despecta et amara morte iudicio hominum moriebantur; qui nisi talem mortem ex misericordia mea magna
121

