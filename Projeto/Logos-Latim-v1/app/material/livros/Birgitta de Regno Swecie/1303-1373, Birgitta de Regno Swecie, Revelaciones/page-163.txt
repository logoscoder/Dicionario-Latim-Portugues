ordinate, utiliter et sapienter. 13 Tercium receptaculum sunt viscera, id est diuina contricio, per quam purgantur
immunda et cibus diuine sapiencie melius sapit. 14 Item corpus habet tria, quibus se promouet, scilicet caput,
manus et pedes. Caput notat diuinam caritatem. Sicut enim in capite sunt omnes quinque sensus, sic in diuina
caritate dulciter sapit anime quidquid dicitur et auditur et videtur de Deo, quidquid eciam iubetur constanter
adimpletur. 15 Itaque sicut sine capite homo est mortuus, sic sine caritate mortua est anima ad Deum, cuius vita
est Deus. Manus vero anime significant fidem. Sicut enim in manu plures sunt digiti, sic in fide multi articuli,
quamuis sit una fides. Itaque per fidem omnis diuina voluntas perficitur et omni operi bono ipsa cooperari debet.
16 Sicut enim per manus opus fit abextra, sic per fidem Spiritus sanctus operatur intus. Ipsa quippe fides est
sustentamentum omnium virtutum, quia ubi fides non est annichilatur caritas et opus bonum. 17 Pedes vero
anime sunt spes; per hanc enim anima procedit ad Deum. Sicut enim corpus procedit pedibus, sic anima passibus
diuini desiderii et spei Deo appropinquat. Cutis vero, que est super omnia membra, significat consolacionem
diuinam, que animam imperturbabilis consolatur. 18 Et quamuis Dyabolo permittatur quandoque perturbare
memoriam, quandoque manus et pedes, tamen Deus semper defendit animam quasi pugil et consolatur eam quasi
pius pater et quasi medicus medetur, ne moriatur. 19 Itaque anima istius hominis, de quo tibi dixi, tunc captiuata
fuit, quando digna fuit priuari manibus propter fidei instabilitatem, quia non habuit fidem rectam. 20 Sed quia
iam est tempus miserendi duplici de causa, primo propter caritatem meam, secundo propter preces electorum
meorum, ideo amicus meus legat super eum prius dicta verba. 21 Tria vero ille facturus est, primo restituat male
acquisita, secundo procuret sibi absolucionem de Romana curia de inobediencia sua, tercio quod ante
absolucionem non recipiat corpus meum in sacramento communionis."
Caput 116 Christus conqueritur sponse de gentilibus et Iudeis et permaxime de malis christianis ex eo, quod
sancta sacramenta non recipiunt deuote et munde sicut decet, et ex eo, quod negligunt creacionem et
redempcionem et diuinam consolacionem.
{ Filius loquitur: "Ego loquor tibi per similitudinem, quasi essent tres homines. Primus diceret: 'Ego nec credo te
esse Deum nec hominem;' et hic talis est gentilis. 2 Secundus, id est Iudeus, credit me esse Deum sed non
hominem. Tercius, id est Christianus, credit me esse Deum et hominem sed non credit verbis meis. 3 Ego sum
ille super quem vox Patris audiebatur: 'Hic est Filius meus' et cetera. Ideo conqueror ex parte deitatis mee, quod
homines nolunt me audire. 4 Ego clamabam et dixi: 'Ego sum principium: si creditis michi, habebitis vitam
eternam;' sed contempserunt. Ipsi viderunt potenciam deitatis mee, quando suscitabam mortuos et multa alia et
tamen non attenderunt. 5 Conqueror eciam ex parte humanitatis, quia ea que in sancta Ecclesia institui nullus
curat. Ego quippe posui in Ecclesia quasi septem vasa, quibus omnes purificarentur. 6 Institui enim baptisma in
purgacionem originalium peccatorum, crisma in signum diuine reconciliacionis, oleum sanctum in robur contra
mortem, penitenciam in remissionem omnium peccatorum, verba sancta, quibus sacramenta sanctificarentur et
instituerentur, sacerdocium in dignitatem et recognicionem et rememoracionem diuine caritatis, coniugium in
cordium unionem. 7 Hec recipi debent cum humilitate, custodiri cum puritate, erogari sine cupiditate; sed iam
suscipiuntur cum superbia, custodiuntur in vasis immundis, erogantur cum cupiditate. 8 Conqueror eciam, quod
pro salute hominum natus et mortuus fui, ut, si homo nollet me diligere, quia creaui eum, saltem diligeret me,
quia redemi. Sed nunc homines eiciunt me de corde suo quasi leprosum et abhominantur me quasi pannum
immundum. 9 Conqueror eciam ex parte deitatis, quod consolacionem eiusdem deitatis homines nolunt et
caritatem eius non attendunt."
Caput 117 Quod vere desiderantibus Deum ipse statim occurrit et consolatur eos quasi pius pater et difficilia
facit eis facilia.
{ Quodam legente Pater noster audiuit sponsa quomodo tunc ait Spiritus: "Amice, respondeo tibi ex parte
deitatis, quod habebis hereditatem cum Patre tuo. Secundo ex parte humanitatis, quod eris templum meum. 2
Tercio ex parte Spiritus, quod non habebis temptaciones supra id quod possis ferre. Pater enim defendet te,
humanitas astabit tibi, Spiritus te inflammabit." 3 Sicut enim mater, quando audit vocem filii sui, occurrit ei
gaudenter et sicut pater videns filium operantem occurrit ei in media via et subleuat cum eo onus, sic ego amicis
meis occurro et omnia difficilia facio eis facilia et portare cum hylaritate. 4 Et sicut aliquis videns aliquid
desiderabile non consolatur, nisi vicinius appropinquet, sic ego desiderantibus me appropinquo." 5 Hic frater
vidit in manu sacerdotis tempore eleuacionis corporis Christi in specie pueruli Dominum nostrum Ihesum
Christum dicentem sibi: "Ego sum Filius Dei et Filius Virginis." 6 Hic eciam obitum suum et horam ad vnum
annum preuidit, de quo habetur in multis capitulis in legenda sancte domine; qui quidem frater vocabatur
Gerekinus.
Caput 118 Christus loquitur sponse dicens, quod illos trahit Pater ad se eorum voluntatem bonam perficiendo in
bono, quos videt voluntatem malam commutare libenter in bonam cum desiderio emendandi commissa.
{ Filius loquitur: "Qui michi sociari voluerit debet voluntatem suam conuertere ad me et penitere de commissis,
et tunc trahitur ad perfeccionem a Patre meo. 2 Illum quippe trahit Pater, qui voluntatem malam mutans in
bonam libenter desiderat emendare commissa. 3 Sed quomodo trahit Pater? Certe voluntatem bonam perficiendo
in bono. Nisi enim affectus esset bonus, Pater non haberet, quid traheret. 4 Sed quibusdam sum ita frigidus, quod
via mea nullo modo placet eis, aliis vero ita calidus, quod si aliqua bona debent facere, videntur quasi quod sint
in igne. 5 Aliis sum ita dulcis, quod nichil nisi me desiderant. Hiis ego dabo leticiam nunquam finituram."
163

