Et adhuc tam amaram penam pati vellem, tamquam si cuspides gladiorum innumerabilium infigerentur in vna
columpna, cuspis iuxta cuspidem et tam densissime, vt non esset distancia vnius acus inter cuspides, et ego inter
hec libenter transirem a summo celi vsque ad infernum, vt illa stella daretur in potestate mea." 46 Respondit
Dominus: "Malicia tua magna est ad me et ad electos meos. Ego autem sum sic caritatiuus, quod, si esset
possibile me iterum mori, libenter vnum tale supplicium paterer pro vnaquaque anima et pro vnoquoque spiritu
immundo, quale semel passus sum in cruce pro omnibus animabus, ita vt non remaneret vnus spiritus immundus.
47 Sed tu ita inuidus es, quod non vis, quod eciam vna anima sola veniret ad me." 48 Tunc Dominus ait ad illam
bonam animam, que videbatur vt stella: "Veni, electa mea, in gaudium, quod desiderasti! Veni in dulcedinem,
que numquam finietur! Veni ad Deum tuum et Dominum, quem tociens desiderasti! 49 Ego dabo tibi me ipsum,
in quo est omne bonum et omnis dulcedo. Veni ad me de mundo, qui similis est dolori et pene, quia in eo non est
nisi miseria." Et tunc Dominus conuersus ad me, que hec omnia in spiritu videbam, dixit michi: 50 "Ecce filia,
hec in vno puncto facta sunt apud me, sed quia tu sine similitudine spiritualia capere non potes, ideo tibi sic ista
ostendo, vt intelligat homo, quam districtus sum malis et quam pius bonis." 51 Anima quedam presentabatur
iudici, quam quatuor Ethiopes insequebantur dicentes: "Ecce preda! Sequebamur eam et omnes vias eius
notauimus, et iam cecidit ad manus nostras. Quid faciemus?" Quibus iudex: "Quid cause habetis contra eam?" 52
Respondit primus Ethiops: "Tu, Deus, dixisti: 'Ego sum iustus et misericors et prestabilis super peccata.' Hec
autem anima posuit se in predestinacione, tamquam creata esset ad eternam dampnacionem." 53 Secundus
Ethiops dixit: "Tu, Domine, dixisti, quod homo deberet esse iustus cum proximo suo et non defraudare eum. Hic
autem defraudauit proximum, mutuauit et recepit, quidquid potuit, nullam habens voluntatem restituendi." 54
Tercius dixit, quod homo non deberet diligere creaturam super creatorem. "Hec autem omnia preter te dilexit."
Quartus ait, quod nullus potest intrare celum, nisi qui desiderat et querit toto corde Deum. 55 "Hec autem nichil
desiderabat boni nec aliqua spiritualia placuerunt ei, sed que faciebat pro te, solummodo ne notaretur a
christianis non esse christianus, faciebat." 56 Tunc dixit iudex anime: "Quid dicis de te ipsa?" Respondit:
"Induratum est cor meum et cupio tibi malum et non bonum, qui es creator meus et redemptor. Verumptamen
coacta dicam veritatem. Ego sum quasi abortiuus cecus et claudus, contempnens monita matris. 57 Ideo iudicium
meum dicit michi consciencia mea, vt illos sequar in penis, quorum mores et consilia sequebar in terris." Et sic
cum maximis lacrimis egressa est a conspectu Dei. 58 In fine huius reuelacionis habetur de fratre Algoto, priore
Scarensi, qui tribus annis cecus et laborans calculo fine quieuit beato. 59 Nam beata Birgitta orante pro eo, vt
sanaretur, audiuit in spiritu responsum: "Ipse est stella fulgida. Non expedit, vt sanitate corporis denigretur
anima. 60 Iam enim certauit et consumauit et nichil restat, nisi vt coronetur. Et hoc erit tibi signum, quod ab ista
hora alleuiabuntur dolores carnis et anima tota inflammabitur caritate mea."
Caput 32 Verba Christi ad sponsam, qualiter parentes instruentes filios in mundanis moribus ad acquirendum
honores et mundanam gloriam cum superbia per serpentes nutrientes filios suos et docentes eos pungere cum
stimulo et venenare notabiliter designantur.
" {S erpens et femella eius, cum commiscentur, habent in semine sue commixtionis venenum et de natura eorum
venenatus concipitur serpens. 2 Concepto autem serpente non potest viuificari nisi per graciam meam, quia
nichil sine me est vel esse potest nec spiritum optinere nisi mediante mea virtute. 3 Nato vero serpente, quia
mater non habet vbera, que natus sugere possit, componit se super suum natum et sic fortiter calefacit eum, vt
fere suffocetur. 4 Qui senciens ex superiori parte calorem nimium et ex terra nimium frigus vrgente necessitate
applicat os ad terram et incipit terram paulatim sugere et comedere. 5 Deinde informans eum mater ad
mouendum se pungit natum suum in cauda; quam cum incipit extendere, iterum pungit, vt retrahat. Similique
modo docet caput pungendo extendere dorsumque curuare. 6 Postea mater attendit locum aliquem, vbi calor
solis est feruencior, et illuc secum trahit natum suum precedens ante eum leuiter, vt addiscat sequi. Quo sequente
et in calore solis obdormiente cogitat sic mater secum: 7 'Filius meus habet venenum ad maliciam. Ideo necesse
est, vt addiscat pungere. Sed quia adhuc tenerum habet stimulum, si adhibuero aliquid durum, cicius frangetur,
antequam assuetus et fortis fuerit ad pungendum.' 8 Ideo mater sapienter prouidens filio inquirit aliquid
mollissimum et apportans ponit ante natum suum dormientem. 9 Postea valenter flatu suo perflans in aures eius
excitat eum duriter in tantum, quod quasi extra se factus ex commocione flatus incipit stimulare in illud molle,
quod ante eum appositum est. 10 In quo tam diu assuefacit stimulum, quod crescente duricia stimuli et
consuetudine punccionis discit pungere lapides et ligna et queque forcia. Tandem informato nato relinquit eum
mater. 11 Talis est ille homo, quem tu nosti. Est enim sicut natus serpentinus, quia de patre serpentino et femella
serpentina natus est. Nam isti ambo conuenerunt cum pessimo veneno, idest superbia, que dampnabilius nocuit
anime quam corpori venenum materiale. 12 Ipse denique serpens, cum nimium haberet ambiendi affectum et
cupiditatem inextinguibilem, arsit in concupiscenciam femelle. Que considerans eum sapientem, formosum et
strenuum ardebat in serpentem amore equali. 13 Ideo cum omni superbia contempto timore meo conuenerunt isti
et de venenato genere venenatum generauerunt serpentem. In quorum semen, quia misericors sum et iusticia sic
exigit, dedi animam de diuinitate mea creatam. 14 Verum quia mater non habet vbera diuine dileccionis, quibus
lactet natum suum, ideo calefacit eum sub se, idest nutrit eum ad amorem mundi, et cum excellencioribus educit
eum desiderans toto affectu, quomodo reputari possit cum magnatibus. 15 Et incitans eum ad subuersionem sui
alloquitur eum dicendo: 'Si haberes illud dominium et principatum, consimilis posses esse parenti. Et talis honor
220

