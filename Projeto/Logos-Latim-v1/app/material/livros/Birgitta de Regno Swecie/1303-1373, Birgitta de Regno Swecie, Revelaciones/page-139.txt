leuitas animi denigret. 42 Sinistra vero manus est oracio diuina, que eciam quinque digitos habebit. Primus est
firmiter credere articulos fidei de deitate et humanitate omniaque operando: credere que sancta Ecclesia, sponsa
Dei, confitetur. 43 Secundus est nolle scienter peccare contra Deum velleque commissa omnia contricione et
satisfaccione emendare. Tercius est orare Deum, ut amor carnis conuertatur in amorem spiritualem. 44 Quartus
est non ad aliud viuere in mundu, nisi ut Deo faciat honorem et ut minuat peccata. Quintus est nichil de se ipso
presumere sed semper timere Deum mortemque omni hora expectare. Ecce, fili, hee sunt due manus, quas habere
debes, 45 dextera scilicet, qua vibrandus est gladius iusticie contra transgressores iusticie, sinistra vero oracionis,
qua petendum est auxilium a Deo, ut nunquam confidas de tua iusticia nec insolescas contra Deum tuum." 46
Iterum beata Maria apparuit et dixit militi: "Quid adhuc tibi deest, fili?" Respondit ille: "Armatura," inquit,
"pedum." Et illa: "Audi," inquit, "miles olim mundi sed iam nunc meus. 47 Omnia, quecumque sunt in celo et in
terra, creauit Deus, sed inter omnia inferiora dignior et pulchrior creatura est anima, que similis est
ymaginacionibus suis voluntati bone. 48 Sicut enim de arbore multi procedunt palmites, sic de anime spirituali
exercitacione et operacione omnis procedit virtutum perfeccio. 49 Ergo ut obtineatur spiritualis armatura pedum,
voluntas bona mediante gracia Dei debet esse inicium, in qua debet esse duplex consideracio tanquam duo pedes
super bases aureas. 50 Primus itaque pes anime perfecte est consideracio huiusmodi, scilicet quod nollet peccare
contra Deum, eciam si non sequeretur pena. Secundus pes est bona opera facere, eciam si sciret se dampnandum
propter magnam pacienciam et caritatem Dei. 51 Genua vero anime sunt hylaritas et fortitudo bone voluntatis.
Sicut enim genua incuruantur et flectuntur ad usum pedum, sic voluntas anime flecti et refrenari debet secundum
racionem ad velle Dei. 52 Scriptum enim est, quod spiritus et caro sibi ad inuicem aduersantur. Ideo et Paulus
dicit: 'Non quod volo bonum, hoc ago,' quasi diceret: 'Quedam bona volo secundum animam sed non preualeo
propter infirmitatem carnis. Sed et si quandoque potero facere sed non cum hylaritate, quid ergo?' 53 Numquid
ideo priuabatur apostolus mercede, quia voluit et non potuit? Nequaquam. Sed magis augebatur ei corona
dupliciter. Primo quia ab exteriori homine erat ei laboriosa operacio propter carnem reluctantem bono; secundo
ab homine interiori, quia non erat ei consolacio semper spiritualis. 54 Ideo multi seculares laborant temporaliter
sed non pro hiis coronantur, quia laborant motu carnis. Qui quidem labor si esset preceptum Dei, nequaquam sic
feruerent in laborando. 55 Isti itaque duo pedes anime, scilicet nolle peccare contra Deum et velle bona opera
facere, eciam si sequeretur dampnacio, armandi sunt duplici armatura, scilicet discreto usu temporalium et
discreto desiderio ad celestia appetenda. 56 Discretus autem usus temporalium est habere bona ad moderatam
suam sustentacionem non ad superfluitatem. Discretum vero desiderium celestium est celestia bonis operibus et
labore velle promereri. 57 Homo quippe per ingratitudinem et desidiam auersus est a Deo, ideo per labores et
humilitatem ad Deum est redeundum. Ergo, fili, quia ista non habuisti, rogemus sanctos martires et confessores,
qui talibus diuiciis habundabant, quod tibi auxilientur." 58 Tunc statim sancti apparentes dixerunt: "O, Domina
benedicta, tu portasti Dominum vite et tu Domina omnium es. Quid est, quod non poteris? Quod enim tu vis, hoc
factum est. Voluntas tua semper est nostra. Tu merito Mater caritatis es, quia omnes visitas caritate." 59 Iterum
apparauit Mater et dixit militi: "Fili, adhuc deficit clipeus nobis. Itaque ad clipeum duo pertinent, scilicet
fortitudo et signum domini, sub quo militat. 60 Ergo clipeus spiritualis significat consideracionem amare
passionis Dei, que debet esse in sinistro brachio iuxta cor, ut, quociens animum delectat voluptas carnis,
considerentur liuores Ihesu Christi. 61 Quociens vero pungit et contristat animum despeccio et aduersitas mundi,
rememorentur paupertas et obprobria Christi. Quociens vero delectat honor et longa vita carnis, recogitetur
amara mors et passio Christi. 62 Talis clipeus debet habere fortitudinem perseuerancie in bono latitudinemque
caritatis. Signum vero clipei debet esse de duobus coloribus, quia nichil clarius et longius prospicitur quam quod
de duobus coloribus fulgentibus est compactum. 63 Duo autem colores, quibus clipeus consideracionis passionis
diuine decoratur, sunt continencia affeccionum inordinatarum puritasque et refrenacio motuum carnis. 64 Hiis
enim duobus illustratur celum, et angeli videntes congratulando gaudent dicentes: 'Ecce signum puritatis et
societatis nostre. Adiuuare tenemur militem istum.' 65 Demones vero videntes militem hiis signis clipei
decoratum clamabunt: 'Quid faciemus, o socii? Iste miles terribilis est in congressione, decorus in armis. 66 In
lateribus eius sunt arma virtutum, in tergo castra angelorum, a sinistris vigiliantissimum habet custodem, scilicet
Deum, in circuitu plenus est oculis, quibus inspicit maliciam nostram. Impugnare eum quidem possumus sed in
confusionem nostram, quia nequaquam preualemus.' 67 O, quam felix est talis miles, quem angeli honorant et
cuius timore demones contremiscunt! Verumptamen, fili, quia istum clipeum nondum obtinuisti, rogemus
sanctos angelos puritate spirituali nitentes, ut te iuuent." 68 Iterum loquitur Mater: "Fili, adhuc deficit nobis
gladius. Itaque ad gladium duo pertinent: primo quod habeat duas acies, secundo quod sit bene exacuatus. 69
Gladius ergo spiritualis est confidencia in Deo ad preliandum pro iusticia. Hec autem confidencia duas debet
habere acies, scilicet rectitudinem iusticie in prosperis tanquam a dexteris et graciarum accionem in aduersis
tanquam a sinistris. 70 Talem gladium habuit ille bonus Iob, qui in prosperis obtulit sacrificium pro filiis, qui
pater erat pauperum, et ostium eius viatori patuit; qui in vanitate non ambulauit nec concupiuit aliena sed timuit
Deum sicut sedens super fluctus maris. 71 Habuit quoque graciarum accionem in aduersis, quando perditis filiis
et bonis, quando conuiciatus ab uxore et percussus ulcere pessimo sustinuit pacienter dicens: 'Dominus dedit,
Dominus abstulit; sit ipse benedictus.' 72 Hic quoque gladius debet esse bene exacuatus conterendo impugnantes
iusticiam ut Moyses et Dauid, habendo zelum legis ut Phinees, loquendo constanter ut Helyas et Iohannes. 73 O,
139

