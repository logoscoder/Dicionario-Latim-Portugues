Caput 7 Imperator christus dicit regibus, quod si eum volunt honorare, seruent precepta et verba eius et augeant
eis honorem amando animas subditorum, quas ipse redemit suo proprio sanguine.
{ Filius dei loquitur ad sponsam de quodam rege swecie dicens: Si iste rex velit me honorare etc. Require in
quarto libro capitulo XLVIII .
Caput 8 Omnium imperator christus ad ostendendum regibus, quod regine debent eligi deuote et virtuose,
ostendit hic exemplo suo, qui elegit inter omnes feminas virtuosiorem omni virtute in matrem ac reginam
celorum.
{ Filius dei loquitur sue matri virgini: Ego sum coronatus rex in deitate mea sine principio et sine fine, nec
inicium habet corona mea nec finem, significans potestatem meam, que non habuit principium nec habebit
finem. 2 Verum ego aliam coronam habui custoditam in me. Que quidem corona sum ego ipse deus etc.
Reliquum huius capituli require in quinto libro, reuelacione post interrogacionem nonam per totum.
Caput 9 Imperator christus loquens sponse de quadam regina nouiter desponsata regi dicit, quod ex illo coniugio
non orietur salus regno sed tribulacio quia ipsa de damnato semine ab ecclesia nata est et infra etatem legitimam
desponsata.
{ Filius dei loquitur sponse de quadam regina, quam rex acceperat in coniugem de semine damnato ab ecclesia et
infra etatem legitimam dicens: 2 Attende filia et scias, quod in omni coniugio christiano tenetur esse etas et
consensus legitimus, sed in istis nichil horum est. 3 Et ideo istud matrimonium simile est pupis et ludo puerili ex
eo, quod gloria temporalis ab istis queritur et non lex christiana et honor dei, et ideo ex isto coniugio orietur
tribulacio et non salus regno. 4 Et licet ista nouella regina, filia parentum damnatorum ab ecclesia, non portabit
iniquitatem patris, numquam tamen de semine prouocantis me ad iram veniet populo salus et fructus. 5 Et ideo
ysaac monuit filium suum recipere vxorem de generacione sua, ne ipse contaminaretur a populo, cui iratus erat
deus.
Caput 10 Mater dei monet quandam reginam mundanam moribus, quod conuertat se ad deum, dando de se deo
folia, flores et fructum virtutum in loquendo et audiendo bona et amando deum et proximum.
{ Mater dei loquitur sponse dicens: Dic regine, quod ego mater misericordie recepi eam tanquam nucleum in
pomo corrosum, qui non erat pulcer ad videndum sed amarus ad gustandum et insipidus ad gluciendum. 2
Verumtamen plantaui eam in terram longinquam, vt portaret fructum bonum. 3 Ergo sicut arbores proferunt de
se folia, flores et fructus, sic ipsa debet portare folia virtutum, scilicet audiendo libenter verba dei, que vtilia sunt
anime et similia foliis arborum. 4 Loquatur eciam illa, que honoris sunt dei et vtilitatis proximorum, quia tunc
ipsa portat pulcros flores. Diligat quoque deum et proximum et tunc habet optimum fructum. 5 Sed ipsa nunc
loquitur libenter scurrilia et ea, quibus acquirere potest mundi honorem et fauorem, et ideo conuertat se ad me,
scilicet portando filio me auditu et locucione et opere caritatis fructum illum, qui ei dulcius sapit, hoc est animam
suam, quam precordialiter desiderat possidere.
Caput 11 Christus reprobat vnum votum continencie coniugalis, quod quidam rex et regina coniuges vouerunt
sine consilio et deliberacione matura, ne inde maius malum et detraccio oriatur.
{ Postquam quidam rex et regina habuerunt duos filios, vouerunt votum castitatis et continencie inter se. Super
quo requisita sponsa, quod oraret deum, christus apparens dixit ei: 2 Scriptura dicit, quod homo non presumat
separare, quod deus coniunxit. Quis enim audeat mutare illud, quod racionabiliter in lege dei approbatum et
sanctitum est? 3 Veruntamen ex iusta causa carnale bonum quandoque mutari potest in spirituale bonum, et tunc
non est solucio coniugii sed translacio quedam, quando duo cum deliberacione matura et consilio consenciunt in
melius bonum ex caritate dei. 4 Sed iste rex et regina consenserunt in vnum apparens bonum sed non discretum,
quia altera pars consentit voto continencie ex feruore nouicio et ex zelo indiscreto et leuitate animi, alia vero pars
ex quadam placencia et impulsu subito et causa fugiendi dolores. 5 Ideo tucius est et laudabilius redire ad
primam legem matrimonialis copule, ne forte, si indiscreta continuauerint et temptaciones creuerint et penitudo
assumpti propositi accesserit, oriatur inde maius malum et occasio detrahendi. 6 Veruntamen in istis faciant isti
duo secundum consilia sapientum, quia non est peccatum retractare sapienter, quod indiscrete inchoatum et
attemptatum est.
Caput 12 Christus docet hic reges, cum quali discrecione debeant reprehendere vxores suas, et monet pulcre
vnam reginam deuotam, quod sit humilis et compassiua miseris, plena caritate, prudens et modesta.
{ Filius dei loquitur ad sponsam: Vbi arista esset iuxta cor, non est subito et precipitanter auellenda, sed paulatim
et leniter resecanda. 2 Sic mulier bona est et diligenda, sed tamen homini tendenti ad perfeccionem quandoque
impedimentum est. 3 Et ideo homo, qui ligatus est ad vxorem per matrimonium, vbi videt periculum suum,
quandoque lenibus verbis vtatur more monitoris, quandoque moderate seuerioribus more doctoris, quandoque
more medici resecacionibus. 4 Quia mulier prudenter audienda est, vt consoletur, modeste et secrete arguenda
est, ne contemnatur, honeste erudienda et quandoque non audienda, ne iusticia dimittatur. 5 Propterea ad reginam
pertinet humilitas animi, modestia operum, prudencia agendorum, compassio miserorum. 6 Nam prudencia
mulieris mitigatus est dauid, ne faceret peccatum; humilitate peruenit hester ad regnum et perseuerauit; sed
superbia et cupiditate deiecta est iezabel. 7 Et maria mater mea propter compassionem et caritatem facta est
mater omnium in celis et in terris. 8 Ergo quia regina ista pro qua tu oras per te querit a me consilium, responde
289

