querit delectari in carnalibus, quando spiritus pretendit excusacionem fragilitatis et leuigacionem culpe, quando
accedit tedium boni et obliuio futurorum, quando opera bona reputantur multa et mala sunt in obliuione. 40
Contra tales ergo hospites opus est Marie consilio et nequaquam dissimulando dormitare. Ergo Maria fide
animata surgat fortiter et taliter respondeat hospitibus istis: 41 'Ego', inquiens, 'nolo aliquid possidere de
temporalibus, sed habere volo exiguam corporis mei sustentacionem. 42 Ego nec minimum punctum horarum et
temporum expendere volo nisi in honorem Dei, sed nec attendere volo pulchrum et vile, nec vtile carnis et
inutile, nec sapidum gustui meo aut insipidum nisi ad beneplacitum Dei et anime vtilitatem. Quia nec delector
viuere per vnam horam nisi ad honorem Dei.' 43 Talis igitur voluntas est cibus hospitum adueniencium et talis
responsio extinguit delectamenta inordinata. 44 Quarto Maria habeat ignem ad calefaciendum hospites et ad
illuminandum eos. Iste itaque ignis calor est Spiritus Sancti. Impossibile quippe est aliquem posse abnegare
propriam voluntatem vel carnalem affectum parentum seu amorem diuiciarum nisi Spiritus Sancti operante
instinctu et calore. 45 Sed nec ipsa Maria quantumcumque perfecta inchoare vel continuare valet vitam beatam
sine ipsius Spiritus Sancti dileccione et informacione. Vt ergo Maria luceat hospitibus aduenientibus, primo
cogitet taliter: 46 'Deus', inquiens, 'ea racione me creauit, vt scilicet ipsum super omnia honorarem et honorando
diligerem et timerem. Natus quoque est de virgine, vt viam ad celum doceret, quam imitando ego sequerer cum
humilitate. Deinde morte sua aperuit celum, vt illuc desiderando et veniendo festinarem.' 47 Cogitet eciam Maria
et examinet omnia opera sua et cogitatus et affectus, scilicet quomodo offenderit Deum et quam pacienter Deus
tollerat hominem et quam multis modis vocat hominem ad me. 48 Tales igitur cogitaciones et similes hospites
sunt Marie, qui omnes quasi in tenebris sunt, nisi illuminentur igne Spiritus Sancti. 49 Qui quidem ignis tunc
aduenit in cor, quando Maria cogitat racionabile esse seruire Deo, quando magis omnem penam vellet sufferre
quam scienter Deum ad iram prouocare, cuius bonitate anima creata est et sanguine benedicto redempta. 50 Tunc
eciam cor de isto bono igne habet lucem, quando animus cogitat et discernit, qua intencione quilibet hospes,
idest quelibet cogitacio, aduenit, quando cor examinat, si cogitacio tendit ad perpetuum gaudium vel ad
transitorium, si nullam cogitacionem dimittit indiscussam, nullam impunitam, nullam sine timore. 51 Ergo, vt
ignis iste optineatur et optentus custodiatur, necesse est, vt Maria comportet ligna arida, quibus nutriatur ignis
iste, idest diligenter obseruet carnis motus, ne insolescat caro, et apponat omnem diligenciam, vt opera pietatis et
oraciones deuote augeantur, quibus Spiritus Sanctus delectatur. 52 Sed summo opere sciendum est et
considerandum, quod, vbi ignis accensus est in vase clauso non habens exitum, cicius extinguitur et vas frigescit.
53 Sic est et cum Maria. Si enim ipsa ad nichil aliud velit viuere, nisi vt possit facere honorem Deo, expedit ei, vt
os eius aperiatur et flamma caritatis eius egrediatur. 54 Tunc autem aperitur os, quando ex feruenti caritate
loquendo filios spirituales Deo generat. Sed diligenter attendat Maria, quod ibi aperiat os predicacionis sue, vbi
boni fiant feruenciores et mali efficiantur meliores, vbi iusticia possit augeri et praua consuetudo aboleri. 55
Nam Paulus apostolus meus quandoque loqui voluit sed per Spiritum meum prohibitus est, qui tempore accepto
tacuit et tempore congruo locutus est, qui quandoque leuioribus verbis, quandoque seuioribus vsus est, qui omnia
verba sua et opera habuit ad Dei gloriam et fidei confortacionem. 56 Si autem Maria non valet predicare habens
nichilominus voluntatem et scienciam predicandi, faciat sicut vulpis, qui circuiens monticulos inquirit plura loca
pedibus, et vbi reperit loca meliora et apciora, ibi facit requiei sue fossam. 57 Sic Maria attemptet verbis et
exemplis et oracionibus corda multorum, et quando inuenit corda apciora ad recipiendum verba Dei, ibi
immoretur ammonendo et suadendo, que potest. 58 Maria eciam laboret, vt conueniens exitus detur flamme sue,
quia quo maior est flamma, eo plures illuminantur et inflammantur. 59 Tunc autem flamma habet exitum
conuenientem, quando Maria nec formidat vituperium nec querit laudem propriam, quando nec timet aduersa nec
delectatur in prosperis, et tunc accepcius est Deo, quod Maria faciat opera bona in publico quam in occulto,
quatenus videntes glorificent Deum. 60 Sciendum autem est, quod Maria debet emittere duas flammas, vnam in
occulto et aliam in publico, hoc est duplicem humilitatem habere. Prima sit in corde interius, secunda sit exterius.
61 Prima est, vt Maria cogitet se indignam et inutilem ad omnia bona et vt nullis se in cogitacione preferat,
laudari et videri non appetat, arroganciam fugiat, Deum super omnia desiderando et eius verba imitando. 62 Si
autem Maria talem flammam emittit signis operum, tunc illuminabitur cor eius caritate, et omnia contraria
adueniencia vincuntur et faciliter tollerantur. Secunda flamma sit in publico. 63 Si enim vera humilitas est in
corde, apparere eciam debet in veste et audiri ab ore et perfici operacione. 64 Tunc autem vera humilitas est in
veste, quando magis eligit Maria vestem minoris valoris, ex qua habet calorem et vtilitatem, quam vestem
maioris valoris, ex qua habebit superbiam et ostentacionem. 65 Nam vestis, que valet modicum et vocatur apud
homines vilis et abiecta, vere pulchra est apud Deum, quia prouocat humilitatem. Vestis vero, que multo precio
emitur et vocatur pulchra, deformis est apud Deum, quia aufert pulchritudinem angelorum, idest humilitatem. 66
Sed si Maria ex aliqua racionabili causa cogeretur habere habitum modicum meliorem, quam ipsa vellet, non
propter hoc turbetur, quia ex hoc augetur merces eius. 67 Item Maria debet habere humilitatem in ore, scilicet
loquendo humilia, vitando scurrilia, cauendo multiloquia, non subtilizando verba, non preferendo sua sensibus
meliorum. 68 Si vero Maria audierit se pro aliquo bono opere laudari, non eleuetur sed respondeat sic: 'Laus sit
Deo, qui dedit omnia! Quid enim ego sum nisi puluis ante faciem venti aut quid boni a me, qui sum sicut terra
sine aqua?' 69 Si vero Maria vituperatur, non contristetur sed respondeat sic: 'Dignum est, quia tociens in
conspectu Dei peccaui et non penitui. Maioribus enim affliccionibus ego digna sum. Ideo rogate pro me, vt
245

