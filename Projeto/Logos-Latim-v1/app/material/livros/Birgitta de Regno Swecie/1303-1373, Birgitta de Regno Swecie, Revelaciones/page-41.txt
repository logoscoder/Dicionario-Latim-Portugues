receperunt decem mandata mea et composuerunt in unum verbum. 9 Quid est hoc unum verbum? 'Porrige
manum et da pecuniam!' Hec est sapiencia eorum, loqui pulchre et agere male, simulare se meum et agere
nequiter contra me. 10 Ipsi denique pro muneribus peccantes libenter paciuntur in peccatis, simplices exemplo
suo precipitant. Insuper euntes per viam meam odiunt. 11 Secundo defensores Ecclesie, idest curiales, sunt
infideles. Qui fregerunt promissionem suam et iuramentum et peccantes contra fidem sancte Ecclesie mee et
constitucionem libenter tolerant. 12 Tercio laboratores, idest communitas, sunt sicut tauri indomiti, quia habent
tria. Effodiunt enim terram pedibus, secundo implent se ad sacietatem, tercio complent voluptatem suam iuxta
desiderium suum. 13 Sic communitas nunc totis affeccionibus inhiat temporalibus. Implet se immoderata gula et
vanitate mundi. Complet absque racione carnis sue delectacionem. 14 Sed licet multi sint inimici mei, tamen
inter eos multos habeo amicos, quamuis occultos. Sicut dicebatur ad Heliam, qui nullum putabat superesse
amicum meum nisi se solum: 'Habeo', inquit, 'septem milia virorum, qui non flectebant genua sua ante Baal', sic
ego, licet multi sint inimici, habeo tamen occultos amicos inter eos, qui cotidie plorant, quod inimici mei
preualuerunt et quod nomen meum despicitur. 15 Propterea propter preces eorum, sicut rex caritatiuus et bonus,
sciens opera ciuitatis mala, pacienter tolerat inhabitantes et mittit litteras amicis suis, faciens eos cautos de
periculo suo, sic ego verba mea mitto amicis meis, que non sic obscura sunt ut Apocalipsis, quem Iohanni
ostendi sub obscuritate, ut a spiritu meo in suo tempore, cum michi placeret, explanarentur. 16 Nec ita occulta
sunt, ut non annuncientur - sicut Paulus videbat de misteriis meis, que non licebat loqui -, sed sic aperta sunt,
quod omnes tam parui quam magni intelligant, tam leuia, ut omnes, qui velint, possint capere. 17 Ergo amici mei
verba mea venire faciant ad inimicos meos, si forte conuertantur, et innotescat eis periculum et iudicium eorum,
ut compungantur de factis suis! 18 Alioquin iudicium erit ciuitatis, et sicut interrumpitur murus, ubi non
relinquitur lapis super lapidem nec in fundamento duo lapides sibi mutuo adherebunt, sic ciuitati, idest mundo,
fiet. 19 Iudices vero ardebunt igne ardentissimo. Nullus autem ignis ardencior est quam qui nutritur aliqua
pinguedine. 20 Isti iudices pingues fuerunt, quia plus occasionem habuerunt complendi voluntatem suam, plus
aliis excedebant honore et habundancia temporalium, plus aliis habundabant malicia et iniquitate. Ideo in
sartagine feruentissima ardebunt. 21 Defensores vero suspendentur in altissimo patibulo. Patibulum enim constat
ex duobus lignis erectis et tercio posito ex transuerso ut superliminare. 22 Hoc patibulum cum duobus lignis est
pena eorum seuissima, que constat quasi ex duobus lignis. Primo, quod non sperabant premium meum eternum
nec pro eo operibus laborabant. 23 Secundum lignum est, quod diffidebant de potencia et bonitate mea, quod non
omnia possem nec vellem dare eis ad sufficienciam. 24 Lignum autem ex transuerso est consciencia eorum
praua, ex eo videlicet, quod intelligebant bene et faciebant mala nec verecundabantur facere contra conscienciam
suam. 25 Funiculus autem patibuli est ignis eternus, qui non extinguitur aqua nec rescinditur forpicibus nec
finietur vel rumpetur vetustate. 26 In hoc patibulo, ubi est pena seuissima et ignis inextinguibilis, pendebunt et
habebunt confusionem sicut proditores. 27 Sencient miserias, quia fuerunt infideles. Audient obprobria, quia
displicuerunt eis verba mea. Erit ve in ore eorum, quia laus et honor proprius dulcis fuit eis . 28 In hoc patibulo
lacerabunt eos corui viui, idest demones, qui numquam saciantur. Sed nec lacerati consumentur: sine fine viuent
cruciati et sine fine viuent cruciatores. 29 Ibi erit ve, quod numquam finietur, miseria, qua numquam mitigabitur.
Ve eis, quod umquam nati fuerunt! Ve eis, quod vita eorum prolongata fuerat! 30 Tercio iusticia laboratorum est
qualis taurorum. Tauri habent carnem et pellem nimis duram. Ideo iudicium eorum est ferrum acutissimum. Hoc
ferrum acutissimum est mors inferni, que cruciabit eos, qui me contempserunt et propriam voluntatem pro
mandato meo dilexerunt. 31 Littera igitur, idest verba mea, scripta est. Laborent amici mei, ut ad inimicos meos
sapienter et discrete veniant, si forte audire velint et resipiscere. 32 Si autem aliqui auditis verbis meis dixerint:
'Expectemus adhuc modicum, tempus nondum veniet, nondum est tempus eius', ego iuro in deitate mea, que
Adam expulit de paradiso, Pharaoni decem plagas immisit, quod venio eis cicius, quam credunt; 33 ego iuro in
humanitate mea, quam de virgine assumpsi sine peccato pro salute hominum, in qua tribulacionem habui in
corde, penam sum passus in carne, mortem pro vita hominum, in qua resurrexi et ascendi et sedeo ad dexteram
Patris verus Deus et homo in una persona, quod complebo verba mea; 34 ego iuro in Spiritu meo, qui super
apostolos in die pentecostes est missus et inflammauit eos, ut omnium gencium linguis loquerentur, quod, nisi
cum emendacione ad me quasi serui et fragiles redierint, vindicabor in eos in ira mea. 35 Tunc ve erit eis in
corpore et in anima. Ve, quia viui in mundum venerunt et in mundo vixerunt. Ve, quia modica fuit eorum
voluptas et adhuc illa vana, et cruciatus eorum erit perpetuus. 36 Tunc sencient, quod nunc credere contempnunt,
quod verba mea fuerunt caritatis. Tunc intelligent, quod quasi pater monui eos et me noluerunt audire. 37 Ecce,
si verbis noluerint credere beniuolencie, credent operibus, cum venerint."
Caput 57 Verba Domini ad sponsam, qualiter ipse sit in Christianorum animabus cibus abhominabilis et
despectus et per contrarium mundus in eis sit delectabilis et dilectus, et de iudicio terribili contra tales illato.
{ Filius loquebatur ad sponsam: "Sic faciunt michi Christiani nunc, sicut Iudei fecerunt michi. Ipsi eiecerunt me
de templo et habebant perfectam voluntatem interficiendi me, sed quia nondum venerat hora mea, exiui de
manibus eorum. 2 Sic Christiani faciunt michi nunc. Ipsi eiciunt me de templo suo, idest de anima eorum, que
templum meum esse deberet, et libenter occiderent me, si possent. 3 Ego sum in ore eorum quasi caro putrida et
fetens et videor eis quasi homo loquens mendacium, et nichil curant de me. Ipsi vertunt ad me dorsum et ego ad
eos vertam occiput, quia in ore eorum nichil est nisi cupiditas, in carne luxuria quasi iumenti. In auditu eorum
41

