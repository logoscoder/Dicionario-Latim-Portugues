fuerit, comitatur, ita virgo mater suum Filium ad tormentorum loca perductum sequebatur. 9 Videns quoque
mater Filium corona spinea derisum suamque faciem sanguine rubricatam et eius maxillas ex magnis alapis
rubicundas, grauissimo dolore ingemuit et tunc sue maxille pre dolorum magnitudine ceperunt pallescere. 10
Sanguine quippe Filii in eius flagellacione per totum ipsius corpus defluente innumerabilium aqua lacrimarum de
virginis oculis decurrebat. 11 Videns deinde mater suum Filium in cruce crudeliter extendi, in omnibus sui
corporis viribus cepit tabescere. 12 Audiens vero malleorum sonitum, quando Filii manus et pedes ferreis clauis
perforabantur, tunc omnibus virginis sensibus deficientibus ipsam in terram velut mortuam doloris magnitudo
prostrauit. 13 Iudeis itaque felle et aceto ipsum potantibus anxietas cordis ita linguam et palatum virginis
exsiccauit, quod labia sua benedicta ad loquendum tunc mouere non valuit. 14 Audiens quoque postmodum
illam flebilem Filii sui vocem in mortis agone dicentem: "Deus meus, Deus meus, vt quid me dereliquisti?"
vidensque deinde, quod omnia eius membra obriguerunt et inclinato iam capite spiritum exalabat, tunc doloris
acerbitas ita cor virginis suffocauit, quod nullus sui corporis articulus moueri videbatur. 15 Vnde non paruum
miraculum in hoc Deus tunc fecisse dinoscitur, cum virgo mater tot et tantis doloribus intrinsecus sauciata suum
spiritum non emisit, 16 quando tam dilectum Filium nudum et cruentatum, viuum et mortuum atque lancea
transfixum omnibus eum deridentibus, inter latrones pendere prospexit, illis pene omnibus, quibus notus
extiterat, ab eo fugientibus et multis ipsorum a rectitudine fidei enormiter exorbitantibus. 17 Igitur
quemadmodum suus Filius super omnes in hoc mundo viuentes amarissimam mortem sustinuit, ita ipsius mater
in sua benedicta anima amarissimos dolores sufferendo portauit. 18 Commemorat eciam sacra pagina, quod vxor
Finees, archam Dei ab eius inimicis captam esse percipiens, pre dolorum vehemencia protinus expirauit; cuius
mulieris dolores Marie Virginis doloribus comparari non possent, que sui benedicti Filii corpus (quod archa
predicta figurabat) inter clauos et lignum captum detineri videbat. 19 Maiori namque caritate virgo suum Filium,
Deum verum et hominem, peramabat, quam aliquis a viro et muliere genitus se ipsum aut alium posset diligere.
20 Vnde quia mirabile cernitur, quod illa vxor Finees a doloribus mortua fuit, que minoribus doloribus
vrgebatur, et Maria reuixit, que grauioribus mesticiis extitit lacessita, quis in hoc aliud cogitare poterit, nisi quod
de speciali omnipotentis Dei dono contra omnes corporales vires suas ipsa vitam retinuit? 21 Moriens denique
Dei Filius celum aperuit et amicos suos, qui in Inferno tenebantur, potenter eripuit. Reuiuiscens autem virgo
rectam fidem vsque ad Filii resurreccionem integraliter sola seruabat multosque a fide miserabiliter deuiantes
reducendo ad fidem corrigebat. 22 Mortuus siquidem suus Filius de cruce depositus fuit et pannis inuolutus vt
alia funera sepulture traditus est. Et tunc omnes ab eo recesserunt et pauci eum resurrecturum crediderunt. 23
Tunc eciam a corde matris dolorum stimuli fugierunt et consolacionum delectacio cepit in ipsa suauiter renouari,
quia sciebat, quod Filii sui tribulaciones iam erant ex toto finite ipsumque cum deitate et humanitate die tercia ad
eternam gloriam debere resurgere ac deinceps nullam molestiam debere nec posse pati.
Caput 19 Sabbato. In istis tribus leccionibus subsequentibus ostendit angelus, quam immobilis fuit beata Virgo a
recta fide, quando ceteri de Christi resurreccione dubitabant, et quam proficua fuit multis sua vita et doctrina et
qualiter in corpore et anima in celum fuit assumpta. Confirmet nos in fide sanctissima gloriosa Dei mater
piissima. Amen.
{ De longinquis partibus regina Austri ad regem Salomonem legitur peruenisse eiusque visa sapiencia pre
stupore immenso non habuisse spiritum; que resumptis viribus regem suis commendauit sermonibus, magnisque
eum glorificauit muneribus. 2 Huic vtique regine excellentissima regina Virgo Maria conuenienter similatur,
cuius animus tocius mundi ordinem et processum ab eius exordio vsque ad eius finem sagaciter perlustrans 3 et
vniuersa, que in eo erant, diligenter prospiciens nichil in eo repperit, quod possidere vel audire desideraret, nisi
solummodo illam sapienciam, quam de Deo audiuerat. 4 Illam itaque omni auiditate quesiuit, illam sollicite
inuestigauit, donec ipsam sapienciam, scilicet Christum, Dei Filium, qui incomparabiliter Salomone sapiencior
est, sapienter inuenit. 5 Videns autem ipsa virgo, quam sapienter ille per corporis sui passionem in cruce reuicit
animas eisque celi portas aperuit, quas subdolus hostis ad gehennalem mortem vicerat, tunc ipsa virgo morti
propinquior stabat quam regina Austri, quando videbatur spiritum non habere. 6 Christi deinde, Dei ac sui Filii,
passione consummata, tunc ipsa virgo resumptis viribus donis ipsi Deo gratissimis ipsum glorificabat; nam
plures animas sua salutari doctrina ipsi Deo presentabat quam aliqua alia persona post Christi mortem vniuersis
suis operibus. 7 In hoc eciam suis sermonibus ipsum honorifice commendasse probatur, quod multis post eius
humanitatis mortem de ipso per omnia dubitantibus verum Dei Filium in deitate eternaliter immortalem ipsa eum
sola constanter asseruit. 8 Tercia quippe die de ipsius resurreccione discipulis hesitantibus et mulieribus in
sepulchro eius corpus sollicite inquirentibus ipsisque apostolis pre maxima cordis anxietate et pauore se pariter
includentibus, 9 tunc virgo mater, quamuis Scriptura eo tempore ipsam aliquid locutam non commemorat, sine
dubio tamen credendum est, quod ipsa Dei Filium in carne ad eternam gloriam resurrexisse testificata est et quod
mors de cetero illi numquam posset amplius dominari. 10 Item quamuis eciam Scriptura dicat, quod Christi
resurreccionem Magdalena et apostoli prius viderunt, sine dubio tamen credendum est, quod sua mater
dignissima antequam illi veraciter hoc sciebat et priusquam illi eum viuum resurrexisse a mortuis vidit, propter
quod iubilo cordis plenissima ipsum humiliter collaudauit. 11 Ascendente vero suo benedicto Filio ad suum
regnum gloriosum Virgo Maria in hoc mundo ad bonorum confortacionem et errancium correccionem remanere
permissa est. 12 Erat enim magistra apostolorum, confortatrix martyrum, doctrix confessorum, clarissimum
366

