Caput 48 Verba Filii ad sponsam de quodam rege, qualiter debeat augere Dei honorem et caritatem ad animas; et
de sentencia contra eum, si non fecerit.
{ Filius loquitur: "Si iste velit me honorare, minuat primo dedecus meum et augeat honorem meum. Dedecus
quippe meum est, quod precepta mea, que precepi, et verba, que personaliter locutus fui, contempnuntur et quasi
a pluribus pro nichilo reputantur. 2 Si igitur velit me diligere, habeat a modo maiorem caritatem ad animas
omnium, pro quibus ego aperui celum cum sanguine cordis mei. 3 Si autem plus desiderat requiem, que est cum
Deo, quam dilatare patrimonium suum, habebit profecto maiorem delectacionem et auxilium a Deo reuincere
locum illum Iherusalem, in quo iacuit corpus meum mortuum. 4 Dic insuper tu, que hec audis: Ego Deus permisi
eum coronari. Ideo ad ipsum pertinet plus sequi voluntatem meam et me super omnia honorare et diligere. 5
Quod si non fecerit, breuiabuntur dies eius. Hii quoque, qui carnaliter eum diligunt, separabuntur ab eo cum
tribulacione, regnumque eius in plures partes diuidetur."
Caput 49 Visio sponse sub figura Ecclesie; et de eius exposicione, in qua continentur modus et status, quos Papa
debet tenere respectu sui et respectu cardinalium et aliorum prelatorum sancte matris Ecclesie, et quam maxime
in statu humilitatis.
{ Vni persone videbatur, quasi quod esset in magno choro, et apparuit sol magnus et lucens, dueque sedes quasi
predicatorum in choro erant, una a dextris aliaque a sinistris distantes a sole longo spacio et interuallo, duoque
radii de sole ad sedes procedebant. 2 Tunc vox una audiebatur de sede que ad sinistram partem erat dicens: "Aue,
rex, in eternum, creator et redemptor iustusque iudex! Ecce vicarius tuus, qui sedet in sede tua in mundo, reduxit
iam sedem suam in antiquum et priorem locum, ubi sedit primus papa Petrus, qui fuit princeps apostolorum." 3
Respondit vox de dextra sede dicens: "Quomodo," inquit, "poterit intrare in sanctam Ecclesiam, in qua foramina
cardinum sunt plena rubigine et terra? 4 Ideo et postes inclinati sunt ad terram, quia in foraminibus non est locus,
ubi uncini imprimantur, qui postes deberent sustentare. Vncini quoque sunt extensi ad plenum nichilque curuati
ad postes tenendum. 5 Pauimentum vero totum effossum est et conuersum in foueas profundas ad modum
puteorum profundissimorum, qui nullum omnino habent fundum. 6 Tectum autem est linitum pice et ardet de
igne sulphureo stillans quasi pluuia densa. 7 De nigredine vero et spissitudine fumi, qui de abisso fossarum et de
stillicidiis tecti ascendit, omnes parietes maculati sunt et ita deformes in colore ad intuendum, quasi sanguis
commixtus putrida sanie. 8 Ideo amicum Dei non decet habere mansionem in tali templo." 9 Respondit vox de
sede ad partem sinistram: "Expone," inquit, "spiritualiter, que dixisti corporaliter." 10 Tunc ait vox: "Papa
similatur et designatur in postibus; in foraminibus vero cardinum significatur humilitas, que sic vacua debet esse
ab omni superbia, ut nichil appareat in ea nisi quod pertinet ad officium humile pontificale, sicut foramen debet
esse vacuum totaliter a rubigine. 11 Sed iam foramina, id est humilitatis insignia sunt ita repleta superfluitatibus
et diuiciis et facultatibus, que ad nichil aliud custodiuntur nisi ad superbiam, quod nichil apparet humile, quia
tota humilitas conuersa est ad mundanam pompam. 12 Ideo non mirum, quod Papa, qui similatur in postibus,
inclinatus est ad mundialia, que significantur in rubigine et in terra. 13 Propterea Papa incipiat veram
humilitatem in se ipso; primo in apparatu suo, in vestibus, in auro et argento et vasis argenteis, in equis et aliis
utensilibus, segregando de eis omnibus sola necessaria sua, alia vero erogando pauperibus et specialiter hiis,
quos nouerit amicos Dei. 14 Deinde moderate disponat familiam suam et necessarios habeat famulos, qui vitam
suam custodiant; 15 quia licet in manu Dei est, quando eum velit vocare ad iudicium, iustum tamen est quod
habeat famulos propter roborandam iusticiam et ut eos, qui se contra Deum et sanctam Ecclesie consuetudinem
erigunt, valeat humiliare. 16In uncinis vero, qui postibus coniunguntur, significantur cardinales, qui extenti et
effusi sunt, in quantum valent, ad omnem superbiam, cupiditatem et carnis delectamentum. 17 Ideo recipiat Papa
in manu malleum et forpicem et flectat cardines ad velle suum non permittendo eos habere plura de vestibus, de
familia et de utensilibus, nisi quantum requirit necessitas et usus vite. 18 Flectatque eos forpice, id est verbis
lenibus et consilio diuino paternaque caritate; qui si noluerint obedire, recipiat malleum ostendendo scilicet eis
seueritatem suam faciendoque quidquid poterit, quod tamen non sit contra iusticiam, donec flectantur ad velle
suum. 19 In pauimento autem significantur episcopi et clerici seculares, quorum cupiditas nullum habet fundum;
de quorum superbia et vita luxuriosa procedit fumus, ob quem abhominantur eos omnes angeli in celis et amici
Dei in terris. 20 Ista enim emendare potest Papa in multis, si unumquemque permittat habere necessaria non
superflua precipiatque unicuique episcopo attendere ad cleri sui vitam. 21 Et omnis, quicumque noluerit
emendare vitam suam et stare in continencia, priuetur omnino prebenda sua, quia carius est Deo, quod in illo
loco non dicatur missa, quam quod manus meretrice tangant corpus Dei."
Caput 50 Visio incomprehensibilis sponse de iudicio multarum personarum adhuc viuencium, in qua audiuit: "Si
homines emendauerint peccata, et ego iudicium mitigabo."
{ Michi videbatur, quasi quod unus rex sederet in sede iudiciaria, et quelibet persona viuens staret ante illum;
quelibetque persona habebat duos stantes iuxta se, quorum unus apparebat, quod esset quasi miles armatus, alter
vero quasi Ethyops niger. 2 Ante vero iudicium stabat pulpitum, in quo iacebat liber eo modo dispositus, sicut
vidi prius, cum ante eum tres reges viderem stare. 3 Vidi eciam, quod quasi totus mundus staret ante pulpitum, et
audiui tunc iudicem dicentem ad militem illum armatum: "Voca," inquit, "ante iudicium illos, quibus tu seruiuisti
cum caritate!" 4 Et mox illi qui nominabantur ceciderunt. Quorum quidam iacuerunt longiori mora, quidam
breuiori, antequam anime separarentur a corpore. 5 Omnia autem, quecumque audiui et vidi tunc, non valeo
124

