diuinitatis. 16 Verum quia non decet, fili mi, te esse sine sponsa nec sponsam habere nisi castissimam, ideo
mittam amicos meos, qui accipiant tibi sponsam nouam, venustam aspectu, honestam moribus, desiderabilem
tactu, et in thalamum tuum introducant. 17 Ipsi autem amici mei erunt celeres tales sicut aues volantes, quia
Spiritus meus cum me ipso ducet eos. Erunt et fortes sicut illi, ante quorum manus murus dissoluitur. Erunt et
magnanimes tamquam illi, qui non timent mortem et parati sunt dare vitam. 18 Hii adducent ad te sponsam
nouam, idest animas electorum meorum acquirent tibi cum magno honore et decore, cum magna deuocione et
caritate, cum virili labore et perseuerancia forti. 19 Ego sum ille, qui nunc loquor, qui in Iordane et monte
clamaui: 'Hic est Filius meus dilectus!' Verba mea cicius complebuntur."
Caput 34 Mater Dei declarat sponse per similitudinem, qualiter verba istius libri celestis ipsa virgo impetrauit a
Filio ad supplicacionem omnium electorum mundi. Que verba promittunt malediccionem superbis et
misericordiam humilibus. Continentur eciam verba, in quibus datur certis personis potestas expellendi demonia
et concordandi discordes, et specialiter reges Francie et Anglie.
{ Mater loquebatur: "Filius meus est similis regi, qui habebat ciuitatem, in qua septuaginta principes erant, et in
cuiuslibet dominio non erat nisi vnus fidelis regi. 2 Tunc illi fideles videntes, quod infidelibus non instabat nisi
mors et dampnacio, scripserunt ad quandam dominam familiarissimam regi rogantes eam, vt rogaret pro eis et vt
suggereret regi, quatenus scriberet eis verba ammonicionis sue, quibus resipiscerent a pertinacia sua. 3 Qua
suggerente regi de salute illorum infidelium respondit ei rex: 'Nichil restat eis nisi mors et ea digni sunt.
Verumptamen propter preces tuas scribam eis duo verba. 4 In primo autem verbo sunt tria: primo dampnacio,
quam merentur, in secundo paupertas, in tercio confusio et dehonestacio, qua digni sunt pro suis factis.
Secundum verbum est, quod omnis, qui se humiliauerit, habebit graciam et fruetur vita.' 5 Cumque littera
continens hec duo verba venisset ad illos infideles, dixerunt quidam ex eis: 'Nos sumus ita fortes sicut rex et ideo
defendemus nos.' 6 Alii dixerunt: 'Non est nobis cura de vita et morte. Quod magis euenerit, non est nobis magna
cura.' Alii quoque dixerunt: 'Falsum est, quod audiuimus, et confictum. Nam littera ista de ore regis non
emanauit.' 7 Auditis igitur responsis istis scripserunt illi fideles iterum secundo ad predictam dominam
familiarissimam regi dicentes: 'Non credunt isti infideles verbis regis seu nostris. 8 Ideo postula a rege, vt in
signum credulitatis mittat eis aliquod speciale signum, quo credant litteram de ore regis processisse.' 9 Quod
audiens rex dixit: 'Duo specialiter pertinent ad regem, corona scilicet et clipeus. Coronam regis nullus portare
potest nisi rex, clipeus quippe regis pacificat discordantes. Ergo duo ista mittam eis, si forte credant verbis meis
et a malicia sua resipiscant.' 10 Iste rex non aliud significat nisi filium meum, qui est rex glorie et filius Dei
atque meus. Hic habet ciuitatem, idest mundum, in quo septuaginta sunt lingue quasi septuaginta dominia. 11 Et
in qualibet lingua vnus amicus filii mei est, idest nulla lingua est, in qua non inueniantur aliqui amici filii mei.
Qui significantur in vno propter vnitatem fidei et caritatis. 12 Ego autem sum illa domina familiarissima regi, et
ad me amici mei videntes mundo instare miseriam miserunt preces suas rogantes, vt filium meum pro mundo
mitigarem. Qui precibus meis et sanctorum flexus misit mundo verba oris sui ab eterno prescita. 13 Ad quorum
credulitatem, ne reputarentur aliunde conficta, impetraui in signum coronam et clipeum regis: coronam propter
potestatem, que dabitur vni, super spiritus immundos, clipeum propter opus pacis, quod dabitur alteri, scilicet
discordancia corda reformare in vnum cor et mutuam caritatem. 14 Verba autem filii mei non sunt nisi quasi duo
verba, quia in omnibus illis non sunt alia nisi ista duo, malediccio scilicet in indurantes se et misericordia in
humiliantes se." 15 Hiis dictis Filius loquebatur ad matrem: "Benedicta sis tu! Tu es quasi mater illa, que
mittitur, vt accipiat filio suo vxorem. Sic ego mitto te ad amicos meos, qui animas electorum coniungant michi in
coniugium spirituale, quale Deum decet. 16 Ergo propter magnam misericordiam tuam et caritatem, qua sic
feruenter diligis animas, do tibi auctoritatem super coronam illam et clipeum, vt non solum duobus sed et aliis,
quibus volueris, dare possis. 17 Tu enim plena es misericordia et ideo omnem misericordiam trahis a me ad
peccatores. Benedictus sit ille, quicumque tibi seruit, quia nec relinquetur in morte nec in vita." 18 Deinde
loquebatur mater iterum ad sponsam: "Scriptum est, quod Iohannes Baptista precessit ante faciem filii mei; quem
non omnes viderunt, quia in heremo erat. Sic ego ante terribile iudicium illud futurum filii mei precedo cum
misericordia mea. 19 Ergo ex parte mea dic illi, qui habet coronam, quod, quociens senserit Spiritum solitum et
feruorem in se filii mei, super vexatum legat ista verba: 20 'Deus Pater, qui est cum Filio et Spiritu Sancto
creator omnium rerum et iudex eorum, que facta sunt, qui misit benedictum filium suum cum se ipso in viscera
virginis Marie propter nostram salutem, 21 precipio tibi, immunde spiritus, vt ad gloriam eius et propter preces
Marie virginis exeas ab ista creatura Dei in nomine eius, qui natus est de virgine Ihesus Christus vnus Deus, qui
est Pater et Filius et Spiritus Sanctus.' 22 Deinde dicetur ex parte mea alteri, qui habet clipeum: 'Tu sepe me
misisti quasi nuncium tuum ad Deum, et rogaui filium meum pro te. Nunc ego rogo te, vt tu vadas nuncius meus
ad summum caput Ecclesie, quia eciam si sederit ei Lucifer, verba filii mei secundum eius voluntatem
perficientur.' 23 Cum autem venerit in Franciam, conuentis ante se principibus dicat in audiencia eorum hec
verba: 'Deus, qui est cum Patre et Spiritu Sancto creator omnium rerum et eorum, que facta sunt, qui dignatus est
descendere in viscera virginea et vnire diuinitatem suam humanitati, non tamen separans se a diuinitate, 24 qui
fixit sic caritatem suam ad hominem, vt, cum videret lanceam et acutos clauos et omnia instrumenta mortis ante
se, magis voluit mori et omnia horribilia instrumenta mortis sufferre neruosque incidi, manus et pedes perforari
quam caritatem ad hominem fixam relinquere, ipse propter suam passionem vos coniungat in vnum cor, qui
222

