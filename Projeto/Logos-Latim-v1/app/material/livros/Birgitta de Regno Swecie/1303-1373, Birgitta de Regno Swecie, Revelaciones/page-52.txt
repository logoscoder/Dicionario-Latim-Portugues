optineant celeste gaudium sed penam in inferno sine fine. 40 Scito eciam, quod claustrales, qui coguntur contra
velle proprium ex diuina caritate fieri prelati, non sunt in eorum numero computandi. 41 Milites quoque, qui mea
portabant arma, fuerunt parati dare vitam pro iusticia et effundere sanguinem propter fidem sanctam, indigentes
promouendo ad iusticiam, malosque deprimere et humiliare. 42 Sed nunc audi, quomodo auersi sunt! Placet
quippe nunc eis magis mori in bello pro superbia, cupiditate et inuidia iuxta diabolicas suggestiones quam
secundum mandata mea viuere ad optinendum gaudium sempiternum. 43 Ergo omnes, qui in tali voluntate
moriuntur, dabitur eis stipendium ex iudicio iusticie, scilicet animabus eorum in eterna diaboli coniunccione. 44
Hii vero, qui michi seruiunt, tenentur habere stipendium cum celesti exercitu sine fine. 45 Hec verba ego, Iesus
Christus, locutus sum, verus Deus et homo, unus cum Patre et Spiritu sancto, semper Deus."
Caput 8 Verba Christi ad sponsam de cuiusdam militis retrocessione a vera milicia, idest ab humilitate,
obediencia, paciencia, fide etcetera ad falsam, idest ad superbiam et per contrarium, et de sue dampnacionis
experiencia et de dampnacionis incursu propter malam voluntatem sicut propter opus.
" {E go sum verus Dominus. Nullus enim dominus est me excellencior, nec ante me fuit nec post me erit, sed
omne dominium est a me et per me. 2 Ideo ego verus sum Dominus, nec aliquis vere est dominus dicendus nisi
ego solus, quia a me est omnis potestas. 3 Dixi tibi prius, quod duos habui famulos, quorum alter vitam
laudabilem viriliter assumpsit et virilius consumauit. Quem innumerabiles postea in eadem vita et milicia
sequebantur. 4 Nunc dicam tibi, quis de professione milicie, institute ab amico meo, primo recessit. Nomen eius
non dico tibi, quia non cognoscis eum ex nomine, sed intenciones eius et affectum tibi ostendam, qualis erat. 5
Quidam volens fieri miles venit ad templum meum, qui ingrediens audiuit vocem: 'Si tu vis fieri miles, oportet te
habere ista tria: 6 Primo debes credere panem, qui videtur in altari, esse Deum verum et hominem, celi et terre
creatorem. 7 Secundo debes habere maiorem abstinenciam a voluntate tua post assumptam miliciam quam antea
consueuisti. 8 Tercio non debes curare de honore mundi, et dabo tibi delectacionem diuinam et honorem
sempiternum.' 9 Quibus auditis et ipso secum hec tria deliberante, audiuit in mente sua vocem aliam pessimam,
tribus primis tria contraria sonantem: 'Si', inquit, 'volueris michi seruire, dabo tibi alia tria. 10 Dabo tibi
possidere, que vides, audire, que delectant, optinere, que appetis.' 11 Qui audiens ista cogitauit apud se: 'Ille
dominus primus iubet me credere, que non video, promittit, que nescio, iubet abstinere a delectacionibus, quas
desidero et video, iubet sperare incerta. 12 Alter autem promittit michi mundi honorem, quem video,
delectacionem, quam appeto, auditum delectabilium et visum non prohibet. 13 Certe melius est michi sequi eum
et habere, que video, uti hiis, de quibus certus sum, quam sperare incerta.' 14 Iste homo sic cogitans cepit primo
de vera milicia retrocedere. Ipse abnegauit professionem veram et promissionem irritauit. 15 Clipeum paciencie
proiecit ante pedes meos, gladium defensionis fidei reiecit de manibus suis et sic exiuit de templo meo. 16 Cui
dixit vox illa pessima: 'Si, sicut dixi, volueris esse meus, tunc debes procedere cum omni superbia in campum et
in plateas, ut, sicut ille Dominus precepit suis habere humilitatem in omnibus, sic nullum sit genus ostentacionis
et superbie, quod te fugiat. 17 Et sicut ille intrauit cum obediencia et omni se subdidit obediencie, sic nullum tu
patere te esse superiorem! Nulli curues per humilitatem ceruicem tuam. 18 Gladium assume in manibus ad hoc,
ut effundas sanguinem proximi tui et fratris tui propter acquisicionem possessionis eius! 19 Clipeum pone in
brachio ad hoc, ut libenter des vitam tuam pro acquisicione honoris! 20 Pro fide, quam ille habet, tu dilige
templum corporis tui, ut a nulla voluptate, que te delectat, abstineas!' 21 In talibus ergo homine illo firmante
voluntatem suam et intencionem, princeps suus imposuit collo eius manum suam in loco ad hoc constituto. 22
Locus enim qualiscumque non obest alicui, si voluntas fuerit bona, nec prodest, si intencio fuerit praua. 23 Dictis
autem verbis confirmacionis milicie sue, recessit ille, miliciam suam exercens ad omnem mundi superbiam,
paruipendens miser, quod ad maiora quam prius et austeriorem vitam fuerat obligatus. 24 Hunc militem infinite
milicie sequebantur et sequuntur in superbia, et profundius propter milicie professionem descendunt in abyssum.
25 Sed potes querere, quod multi volunt exaltari in mundo et vocari magni sed tamen non preualent: 'Numquid
isti propter voluntatem malam eque punientur sicut hii, qui omnem processum iuxta desiderium habebant?' 26
Ad hoc ego respondeo tibi: Quicumque completam habet voluntatem et facit, quantum potest, ut exaltari possit
in mundo et in mundi honore et nomine vano vocari nec tamen propter occultum iudicium meum permittitur
effectus voluntati, pro certo dico tibi, quod secundum voluntatem illam malam ita punietur sicut ille, qui
compleuit opere, nisi penitencia voluntas corrigatur. 27 Ecce de duobus, satis notis pluribus, dico tibi exemplum:
28 Quorum unus iuxta voluntatem suam prosperabatur et fere omnia, que concupiuit, optinuit. Alter eandem
voluntatem habuit sed non optinuit posse. 29 Primus optinuit honorem mundi, dilexit templum corporis sui in
omni voluptate, dominabatur, ut voluit, ad omnia, quo misit manum, proficiebat. 30 Alter eorum, voluntate
consimilis, minorem habuit honorem. Qui gaudenter cencies fudisset sanguinem proximi sui, ut cupiditatem
suam perficere potuisset. 31 Qui et fecit, quod potuit, et voluntatem suam iuxta desiderium suum adimpleuit. 32
Isti duo pares sunt in supplicio horrendo; qui licet non uno tempore et una hora fuerunt mortui ambo, tamen sic
loquor de anima unius sicut de duabus, quia ambarum una est dampnacio, una et vox ambarum erat in
separacione corporis animeque egressu. 33 Egressa ergo anima de corpore, ipsa loquebatur ad corpus sic: 'Dic
michi, ubi est nunc visio oculorum delectabilis, quam michi promisisti, ubi voluptas, quam michi ostendisti, ubi
verba delectabilia, quibus me uti precepisti?' 34 Affuit mox demon et respondit: 'Visio promissa non est nisi
puluis, verba non sunt nisi aer, voluptas non est nisi lutum et putredo. Hec ad nichilum tibi valent.' 35 Tunc
52

