ad portum celestis patrie, qui est sacratissimum Christi euangelium, tunc ipsum mentiri dicunt eorum opera
magis sequentes, qui peccatis quibuslibet se ingerunt, quam illorum verbis credentes, qui euangelicam predicant
veritatem. 7 Per lucem vero, quam amici Dei petebant, intelligo aliquam diuinam reuelationem fieri in mundo ad
hoc, ut caritas Dei renouari valeat in cordibus hominum et eius iusticia non obliuisci nec negligi. 8 Et ideo
placuit Deo propter misericordiam suam et suorum amicorum petitionem vocare te in spiritum sanctum ad
videndum, audiendum et intelligendum spiritualiter ad hoc ut ea, que audieris in spiritu, debeas alijs reuelare
secundum Dei voluntatem."
Caput 6 Verba eiusdem Ambrosij ad sponsam quandam similitudinem viri et uxoris et ancille disponentia, et
qualiter per adulterum episcopus malus et per uxorem ecclesia et per ancillam mundi amor designantur, et de
crudelissima sententia contra adherentes magis mundo quam ecclesie.
{ Ego sum Ambrosius episcopus, qui tibi appareo loquens tecum per similitudinem quandam, quoniam cor tuum
non potest capere intelligentiam spiritualium sine similitudine aliqua corporali. 2 Vir quidam erat habens uxorem
legittimam venustam valde et prudentem. Cui tamen ancilla plus placebat quam uxor et ex hoc tria contingebant:
Primum est quod verba et gestus ancille magis eum letificabant quam uxoris. 3 Secundum est, quod ancillam
vestiebat nobilissimis indumentis non curans, quod uxor pannosa esset aut quod communi panno vestiretur.
Tercium est, quod nouem horis morari solebat cum ancilla, decima vero solum cum uxore. 4 Nam prima hora
erat cum ancilla vigilans, dum eius pulcritudinem aspiciendo iocundabatur. Secunda hora inter ipsius brachia
dormiebat. Tercia hora pro ancille commodo corporalem laborem gaudenter sustinebat. 5 Quarta hora quietem
corporis cum ipsa habebat post corporis lassitudinem. Quinta hora inquietudinem mentis et curam super eius
prouisione habebat. Sexta hora mentis quietem cum ea habebat, quia iam videbat se de sua prouisione ei pleniter
complacere. 6 Septima hora intrabat in eum ardor carnalis concupiscentie. Octaua hora complebat cum ea sue
voluptatis appetitum. Nona hora aliqua omittebat agere, que tamen ei libebat perficere. Decima hora faciebat
aliqua, que tamen non delectabant eum facere. 7 Et sic una hora tantummodo manebat cum uxore. Veniens vero
quidam de propinquis uxoris ad adulterum grauiter increpauit eum dicens: 'Ad legittimam tuam mentis tue
caritatem conuerte ipsam diligendo et sicut decet vestiendo, nouemque horis cum ipsa manendo et sola decima
hora cum ancilla, alioquin scias te mortem pessimam subiturum.' 8 Per istum adulterum intelligo istius ecclesie
prouisorem habentem quidem episcopale officium sed vitam adulterinam. Ipse quippe sancte ecclesie spirituali
copula ita coniunctus est, quod ipsa eius sponsa carissima esse deberet, qui tamen caritatem suam ab ipsa retraxit
multo plus diligens seruilem mundum quam dominam sponsam tam preclaram. 9 Et ideo tria facit: Primum est,
quod de mundi fraudulenta adulatione plus gratulatur quam de sancte ecclesie morigerosa dispositione.
Secundum est, quod omnem mundi ornatum diligit, de defectu vero ornatus ecclesiastici corporalis vel spiritualis
minus curans. 10 Tercium est, quod nouem horas expendit pro mundo et solam decimam pro ecclesia sancta.
Nam prima hora cum mundo vigilat hilariter eius pulcritudinem intuens delectabiliter. Secunda hora inter brachia
mundi, que sunt altitudo murorum et vigilantia hominum armatorum, dormit suauiter corporis sui securitatem se
per hec tenere confidens feliciter. 11 Tercia hora pro mundano commodo corporalem laborem sustinet gaudenter,
ut ex hoc mundo letetur corporaliter. Quarta hora post corporalem laborem accipit quietem corporis libenter, quia
quidquid ei placet iam habet sufficienter. 12 Quinta hora mentis inquietudinem habet multipliciter, ut mundanis
rebus prouidere videatur sapienter. Sexta hora mentis quietem habet iocundaliter, prouisionem suam mundanis
hominibus placere videns uniuersaliter. 13 Septima hora audiendo et videndo mundi delectabilia et in voluntatem
suam trahit desiderabiliter, ex quibus in corde accenditur impatienter et intolerabiliter. Octaua hora perficit
actualiter, que prius desiderabat ardenter. 14 Nona hora aliqua sibi placita propter mundum omittit inutiliter, ne
videatur eos offendere, quos diligit carnaliter. Decima hora aliqua bona perficit sed non delectabiliter timens,
quod infamis habeatur contemptibiliter et diudicetur miserabiliter, si ea aliqua ex causa omiserit totaliter. 15 Et
ista hora decima solummodo cum sancta ecclesia solet commorari, bona, que facit, non ex caritate faciens sed ex
timore. Timet enim supplicium ignis infernalis, qui si posset cum sospitate corporis et mundanarum rerum
abundantia eternaliter viuere, de carentia superne felicitatis non curaret. 16 Propterea dico certissime iurans per
Deum, qui caret principio et erit sine fine, quod nisi se cito ad sanctam ecclesiam conuerterit cum ipsa nouem
horas ducendo, cum ancilla vero, idest mundo, decimam, non tamen eum diligendo sed inuitus eius diuitias et
honores secundum episcopale officium habendo, omnia ad Dei honorem humiliter et rationabiliter disponendo,
ipse in anima sua spiritualem percussionem tam grauem habebit, 17 sicut ille per similitudinem corporalem
loquendo habere videretur, qui tam horribiliter percutteretur in vertice, quod planta pedis cum tota corporis carne
dissolueretur, vene et nerui rumperentur, ossa confringerentur et medulle miserabiliter undique effluerent. 18 Et
sicut amarissime cor illius corporis cruciari videretur, si vertex et viciniora membra percuterentur, dum etiam
planta pedis, que remotior est, lederetur, sic et misera anima diuine sententie propinquissima ictui torqueri
existimabitur amarissime, dum conscientia se videt ubique intolerabiliter sautiari."
Caput 7 Verba Virginis ad sponsam, qualiter episcopus diligens mundum flabello pleno vento et testudini iacenti
in putredine comparatur,et quomodo talis Ambrosio episcopo oppositus iudicatur.
{ Scriptura dicit: "Qui diligit animam suam in hoc mundo, perdet eam. Iste vero episcopus diligit animam suam
iuxta omnem voluptatem suam et spiritualis delectatio non est in corde eius. 2 Ideo bene comparari potest
flabello pleno vento iuxta conflatorium. Nam sicut carbonibus consumptis et ere ignito fluente adhuc remanet
79

