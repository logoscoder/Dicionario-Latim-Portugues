herbas et arbores, sed solummodo locum absconditum et securum seu obstaculum quoddam, ut securius et
fiducialius teneat predam quam accepit. 7 Sic multi seruiunt michi oracionibus et ieiuniis ex timore quodam,
quia considerant penam horribilem et misericordiam meam magnam. Querunt me operibus exterioribus
aliquibus, sed voluntate faciunt contra mandata Filii mei. 8 Nam sicut ursus, sic et isti totam intencionem habent
ad carnis voluptatem et cupiditatem mundi, sed quia timent amissionem vite et supplicium futurum, ideo seruiunt
michi ea intencione, ne amittant graciam et ne incurrant penam. 9 Et hoc bene patet, quia nunquam considerant
passionem Filii mei, que est tanquam aurum preciosissimum, nec imitantur vitas sanctorum, qui sunt tanquam
lapides preciosi, 10 nec attendunt dona Spiritus sancti tanquam herbas odoriferas, nec relinquentes propriam
voluntatem faciunt voluntatem Filii mei, sed solummodo inniti volunt, ut fiducialius peccent et ut prosperentur in
mundo. 11 Quorum retribucio breuis erit, quia de frigido corde eorum processit opus. Et sicut ursus consumpta
preda non curat de firmamento pedum, quod habuit, sic veniente hora finis et completa voluptate carnis
modicum eis valet firmamentum meum, 12 quia non reliquerunt voluntatem suam, ut facerent meam, nec caritate
me quesierunt sed timore. Verumptamen, si perfecte corrigitur voluntas, opus cicius renouabitur et voluntas
bona, si opus defuerit, pro opere reputatur." 13 Hic fuit prepositus, qui ad velle suum vixit, qui veniens Romam
multum laudabiliter correxit vitam suam. Qui cum visitasset montem Garganum et sanctum Nicolaum et redisset
ad dominam, 14 cuius consilio totus stetit, dixit inter alia se multum mirari, quare illa magna et famosa ciuitas
Sipontina, ubi tot sanctorum corpora quiescunt, destructa erat. 15 Tunc sequenti die Filius Dei apparens dixit
domine: "Ille amicus tuus miratur de ciuitate que destructa est. Vere, filia, hoc meruerunt peccata inhabitancium.
16 Nam eciam alie ciuitates meruerunt consimilia, sed unus amicus meus habitabat ibi, qui perfectam habens ad
me caritatem continue increpabat et impugnabat mores eorum; 17 qui videns obstinacionem eorum rogabat me
cum lacrimis, ut magis desolaretur locus quam tot anime cotidie periclitarentur. Ego vero videns lachrimas eius
et quia nullus se perfecte poneret ad placandum me, permisi ea fieri que nunc audiuntur." 18 Cui illa: "O," inquit,
"Domine, dolendum est, quod multorum eciam bonorum reliquie et corpora iacent ibi tanquam immunda et sine
muro." 19 Respondit Christus: "Sicut ego habeo animas electorum meorum in me ipso, sic eciam curam habeo
de reliquiis amicorum meorum, que thesaurus meus sunt, donec recipiant duplicia eis repromissa." 20 Item
loquebatur domina: "O, Domine mi carissime, ego credo, quod illi loco Siponti multe gracie et remissiones
concesse fuerant a pontificibus. Numquid quia muri destructi sunt, eciam gracie abolite sunt?" 21 Respondit
Christus: "Quis locus sanccior est Iherusalem, ubi ego ipse Deus impressi vestigia mea? Quis locus nunc
despeccior, qui ab infidelibus inhabitatur et conculcatur? Attamen quicumque in Iherusalem veniunt, eandem
priorem graciam inuenient et remissionem. 22 Simile est de loco illo: quicumque venerit ad eum ex caritate et
perfecta voluntate, participabitur eadem gracia et benediccione quam ciuitas illa habuit tempore, quo stabat in
gloria sua propter fidem veniencium et laborem caritatis."
Caput 115 Christus loquens sponse de modo liberacionis cuiusdam demoniaci dicit ei, quod sicut corpus habet
membra extra corporaliter, sic anima habet eciam membra intus spiritualiter; et declarat illa Dominus valde
pulchre.
{ Filius loquitur: "Tu es quasi quedam rota, que precedentem sequitur. Sic tu voluntatem meam sequi debes. Dixi
tibi prius de quodam, cuius animam Dyabolus possidet; nunc dicam tibi, in quo membro captiuatus est. 2 Ego
sum similis homini, qui dicit lictori suo: 'Tres sunt in domo tua custodie. In prima sunt illi qui digni sunt carere
vita. In secunda sunt illi qui priuandi sunt aliquo membrorum. In tercia stant illi qui flagellandi sunt et priuandi
cute.' 3 Cui dicit lictor: 'Domine, si aliqui priuandi sunt vita, alii mutilandi et flagellandi, cur differtur iudicium?
Si enim cicius iudicarentur, obliuiscetur eorum dolor.' 4 Respondit dominus: 'Illa que ego facio sine causa non
facio. Nam qui priuandi sunt vita, expectandi sunt ad tempus, ut boni videntes miserias eorum meliores fiant, et
mali timeant et de cetero fiant cauciores. 5 Qui vero mutilandi sunt, necesse est ut tribulantur prius, quatenus
retractent in corde sua mala que fecerant et doleant de commissis. Qui autem flagellandi sunt eciam debent
dolore probari, ut cognoscant se in dolore, qui se in leticia neglexerunt, et tanto sollicicius talia committere
caueant, quo laboriosius sunt liberati.' 6 Ego igitur sum dominus ille qui Dyabolum habeo tanquam lictorem ad
vindictam malorum iuxta merita singulorum; cui potestas super animam istius data est, sed in quo membro
indicabo tibi nunc. 7 Sicut enim corpus per membra dispositum est extra, sic anima disponi debet intus
spiritualiter. Nam sicut corpus habet medullam, ossa et carnem, in carne vero sanguinem et carnem in sanguine,
sic anima debet habere tria, scilicet memoriam, conscienciam et intellectum. 8 Sunt enim quidam qui sublimia de
scripturis intelligunt sed nullam habent racionem; hiis deficit unum membrum. Alii vero sunt qui racionabilem
habent conscienciam sed nullam intelligenciam. 9 Alii vero habent intellectum sed non memoriam; et isti
grauiter infirmantur. Sed illi sani sunt in anima, qui racionem habent sanam et memoriam et intellectum. 10 Item
corpus habet tria receptacula. Primum est cor, super quod est una membrana gracilis defendens, ne aliquid
immundum attingat ad cor. Si enim minima macula ad cor attingeret, statim homo moreretur. Secundum
receptaculum est stomachus. Tercium sunt viscera, per que purgantur nociua. 11 Sic eciam anima spiritualiter
debet tria habere receptacula. Primum est desiderium diuinum tanquam cor, ut anima nichil feruencius desideret
quam me, Deum suum. Alioquin, si aliquis prauus affectus quamuis minimus intrauerit, statim anima maculatur.
12 Secundum est stomachus, id est discreta disposicio temporum et operum. Sicut enim omnis cibus liquescit et
digeritur in stomacho, sic omne tempus et cogitatus et opus secundum diuinam constitucionem disponatur
162

