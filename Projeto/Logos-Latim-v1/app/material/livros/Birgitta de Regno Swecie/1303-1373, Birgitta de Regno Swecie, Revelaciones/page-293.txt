Caput 30 Christus dicit hic, quod reges debent conari cum consilio spiritualium et sapientum virorum iustorum,
quod reparentur spiritualiter muri hierusalem, idest ecclesie, quod reformentur omnes status laycorum et
clericorum et religionum in pristinum et antiquum statum obediencie et obseruancie mandatorum dei et ecclesie.
{ Christus loquebatur sponse oranti pro quodam rege swecie dicens: Is, qui de dyaboli membro factus est
membrum meum, laboret sicut illi, qui reedificabunt muros hierusalem, qui pro legis etc. Require istud capitulum
in sexto libro capitulo XXVI .
Caput 31 Videbat sponsa in visione cadere solem et lunam in abyssum amisso splendore solito. Que significant
quendam regem et reginam mutantes bonos mores in malum, propter quod rex amisso regno captiuus mortuus
est.
{ Cum starem orando, vidi in spiritu celum quasi turbulentum et solem et lunam fulgentes in serenitate
clarissima, quorum lux eciam vltra celum se extendebat. 2 Cumque attente aspicerem, vidi quod angeli boni et
mali pugnabant contra solem et lunam, sed non preualuerunt, donec draco magnus et terribilis ascendit in celo,
cui sol et luna dederunt potestatem et claritatem suam. 3 Et tunc statim sol factus est pallidus et niger, et luna
fugit subtus terram. 4 Cumque aspicerem ad terram, vidi eam plenam reptilibus et serpentibus, qui comedebant
superficiem terre et occidebant homines caudis suis, donec sol cecidit in abyssum et locus lune non est inuentus
amplius. 5 Transactis autem post hec vndecim annis audiui vocem christi dicentem michi: Recordare, sponsa,
quod ostendi tibi in ciuitate Stockholmis de celo turbulento. Nunc autem exponam tibi, quid illa significant. 6
Celum, inquit, quod ostendi tibi turbulentum regnum istud swecie est. Nam regnum istud, quod quasi celeste et
quietum et iustum esse deberet, iam turbine tribulacionum agitatur, et iniquitatibus et exaccionibus conculcatur.
7 Nec mirum. Nam rex et regina, qui tanquam sol et luna fulgebant, iam denigrati sunt sicut carbones, quia
moribus et voluntate immutati sunt. Homines quoque de radice viperea eleuauerunt, vt prosternant amicos et
simplices meos. 8 Ideo scias, quod draco ipse confusus celerius descendet quam ascendit. Et amici mei, quorum
quidam vita sunt angelici, inter quos eciam sunt aliqui tanquam mali angeli vita sordidi, qui eleuabuntur et
liberabuntur a tribulacionibus suis. 9 Sol vero pallescet, donec venerit sub coronam, et dicetur de eo, quod
secundum splendorem eius multiplicate sunt tenebre eius.
Caput 32 Christus docet hic reges nouum et deuotum modum et formam creandi milites cuiusdam noue milicie
ad impugnacionem infidelium et defensionem sancte fidei et ecclesie.
{ Christus loquebatur ad sponsam inter alia dicens: Attende, sponsa, et scias, quod status laycorum bene erat alio
tempore antiquo dispositus. Nam quidam eorum excolebant terram et labori agrorum viriliter instabant. 2 Alii
velificabant nauibus et mercimonia ad alias regiones deferebant, vt vnius regionis fertilitas alterius subleuaret
inopiam. Alii instabant operi manuum et diuersarum arcium. 3 Inter istos erant quidam defensores fidei et
ecclesie mee, qui nunc dicuntur curiales seu armigeri, qui assumpserunt sibi arma ad vlcionem ecclesie sancte et
fidei et expugnacionem inimicorum eius. 4 In istis curialibus apparuit quidam bonus homo et amicus meus, qui
cogitabat apud se sic: Ego, inquit, non excolo terram vt agricultor, non desudo in fluctibus maris vt mercator et
non insisto operi manuum vt operator egregius. 5 Quid ergo faciam aut quibus operibus placabo deum meum?
Sed nec virilis sum in labore ecclesie, corpus meum debile est et molle ad paciendum vulnera, manus remissa ad
feriendum inimicos, mens fastidiosa ad cogitanda celestia. 6 Quid ergo faciendum est michi? Certe scio, quid
faciam. Surgam ergo et obligabo me cum iuramento stabili sub temporali principe, quod defensurus sum viribus
et sanguine meo fidem sancte ecclesie. 7 Veniens autem ille amicus meus ad principem seu regem ait: Domine,
ego sum de defensoribus ecclesie. Corpus meum nimis molle est ad paciendum vulnera, manus remissa ad
feriendum, mens instabilis ad cogitandum bona et laborandum, voluntas michi placet propria, requies non sinit
me fortiter pro domo dei stare. 8 Ideo constringo me cum iuramento publico sub obediencia sancte ecclesie et
tua, o princeps, quod eam defensurus sim omnibus diebus vite mee, vt si forte tepida mens et voluntas fuerit ad
certandum, propter iuramentum teneor et compelli possim ad laborandum. 9 Cui respondit princeps: Vadam
tecum ad domum domini et ero testis iuramenti tui et promissionis tue. Venientes autem ambo ad altare meum
amicus meus flexo genu ante altare meum dixit: 10 Ego nimis infirmus sum in carne mea ad paciendum vulnera,
voluntas propria nimis est michi cara, manus tepida ad feriendum. 11 Ideo in presenti promitto obedienciam deo
et tibi, qui caput es, cum iuramento meo firmiter astringens me sanctam ecclesiam contra inimicos eius
defensurum, amicos dei confortaturum, viduis et orphanis et fidelibus dei benefacturum, contra ecclesiam dei et
fidem eius numquam aliquod contrarium acturum. 12 Et insuper obligo me correccioni tue, si errare me
contingat, ad hoc vt obligatus ad obedienciam tanto magis cauere possim peccata et voluntatem propriam et tanto
feruencius et facilius insistere volunati dei et tue sciamque tanto michi esse damnabilius ceteris et
contemptibilius, si violata obediencia mandatis tuis contraire presumpsero. 13 Facta autem ista professione ad
altare meum princeps sapienter considerans disposuit sibi habitum ab aliis secularibus distinctum in signum
abdicacionis proprie voluntatis et vt sciret se superiorem habere et debere ei obtemperare. 14 Dedit eciam
princeps in manu eius gladium dicens: Hoc gladio inimicos dei comminues et interficies. Dedit et in brachium
eius clipeum dicens: 15 Hoc clipeo defendas te contra inimicorum iacula et pacienter tolera illata, vt prius crepat
clipeus quam fugias. 16 Iste vero amicus meus hec omnia audiente clerico meo qui presens erat firmiter
seruaturum se promisit. Qui clericus facta promissione dedit ei corpus meum in robur et fortitudinem, vt amicus
meus per corpus meum michi vnitus numquam a me separaretur. 17 Talis fuit amicus meus Georgius et plures
293

