omnia dedi et omnia possum auferre, digniori parte dignus sum. Temporalia autem ad utilitatem hominis et
necessitatem creata sunt, non ad superfluitatem. 52 Nonum talentum est diligens consideracio temporis sui
transacti et preteriti. Consideret enim homo facta sua, qualia fuerunt et quanta et quomodo emendata et quam
digne. 53 Attendat eciam, ne forte opera bona minora fuerunt quam mala. Quod si inuenerit mala sua maiora
quam bona, assumat sibi voluntatem perfectam emendandi et contricionem veram de commissis. 54 Et si fuerit
hec vera et firma, plus ponderabit coram Deo quam omnia peccata sua. 55 Decimum talentum est consideracio et
disposicio temporis sui futuri. 56 Si homo talem habet intencionem, quod nichil vult diligere nisi que Dei sunt,
nichil desiderare nisi que placere nouerit Deo, omnem tribulacionem libenter et pacienter amplecti, eciam inferni
penas, si Deus haberet inde consolacionem et si sic esset voluntas Dei, ferre, hoc talentum omnia excedit. 57 Per
hoc talentum omnia veniencia facile vitantur. Quicumque ergo hec decem talenta dederit, ipse habebit aurum
meum. 58 Sed eos, qui aurum meum deferunt, tripliciter, sicut dixi, vult impedire inimicus. Primo vult facere eos
desidiosos. 59 Alia enim est desidia corporalis, alia spiritualis. Corporalis est, quando corpus attediatur ad
laborandum, ad surgendum, et huiusmodi. 60 Spiritualis desidia est, quando homo spiritualis, senciens spiritus
mei dulcedinem et graciam, magis vult in illa dulcedine quiescere solus quam ad alios egredi et alios secum
iuuare, ut et illi de dulcedine sua participarent. 61 Numquid non Petrus et Paulus habuerunt dulcedinem
copiosam spiritus mei? Qui, si michi fuisset acceptabile, magis cum dulcedine interna, quam habuerunt, in
profundissimo loco terre iacuissent absconditi quam exissent in mundum. 62 Attamen ut alii fierent participes
dulcedinis eorum et alios secum edificare possent, magis elegerunt egredi ad aliorum profectum et maiorem
eorum gloriam quam soli esse et nullos de gracia eis data confortare. 63 Sic eciam amici mei nunc, quamuis
libenter soli vellent esse et letari de dulcedine, quam habent, attamen egredi debent, ut et alii participes fiant
gaudii eorum. 64 Sicut enim temporalibus aliquibus abundans non utitur eis solus sed committit aliis, sic eciam
verba et gracia mea non occultari debent sed diffundi in alios, ut et ipsi edificentur. 65 Tribus enim generibus
hominum amici mei succurrere possunt. Primo dampnatis, secundo peccatoribus, scilicet cadentibus in peccata et
resurgentibus, tercio bonis stantibus. 66 Sed potes querere: 'Quomodo quis potest succurrere dampnatis, cum
indigni sunt gracia et impossibile est eis redire ad graciam?' 67 Ad quod ego volo respondere tibi per exemplum.
68 Sicut enim, si in profundissimum aliquod precipicium essent infinite fosse, per quas, qui in profundum
caderet, necesse esset, ut descenderet, si aliquis autem obstrueret aliquam illarum fossarum, non tam profun de
propter obstruccionem descenderet sicut aliter, si nulla fossa esset obstructa, sic eciam in dampnatis est. 69
Quamuis enim ex iusticia mea et malicia eorum indurata prefinito tempore et prescito dampnandi sunt, leuius
tamen supplicium fieret eis, si per aliquem a malis aliquibus refrenarentur et incitarentur ad aliquod bonum. 70
Ecce quam misericors sum eciam in dampnatos! Quibus et si misericordia diceret parcere, iusticia tamen et
eorum malicia contradicit. 71 Secundo possunt succurrere cadentibus et resurgentibus, si docent eos, quomodo
resurgant, precautos contra casum faciunt, instruunt, quomodo proficiant et cupiditatibus suis resistant. 72 Tercio
possunt proficere iustis et perfectis. Numquid et ipsi cadunt? 73 Utique, sed ad maiorem eorum gloriam et
diaboli confusionem. Sicut enim miles in bello leuiter percussus amplius ex percussione excitatur et ad bellum
forcius exacuitur, sic electi mei ex temptacione diabolice aduersitatis amplius excitantur ad spiritualem laborem
et humilitatem et eo feruencius proficiunt ad coronam glorie acquirendam. 74 Ergo verba mea ab amicis meis
non occultentur, quia audita gracia mea amplius ad deuocionem meam possunt excitari. 75 De secundo, scilicet
quod inimicus meus laborat, ut aurum meum videatur lutum per aliquam infidelitatem, ideo, cum transcribuntur
aliqua, adducat scriptor in testimonium duos fideles vel unum probate consciencie et examinato, ab eo, quod
scriptum est, transmittat ad quos velit, ne forte, si absque testimonio in manus inimicorum venerit, addatur eis
aliquid falsitatis, ex quo verba veritatis apud simplices possint denigrari. 76 De tercio, scilicet quod inimicus
meus ponit in os amicorum suorum, ut resistatur auro meo, ideo dicant amici mei contradicentibus ista verba: 77
'In auro verborum ostensorum non sunt nisi quasi tria verba. Docent enim timere recte, diligere pie, desiderare
celestia sapienter. 78 Probate verba et videte et, si aliter inueneritis, contradicite!'"
Caput 15 Verba Christi ad sponsam de via paradisi, in sui aduentu aperta, et de ardenti eius caritate nobis ostensa
multas passiones a sui natiuitate usque ad mortem pro nobis sustinendo et qualiter nunc via inferni est lata et via
paradisi stricta.
" {M iraris, quare talia loquor et tanta ostendi tibi. Numquid propter te solam? Non utique, sed propter aliorum
erudicionem et salutem. 2 Nam mundus erat quasi quedam solitudo, in qua non erat nisi una via, que deducebat
ad maximam abyssum. 3 In abysso autem duo erant receptacula. Unum erat sic profundum, quod nullum habebat
sub se fundum, in quod qui descenderunt numquam ascenderunt. 4 Secundum vero non erat sic profundum ut
primum nec ita horribile, sed quicumque descenderunt in ipsum, sperabant sibi auxilium, desiderium et
dilacionem quandam habebant, non miseriam, tenebras experiebantur, non penas. 5 Isti autem, qui habitabant in
isto secundo receptaculo, clamabant cotidie ad ciuitatem quandam optimam prope iacentem, que plena erat
omnibus bonis et delectacionibus. 6 Clamabant autem valenter, quia sciebant viam ad ciuitatem, quam irent. Sed
solitudo et silua sic arta et densa erat, quod pre densitate nec transmigrare nec incedere valebant, sed nec
fortitudinem ad preparandam viam habebant. 7 Sed quid clamabant? Vere clamabant sic: 8 'O Deus, veni et da
auxilium, monstra viam et illumina nos, qui expectamus te! In alio enim non est salus nobis nisi in te.' 9 Iste
clamor ascendebat in celum ad aures meas, iste me traxit ad misericordiam. Ego autem, mitigatus clamore tanto,
59

