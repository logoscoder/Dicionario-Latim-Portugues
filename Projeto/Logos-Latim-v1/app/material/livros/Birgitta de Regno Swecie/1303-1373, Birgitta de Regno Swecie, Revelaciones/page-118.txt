principes mundi tribuunt laudatoribus suis mercedem mundi, sic spiritualiter ego remunerabo eum. 5 Quia sicut
una sillaba habet super se multas notas, ita Deo placet coronam in celo dare ei pro qualibet sillaba, que est in
cantu. Et dicetur de eo: 'Ecce venit laudator, qui pro nullo temporali bono dictauit cantum nisi solum propter
Deum.'" 6 Hic temptatus de sancta trinitate factus in extasi vidit quasi tres facies mulierum. Prima dixit: "Multis
coniugiis interfueram, nunquam vidi trinum et unum." Respondit secunda: "Si tres et unus, necesse est ut unus sit
anterior, alius posterior, aut duo in uno." 7 Et subiunxit tercia: "Non potuerunt se ipsos facere; quis ergo fecit
eos?" Tunc aperte dixit Spiritus sanctus: "Ad eum veniemus et mansionem apud eum faciemus." Et euigilans
liberatus est a temptacione. 8 Post hec dixit Christus domine Birgitte: "Ego sum trinus et unus. Ego volo tibi
ostendere, quid sit potencia Patris, quid sapiencia Filii, quid virtus Spiritus sancti, ut sciatur quod ego sum Deus
trinus et unus: Pater et Filius et Spiritus sanctus." Et ista reuelacio completa est, ubi loquitur de pulpito. 9 Item
dixit Christus: "Dic isti, quod plus merebitur apud me de infirmitate quam de sanitate. Nam Lazarus clarior
factus est ex dolore, et Iob dileccior ex paciencia, nec tamen electi mei displicent michi, qui sanitatem habent,
quia cor eorum est semper mecum, et corpus eorum est in discreta abstinencia et pio labore."
Caput 33 Verba sponse notanda de urbe Romana sub forma questionis, proponencia consolacionem et
deuocionem et ordinacionem antiquitus omnium Romanorum, scilicet tam clericorum quam laicorum et cetera,
quare nunc prochdolor omnia ista conuersa sunt in desolacionem et inordinacionem et abhominacionem, sicut
patet in omnibus supradictis, quam infelix sit corporaliter et spiritualiter.
{ Domine reuerende, inter alias collaciones intimetur domino, quam flebilis est status urbis, que quondam extitit
felix et corporaliter et spiritualiter sed nunc infelix est et corporaliter et spiritualiter. 2 Corporaliter quidem, quia
eius seculares principes, qui eius defensores esse deberent, facti sunt ei seuissimi raptores, et ideo domus eius
destructe sunt ac multe ecclesie penitus desolate, 3 in quibus ossa benedicta sanctorum continentur, que gloriosis
miraculis choruscant, quorum anime in regno Dei sublimiter coronantur. Templa eciam ipsorum tectis destructis
et clausuris ablatis in latrinas mutata sunt hominum, canum et bestiarum. 4 Spiritualiter vero infelix est urbs ista,
quia multe constituciones, quas sancti pape ex infusione sancti Spiritus ad Dei laudem et animarum salutem in
Ecclesia statuerunt, iam delete sunt. 5 Pro quibus prochdolor multe noue abusiones ex maligni spiritus infusione
ad Dei irreuerenciam et animarum perdicionem sunt assumpte. 6 Constitucio quippe sancte Ecclesie fuit, quod
clerici ad sacros ordines procederent beatam vitam habendo, Deo iugiter deuote seruiendo aliisque vitam celestis
patrie bonis operibus ostendendo; et talibus dabantur Ecclesie redditus. 7 Sed contra hanc Ecclesie
consuetudinem orta est abusio grauis in hoc, quod laicis bona donantur Ecclesie, qui uxores non ducunt propter
nomen canonicale 8 sed impudenter habent concubinas in domibus suis per dies et in lectis per noctes dicentes
audacter: "Nos non licet esse in coniugio, quia canonici sumus." 9 Presbiteri et dyaconi et subdyaconi olim
infamiam immunde vite maxime abhorrebant. Nunc autem quidam illorum manifeste letantur ex eo, quod
meretrices suas intumescente ventre cernunt inter alias ambulare, 10 nec eciam pudet eos, si ab amicis eorum
dicitur eis: "Ecce, domine, cito natus erit vobis filius vel filia." Ideo tales iustius vocandi sunt lenones Dyaboli
quam ordinati clerici summi Dei. 11 Sancti eciam patres Benedictus et alii ordinauerunt regulas ex licencia
summorum pontificum construentes monasteria, in quibus abbates cum fratribus residere solebant horas
nocturnas et diurnas deuote celebrando et monachos ad bene viuendum sollicite informando. 12 Tunc certe
iocundum fuit monasteria visitare, quando die noctuque agebatur honor et gloria Deo in monachorum cantu,
criminosique homines corrigebantur ex ipsorum pulcherrima vita et boni confortabantur ex diuina informacione
prelatorum, necnon et anime in purgatorio existentes propter eorum deuotas oraciones beatam requiem
obtinebant. 13 Tunc eciam ille monachus in maximo habebatur honore, qui regulam suam optime seruabat, et
venerabatur a Deo et hominibus. Qui vero regulam tenere non curabat, sciebat indubitanter se dampnum et
scandalum incursurum. Tunc eciam omnis homo discernere et agnoscere poterat ex habitu, quem monachum
esse. 14 Sed contra istam honestissimam constitucionem orta est detestabilis abusio in plerisque. Abbates
namque frequencius in castellis suis et ubicumque eis placet intra urbem et extra commorantur. 15 Ideo
dolorosum est nunc visitare monasteria. Paucissimi etenim monachi nunc in choro esse videntur horarum
tempore, et aliquociens nulli. Ubi eciam parum legitur et quandoque nichil cantatur, et adhuc multis diebus misse
non dicuntur. 16 De quorum mala fama boni molestantur et mali de eorum mala conuersacione grauiter
peiorantur. Timendum quoque est, quod pauce anime ex talium oracionibus in penis suis aliquid consolacionis
obtineant. 17 Multa eciam monachorum habitacula sunt in urbe, et quilibet habet domum per se; quorum aliqui
amicis aduenientibus filios proprios amplexantur cum gaudio dicentes: "Ecce filius meus!" 18 Vix eciam agnosci
potest monachus nunc in habitu. Nam tunica, que olim pedes solebat attingere, vix nunc operire potest genua.
Manice vero ipsorum nunc arte sunt et tolate, que olim honeste esse solebant et late; gladiusque appendet lateri
pro stilo et tabulis. 19 Et vix reperitur in eo unicum vestimentum, in quo monachus intelligi possit, preter unum
scapulare, quod multociens occultatur, ut a nemine videatur, tanquam scandalum sit aliquod portare monachale
vestimentum. 20 Aliquos eciam non pudet loricam et alia arma habere sub tunicis, ad hoc ut post crepusculum
facere valeant, quod eos delectat. 21 Fuerunt eciam sancti, qui magnas reliquerunt diuicias, inchoantes regulas
cum paupertate, qui omnem cupiditatem contempserunt et ideo aliquid proprium habere noluerunt. 22
Abhorrebant omnem superbiam et mundi pompam operientes se pauperrimis vestibus, carnis concupiscenciam
summe detestantes et ideo puram vitam tenuerunt. Isti itaque eorumque fratres dicuntur mendicantes, quorum
118

