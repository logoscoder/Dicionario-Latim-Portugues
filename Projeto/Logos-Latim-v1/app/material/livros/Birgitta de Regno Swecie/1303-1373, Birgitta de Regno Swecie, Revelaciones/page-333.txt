mea. Nam tria peccata habundant in regno isto, scilicet superbia, gula et cupiditas. 5 Ideo si assumitur honestas
et humilitas in vestibus, moderancia in potacionibus et refrenacio de cupiditatibus mundi, mitigabitur ira mea. 6
Princeps quoque terre, quia remissus fuerat in iusticia predatorque multorum, edificabit monasterium in honorem
matris mee in loco, quem sibi constituo. 7 Si fecerit, iuuabo eum et augebo ei caritatem meam et omnibus
cooperatoribus eius. Sin autem, vocabo eum sub coronam, et secundum gloriam eius multiplicabitur tribulacio
eius, et regnum eius erit in contemptum et inhabitantes non gaudebunt."
Caput 75 Christus arguit quandam dominam pro grauibus excessibus, iudicium condignum pro eisdem
ostendens, et quod propter penitenciam et satisfaccionem iusticiam commutat in misericordiam.
{ Vidit quasi corpus respersum spermate et totum deforme. Cumque illa miraretur et contremisceret, ait ei
spiritus: 2 "Ego creaui te ex semine parentum tuorum. Dedi membra et corpus pulchrum, et in illud misi animam,
non aliunde creatam sed ex sola deitatis mee potencia. 3 Cumque venisses ad ecclesiam ad baptismum, consensi
in te et feci te filiam meam, que propter peccatum Ade eras filia dyaboli. Inde enutriui te. Angeli mei
custodiebant te, non enim aliter propter demones subsistere posses. 4 Deinde dedi tibi sanitatem et honores, et
feci te venire ad coniugium et omnia habere, que desiderasti. Inde adduxi te in spiritum meum, ad hoc solum, vt
me cognosceres et nichil sicut me diligeres. 5 Nunc autem a principio iuuentutis tue semper me pro caritate mea
prouocaueras, et in omnibus membris tuis excitaueras concupiscenciam in tantum, vt sic deformis appares ante
conspectum meum sicut hoc corpus deforme. 6 Nam oculi tui curiosi erant ad videndum voluptuosa, aures
prompte ad audiendum laudem tuam et scurrilia, os tuum paratum ad detracciones et inania, venter tuus plenus
semper deliciis, et, quod volebat, nichil ei negasti. Ornabas eum vestibus vltra modum ad laudem eius, non
meam. 7 Amici autem mei stabant exterius miserabiles, famelici et nudi. Clamabant, nec audiebas eos.
Cupiebant ingredi, et indignabaris. Improperabas eis miserias eorum et deridebas, nec compaciebatur anima tua
super eos. 8 Leue videbatur tibi, quidquid ad honorem corporis tui faciebas, graue et vltra modum, quidquid pro
me faciebas. Iacebas et sedebas, cum volebas, nec iusticiam meam attendebas. Querebas, quidquid erat pulchrum
in mundo, et me, creatorem mundi, omnibus minus curasti. 9 Propterea si iusto iudicio contenderem tecum, pro
superbia oris tui et omnium membrorum dignum esset, vt omnes abhominarentur te et confunderent te publice
cum omni pudore et obprobrio. 10 Pro luxuria tua digna esses, vt omnium membrorum tuorum compagines
dissoluerentur, caro putredine consumeretur, cutis pre tumore rumperetur, oculi eruerentur, os distorqueretur,
manus et pedes absciderentur et omnia membra sine cessacione mutilarentur. 11 Pro contemptu pauperum et
amicorum meorum et pro auaricia tua digna esses, vt tanta te inuaderet fames, quod membra tua, si essent vnum
frustum carnis, libenter vorares et stercus tuum libencius comederes et vrinam tuam biberes, nec tamen fames
extingui posset. 12 Pro requie tua et accidia digna esses nullam omnino habere requiem sed vbique miseriam et
tristiciam. 13 Pro fauore hominum, quem querebas plus quam me, tantam merereris deieccionem omnium, vt
eciam filii tui et amici carissimi fugerent te, et quasi fetida caro et stercus humanum feteres in oculis eorum et
naribus, mallentque te in centuplum audire mortuam quam videre viuam. 14 Pro eo autem, quod eciam proximo
tuo intulisti dampnum et ad superbiam tuam dilatandam aliena habuisti et detinuisti, dignum esset, vt omnia
membra tua et ossa gladius membratim diuideret et serra acutissima carnes sine cessacione laceraret, eo quod
miser affligebatur et non compaciebaris ei. 15 Pro inuidia tua et ira, qua habundabas, dignum esset, vt demones
ore suo te deuorarent totam et dentibus vt farinam confringerent, ita vt optares mortem et mori non posses sed
semper discerpereris et semper ad idem supplicium sustinendum viueres. 16 Verumptamen quia misericors sum
nec aliquam iusticiam sine misericordia facio nec misericordiam sine iusticia, paratus sum misereri omnibus
petentibus, ita tamen, vt non relinquam iusticiam sed magnitudinem iusticie in leuiora commutem, quia maiorem
iniuriam non facio demonibus quam anglis in celo. 17 Ideo sicut in omnibus membris tuis peccasti, sic in
omnibus debes satisfacere, et pro modico labore habebis maximam dulcedinem. 18 Abstineat ergo os tuum a
multiloquio et omni verbo ocioso. Aures tue claudantur a detraccione et oculi a visione superuacua. Manus tue
aperiantur ad dandum pauperibus elemosinam. Genua tua incuruentur ad lauandum pedes eorum. Corpus tuum
abstineat a deliciis et sic reficiatur, vt stare possit in seruicio meo, non vt luxurietur. 19 In vestibus tuis non sit
vnum filum, in quo deprehendatur superbia, sed solummodo sint tibi ad vtilitatem et necessitatem, non ad
apparenciam. 20 Precipio tibi omnem carnis commixtionem in perpetuum odire, quia, si secundum voluntatem
meam esse volueris, eris mater filiorum deinceps spiritualium, sicut hactenus fueras mater carnalium."
Caput 76 Sequitur reuelacio.
{ Christus loquitur: "Dic magistro tuo, vt non desistat clamare et exaltare vocem suam, quia venio cito, et felices
erunt, qui confugiunt ad veram humilitatem."
Caput 77 Comminacio grauis regni Suecie.
{ Filius Dei loquitur: "Arabo terram istam in iudicio et tribulacione, donec inhabitantes addiscant petere
misericordiam Dei."
Caput 78 De quinque regibus trium regnorum similibus brutis, et quod sextus rex eleuatus deiceretur.
Comminacio quoque Christi super ciuitates et regna etc.
{ Filius Dei loquitur: "Ostendi tibi prius quinque reges et eorum regna. Primus coronatus asinus, quia degenerans
a principiis bonis maculam posuit in gloriam suam. Secundus lupus insaciabilis, qui cognouit improuisum casum
suum, vt ditaret inimicum. 2 Tercius aquila sublimis ceteros contempnens. Quartus aries ventilans et conterens et
333

