nec ea destruere. Quod autem debet esse moderate altus, significat, quod sapiencia mea ex parte intelligi et
comprehendi potest, sed numquam plenarie. 11 Fenestre simplices et lucide significant, quod verba mea licet
simplicia sunt, tamen per ea lux cognicionis diuine intrabit in mundum. 12 Tectum moderate altum significat,
quod verba mea non in sensu incomprehensibili sed comprehensibili et intelligibili sensu manifestabuntur."
Caput 19 Verba creatoris ad sponsam de magnificencia suarum potencie, sapiencie et virtutis, et qualiter contra
eum magis peccant, qui nunc dicuntur sapientes.
"{ Ego sum creator celi et terre. Ego habeo tria mecum. Ego sum potentissimus, ego sapientissimus, ego eciam
virtuosissimus. Ego namque sum ita potens, quod angeli in celo honorant me, demones in inferno non audent
inspicere me. Omnia elementa stant ad nutum meum. 2 Sum eciam ita sapiens, quod nullus valet inuestigare
sapienciam meam, ita sciens, quod omnia, que iam fuerunt, et ea, que futura sunt, ego scio. Sum quoque ita
racionabilis, quod nec minimum quidem, siue vermis siue aliquod aliud animal, quantumlibet deforme sit, est
sine causa factum. 3 Sum eciam ita virtuosus, quod a me tamquam a fonte bono omne bonum emanat et sicut a
vite bona omnis dulcedo procedit. Ideo nullus potest esse sine me potens, sine me sapiens, sine me virtuosus. Et
ideo nimis potentes seculi contra me peccant, quibus dedi fortitudinem et potenciam, ut me honorarent, sed ipsi
sibi attribuunt honorem, quasi quod illum a se ipsis habeant. 4 Non considerant miseri imbecillitatem suam. Si
enim darem eis minimam infirmitatem, statim deficerent et omnia vilescerent eis. Sed quomodo tunc subsisterent
ad fortitudinem meam et ad penas eternas? 5 Sed magis peccant contra me, qui nunc dicuntur sapientes. Ego
enim dedi eis sensum et intellectum et sapienciam, ut me diligerent, sed ipsi nichil nisi suam utilitatem
temporalem intelligunt. Oculos habent in occipite, videntes sunt ad sua delectabilia, sed ceci sunt ad gracias
agendas michi, qui dedi eis omnia, quia, siue boni siue mali, nullus posset sine me sentire et intelligere, licet
permitto malis voluntatem suam flectere ad quod voluerint. 6 Nullus eciam potest esse virtuosus sine me. Ideo
ego possum nunc hoc prouerbium dicere, quod a vulgo communiter dicitur: 'Qui paciens est, ab omnibus
contempnitur.' Sic ego propter pacienciam meam nimis videor ab omnibus fatuus esse et ideo ab omnibus
contempnor. 7 Sed ve eis, cum ego eis ostendero iudicium meum post talem pacienciam! Ipsi namque erunt
quasi lutum ante me, quod cadit in yma, et non subsistit, antequam venerit in profundum inferni."
Caput 20 Collocucio grata virginis Matris et Filii adinuicem et virginis Matris et Filii ad sponsam, et qualiter
sponsa se debet preparare ad nupcias.
{ Mater videbatur dicere ad filium: "Tu es rex glorie, fili mi, tu es dominus super omnes dominos, tu creasti
celum et terram et omnia, que in eis sunt. Fiat ergo omne desiderium tuum, fiat omnis voluntas tua!" 2 Respondit
filius: "Prouerbium antiquum est, quod 'illud, quod iuuenis discit in iuuentute, hoc retinet in senectute.' Sic tu,
mater, a iuuentute didicisti sequi voluntatem meam et relinquere omnem voluntatem tuam pro me. Ideo bene
dixisti: 'Fiat voluntas tua!' 3 Tu enim quasi aurum preciosum, quod extenditur et percutitur super durum
incudem, quia tu omnibus tribulacionibus percuciebaris et in passione mea pre ceteris paciebaris, quia, quando
cor meum in cruce pre vehemencia doloris rumpebatur, tuum cor ex hoc quasi ferro acutissimo vulnerabatur, et
libenter scindi permisisses, si fuisset voluntas mea. 4 Verumptamen eciam si potuisses restitisse passioni mee et
optasse vitam meam, tu tamen noluisti nisi iuxta voluntatem meam. Ideo bene dixisti: 'Fiat voluntas tua!' 5
Deinde loquebatur Maria ad sponsam: "Sponsa filii mei, dilige filium meum, quia ipse diligit te! Honora sanctos
eius, qui astant ei! Ipsi enim sunt quasi stelle innumerabiles, quorum lux et splendor nulli temporali luci
comparari potest, quia sicut lux mundi differt a tenebris, sic et multo magis lux sanctorum differt a luce istius
mundi. 6Vere dico tibi, quod, si sancti viderentur in claritate, sicut sunt, nullus humanus oculus hoc ferre posset
sed corporali lumine priuaretur." 7 Inde loquebatur filius Virginis ad sponsam suam dicens: "Sponsa mea, tu
debes habere quatuor. Primo debes esse parata ad nupcias deitatis mee, in quibus nulla est libido carnalis sed
spiritualis delectacio suauissima, qualem decet Deum habere cum anima casta, ita ut non filiorum amor tuorum,
non eciam bonorum vel parentum, retrahat te ab amore meo. Ne contingat tibi sicut illis virginibus fatuis, que
imparate erant, quando Dominus voluit vocare eas ad nupcias, et ideo excludebantur. 8 Secundo debes esse
credula verbis meis. Ego enim sum veritas et de ore meo numquam nisi veritas procedit, nec aliquis potest
inuenire in verbis meis nisi veritatem. Quia quandoque spiritualiter intelligo, que loquor, quandoque sicut tunc
ipsa littera sonat, et ipsa verba mea tunc nude debent intelligi, et ideo nullus potest me arguere de mendacio. 9
Tercio debes esse obediens, ut nullum sit membrum, in quo deliquisti, de quo non exigas dignam penitenciam et
emendacionem. Quia licet sim misericors, tamen iusticiam non relinquo. Ideo, quibus teneris, obedias humiliter
et hilariter, ita ut eciam, quod tibi videtur utile et racionabile, contra obedienciam non facias. Est enim melius
propter obedienciam relinquere voluntatem tuam, licet bonam, et sequi voluntatem precipientis, si non est contra
salutem anime vel alias irracionabilis. 10 Quarto debes esse humilis, quia coniugio spirituali copulata es. Ergo
debes humilis esse in aduentu sponsi tui et verecunda. Ancilla tua sit moderata et refrenata, idest corpus tuum
abstinens et bene disciplinatum. Eris enim fructifera semine spirituali multis profuturo. Sicut enim, surculus si
inseritur trunco arido, truncus incipit florere, sic gracia mea fructificare et florere debes, que et inebriabit te, ut
ex vino dulcedinis, quod tibi daturus sum, omnis celestis exercitus gaudeat. 11 Noli diffidere de bonitate mea!
Dico tibi pro certo, quod sicut Zacharias et Elizabeth ineffabili gaudio gaudebant interius de promissione prolis
future, sic et tu gaudebis de gracia mea, quam tibi facere volo, et insuper et alii gaudebunt per te. 12 Illis duobus,
scilicet Zacharie et Elizabeth, loquebatur unus angelus, ego autem, Deus et creator angelorum et Deus tuus,
14

