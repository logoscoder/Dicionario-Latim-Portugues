Caput 13 Christus monet sponsam, quod omne tempus dispenset secundum voluntatem Dei nec aliquid faciat,
nisi que Deo placere credat, et quod semper habeat voluntatem standi in seruicio Dei et mentem iugiter eleuet ad
celestia, corpus quoque suum fatiget in presenti taliter, quod possit resurgere ad futuram gloriam.
{ Loquitur Filius ad sponsam: "Tu debes habere tria: primo non ire nisi ad voluntatem meam, secundo non
sedere nisi ad honorem meum, tercio non stare debes nisi ad vtilitatem sponsi. 2 Tunc autem vadis ad voluntatem
meam, quando omne tempus tuum dispensas ad voluntatem meam, quando non comedis nec dormis nec aliud
quidquam facis, nisi sicut michi placere intelligis. 3 Stas autem firmiter, cum voluntatem habes stare in seruicio
meo, sedes vero tunc, quando mentem tuam iugiter ad celestia eleuas considerando, qualis gloria sanctorum et
vita sempiterna. 4 Hiis ergo tribus alia tria debes addere. Primo debes disposita esse sicut virgo desponsatura,
que cogitat sic apud se: 5 'Omnia, que possum, de bonis patris mei, que casura sunt, congregabo michi ad
sponsum meum, cum quo debeo esse in necessitate et aduersitate.' Sic et tu facere debes, quia quasi pater tuus
corpus tuum est. 6 Ab hoc enim omnem laborem, quem poteris, in pauperes et alia bona exigere debes, vt
mecum quasi cum sponso letari possis. Quia corpus tuum casurum est nec ei parcendum est in presenti, vt in
futuro resurgat ad meliorem vitam. 7 Secundo cogita tecum, sicut bona vxor cogitat secum: 'Si vir meus diligit
me, cur debeo sollicitari? Si pacificus est michi, quem tunc habeo timere? Ideo, ne irascatur michi, exhibebo ei
omnem honorem et stabo semper ad voluntatem eius.' 8 Tercio cogita tecum, quod sponsus tuus est eternus et
ditissimus, cum quo habebis honorem perpetuum et diuicias eternas. Et ideo noli diligere casura, vt optinere
possis eternaliter permansura."
Caput 14 Christus declarat sponse, qualiter ipse fecerat per angelum eam more paruuli enutriri in vita spirituali et
virtutibus, et iterum recommendat eam angelo. Narrat eciam, qualiter sancta decepcione deduxit eam de mundo
ad quietis portum, et precipit, quod omnes temptaciones reuelet suis patribus spiritualibus et habebit finem
perfectum.
{ Quidam angelorum loquebatur ad Deum dicens: "Laus sit tibi, Domine mi, ab omni exercitu tuo pro omni
dileccione tua! Tu assignasti custodie mee hanc sponsam hic stantem; ecce ipsam tibi iterum reassigno. 2 Ego
enim alliciebam eam ad te quasi paruulam, primo dando pomum; deinde comesto pomo dixi ei: 'Sequere me,
filia, amplius et dabo tibi vinum dulcissimum. Quia in pomo non est nisi modicus sapor, in vino vero dulcedo et
animi exultacio.' 3 Gustato autem vino dixi iterum ad eam: 'Procede adhuc vlterius et dispono tibi quod est in
eternum, in quo est omne bonum.'" 4 Hiis dictis dixit Dominus ad sponsam: "Verum est, quod seruus meus te
audiente loquebatur. Ipse vtique quasi per pomum alliciebat te tunc ad me, quando cogitabas tecum omnia esse a
me, qua habebas, et regraciabaris michi soli pro eis. 5 Quia sicut in pomo non est nisi sapor quidam et modica
sacietas, sic tunc temporis non multum sapiebat tibi caritas mea, nisi quasi quidam sapor cognicionis Dei esset in
corde tuo. 6 Tunc vero vlterius processisti, quando cogitasti tecum sic: 'Gloria Dei est eterna et mundi leticia
nimis breuis et in fine mundi nimis inutilis. Quid michi prodest, quod ista temporalia sic diligam?' 7 Ex tali
cogitacione cepisti viriliter abstinere a delectacionibus mundi et facere bona, que poteras, in nomine meo. Et tunc
quasi desiderio affecta vini amplius me sitisti. 8 Deinde cum cogitasti me esse omnipotentem Dominum, a quo
est omne bonum, et reliquisti voluntatem tuam faciendo meam, tunc iure facta es mea et consensi in te et feci te
esse meam." 9 Quo dicto dixit Dominus ad angelum: "Serue meus, tu diues es in me, honor tuus est eternus,
ignis caritatis tue inextinguibilis, virtus tua indeficiens. 10 Tu assignasti michi sponsam meam, sed volo, quod
custodias eam adhuc, donec venerit ad etatem. Custodi eam, ne dyabolus aliqua incaute sibi obiciat! 11 Prouide
sibi vestes virtutum, vestes tocius pulchritudinis! Ciba eam verbis meis, que sunt tamquam carnes recentes,
quibus sanguis melioratur, caro infirma conualescit et delectacio bona in anima excitatur. 12 Ego enim feci isti,
sicut aliquis solet facere amico suo, quem pro caritate et bono suo captiuat. Dicit enim ei captiuans: 'Amice,
ingredere in domum meam et vide ibi, que aguntur, que tibi sunt facienda.' 13 Quo ingrediente non ostendit ei
captiuator vilissimos serpentes et ferocissimos leones, qui habitant in domo, ne terreatur amicus, sed in
consolacionem amici facit serpentes videri, quasi sint oues mansuetissime, leones quasi oues pulchras, dicens
amico suo: 14 'Amice, scito, quod diligo te et pro bono tuo captiuaui te. Ideo, quecumque videris, dic amicis
meis; ipsi enim custodiunt te et consolabuntur te ita, quod melius placebit tibi captiuitas mea quam propria
libertas tua.' Sic, filia dilecta, simili modo feci ego tibi. 15 Ego enim quasi captiuaui te, cum a delectacione tua
reuocaui te ad amorem meum, cum a mundi periculis vocaui in hunc quietis portum, in quo, quos tu putas esse
virgines per continenciam, veraciter leones sunt per maliciam, quos tu credis oues per diuinam
contemplacionem, hii quasi serpentes gradiuntur in ventre gule et cupiditatis. 16 Ideo, quecumque videris et
audieris, non ad alium referas sed ad amicos meos, qui te custodiunt et instruunt. 17 Quia Spiritus, qui te duxit in
portum, ipse te ducet ad patriam, et qui te adduxit ad principium bonum, ipse te ducet ad meliorem finem."
Caput 15 Christus dicit sponse, quod prelati et litterati, qui de sciencia gloriantur et ditantur et male viuunt,
comparantur meretricibus et potatoribus vini. Qui se ipsos et alios in peccatis precipitant, cum tamen deberent
esse magis virtuosi quam alii. Occurret tamen cum misericordia omni se conuertenti sicut pater exultans adepto
filio.
"{ Ille prelatus, pro quo tu oras, iam auertit oculos suos a me et vertit se ad mundum cum ornatu dignitatis sue. Si
vellet enim esse meus, respiceret me cottidie, legeret librum meum attencius et non sic sollicite cogitaret in lege,
que dicitur Ecclesie." 2 Cui illa respondit: "Numquid non, Domine mi, est lex tua lex Ecclesie?" Et Dominus
207

