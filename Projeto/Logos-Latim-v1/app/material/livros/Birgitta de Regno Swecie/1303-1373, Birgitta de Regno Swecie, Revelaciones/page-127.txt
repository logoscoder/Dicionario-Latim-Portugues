30 Iterum dixit iudex ambobus: "Vbi est thesaurus meus, quem accommodaui vobis ad usuram?" Responderunt
ambo: "Posuimus eum sub pedibus nostris, quia quesiuimus thesaurum terrenum non eternum." 31 Tunc dixit
iudex lictori: "Da quod scis et debes!" Qui statim infixit ungulam terciam in corda eorum et ventres et pedes ita,
ut omnia quasi unus globus viderentur. Et dixit Ethyops: "Domine, quo vadam cum eis?" 32 Respondit iudex:
"Tuum non est ascendere nec gaudere." Quo dicto a facie iudicis statim vir et mulier gementes disparuerunt.
Iterum dixit iudex: "Gaude, filia, quia a talibus es segregata!"
Caput 53 Verba Virginis ad sponsam, qualiter parata est ad defendendum omnem viduam et omnem virginem et
omnem coniugatam, quas videt in iusto proposito stantes et suum filium super omnia diligentes.
"{ Audi tu," inquit mater Dei, "que toto corde rogas Deum, ut filii tui placeant Deo. Vere talis oracio placita est
Deo. Non enim est mater, que filium meum diligit super omnia et illud idem petit filiis suis, quin non statim
parata sum iuuare eam ad effectum peticionis eius. 2 Nec eciam est aliqua vidua, que stabiliter rogat auxilium a
Deo standi in viduitate ad honorem Dei usque ad mortem, quin non statim parata sum perficere voluntatem eius
cum ea, quia ego fui quasi vidua, eo quod habui filium in terris, qui non habuit carnalem patrem. 3 Non est
eciam aliqua virgo, que virginitatem suam desiderat seruare Deo usque ad mortem, quin non parata sum eam
defendere et comfortare, quia ego sum vere ipsa virgo. 4 Nec mirari debes: Cur dico ista? Scriptum est enim,
quod Dauid desiderabat filiam Saulis, quando fuit virgo. Ipse eciam recepit eam, quando fuit vidua. Insuper et
habuit uxorem Vrie, quando vir eius vixit. 5 Attamen concupiscencia Dauid non fuit sine peccato, sed delectacio
illa spiritualis filii mei, qui est dominus Dauid, est sine omni peccato. 6 Ideo, sicut iste tres vite scilicet
virginitas, viduitas et coniugium placuerunt Dauid corporaliter, ita filio meo placet eas habere in sua delectacione
castissima spiritualiter. 7 Ideo non mirum, quod iuuando traho earum delectacionem spiritualem in
delectacionem filii mei, quia eius delectacio est ad ipsas."
Caput 54 Verba Matris ad sponsam de felici natiuitate spirituali cuiusdam in peccatis pessimis nutriti, quam
natiuitatem precibus et lacrimis Dei seruorum obtinuit.
"{ Vide filium lacrimarum, qui nunc est recenter natus de mundo spiritualiter! Qui primus natus fuerat de matre
sua in mundo carnaliter. 2 Sicut enim femina illa, que extrahit puerum de ventre matris, primo caput trahit,
deinde manus, deinde totum corpus, usquequo cadit in terram, sic ego feci illi propter lacrimas et preces
amicorum meorum. 3 Extraxi illum quippe de mundo in tantum, quod iam spiritualiter est sicut puer nouiter
natus. Ideo educari debet et spiritualiter et corporaliter. 4 Nam ille, ad quem te miseram, educare eum debet
precibus suis et bonis operibus et consiliis custodire. Illa vero femina, de qua tibi dictum est, rogabit pro eo et
custodiet spiritualiter attendendo eciam, ut habeat necessaria sua corporaliter, quia ipsa ita profunde cecidit in
peccata mortalia, quod omnes demones in inferno de eo dixerunt: 5 'Aperiamus os, si forte venerit, ut premamus
eum dentibus nostris et degluciamus. Extendamus eciam manus, ut disrumpendo laceremus eum. Habeamus
quoque pedes promptos ad calcandum et calcitrandum eum.' 6 Ideo dictum est tibi, quod nunc spiritualiter natus
fuit, quia iam de potestate demonum est liberatus, sicut bene colligere poteris de verbis illis que audisti, quod
Deum corde et corpore diligit super omnia."
Caput 55 Verba Matris ad filiam, qualiter precibus Dei seruorum vult diligere quendam puerum et ipsum armis
spiritualibus armare.
"{ Recordare quod scribitur de Moyse, quod filia regis inuenit eum super aquas et dilexit eum pro filio suo.
Scribitur quoque in scolasticis historiis, quod idem Moyses vicit terram per aues, que consumpserunt serpentes
venenosos. 2 Ego sum filia regis de progenie Dauid, que volo puerum istum diligere, quem inueni in procellis
lacrimarum, que effuse sunt propter salutem anime eius; que inclusa fuit in arca corporis eius, quem educabunt
illi de quibus dixi, donec ad etatem venerit, in qua armare eum volo et mittere ad terram vincendam regi celi. 3
Sed quomodo hec fient, tibi ignotum est et michi notum. Nam ego taliter preparabo eum, quod de eo dicetur: 'Iste
vixit sicut vir et mortuus est sicut gygas. Venit ad iudicium sicut bonus miles.'" 4 Filius Dei loquitur: "Vbi
animal famelicum repellitur a preda, expectat a longe inueniendo tempus redeundi ad predam. Sin autem, vadit
ad speluncam suam. Sic ego feceram principi terre huius. 5 Monui enim eum beneficiis meis, monui eum verbis
et verberibus, sed tanto ingracior et obliuiosior est, quanto mansueciorem me ei ostendo. Ideo vocabo eum nunc
sub coronam et ad scabellum pedum, quia noluit stare in corona. 6 Immittamque ei et assentatoribus eius
aspidem immitem de vippera et subdola vulpe generatum, qui terram et habitatores eius conturbet et simplices
deplumabit, qui cacumina terrarum ascendet et gloriantes deiciet et conculcet. 7 Puerum vero istum, quem amici
mei nutrierunt, ducam per viam aliam, donec venerit ad locum gloriosiorem." 8 Item loquitur Filius Dei: "Adhuc
dicetur de puero isto, quod vixit sicut vir, pugnauit sicut miles egregius, coronabitur sicut amicus Dei. O, filia,
quid credunt mulieres, que gloriantur ex eo, quod filii earum procedunt in superbia? Illa non est gloria sed
confusio, quia regem superbie imitantur. 9 Sed illa est gloria et ille est miles glorie, qui gloriatur ex eo, quod
facit honorem Deo, quantum potest, et conatur ad maiora paratusque est pati ea que Dominus vult eum pati. Talis
est miles Dei et talis coronabitur cum militibus celi."
Caput 56 Verba Matris ad filiam de quodam, quod non debet contristari propter correpcionem.
{ Mater loquitur: "Cur turbatur ille? Pater quippe percutit filium quandoque cum leuibus straminibus. Ideo non
est contristandum."
127

