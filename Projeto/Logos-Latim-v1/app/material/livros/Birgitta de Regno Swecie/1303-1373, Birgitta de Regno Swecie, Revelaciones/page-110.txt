promissionem sublimius coronarentur. 27 Si enim Deus carnalibus sola spiritualia promisisset, omnes tepuissent
ab amore celestium. Si vero sola carnalia promisisset, que tunc differencia fuisset homini et iumento? 28 Sed
pius et sapiens Deus, ut homo tamquam moriturus moderate iuste gubernaret corpus suum, dedit ei corporalia; ut
autem appeteret celestia, ostendit beneficia et miracula celestia; 29 ut vero timeret peccare, ostendit iudicia sua
terribilia et immissiones per angelos malos; ut eciam illuminator promissionum et dator sapiencie expectaretur et
desideraretur, obscura et dubia cum consolatoriis intermiscebantur. 30 Sic eciam adhuc hodierna die Deus per
similitudines corporales indicat iudicia spiritualia et loquendo corporalem honorem intelligit spiritualem, ut soli
Deo omne magisterium tribuatur. 31 Quid enim est honor mundi nisi ventus et labor et diminucio diuine
consolacionis? Quid vero est tribulacio nisi preparacio virtutum? 32 Ergo promittere iusto honorem mundi, quid
est nisi priuacio commodi spiritualis? Promittere vero tribulaciones mundi, quid est nisi medicamentum et
antidotum magne infirmitatis? 33 Propterea, filia, verba Dei multipliciter intelligi possunt, nec tamen ob hoc
aliqua in Deo mutabilitas est consideranda, sed sapiencia eius admiranda et formidanda. 34 Nam sicut in
prophetis multa dixi corporaliter, que et corporaliter perficiebantur, multa eciam dixi corporaliter, que
spiritualiter perficiebantur vel intelligebantur, sic et nunc facio, et quando hec contingunt, causam eorum
indicabo tibi."
Caput 16 Verba virginis ad filiam, quomodo Dyabolus frequenter astute ducit sub deuocionis pelle aliquem vel
aliquos inter seruos Dei, ut ipsos perturbet; et quibus indulgencie largiuntur; et quomodo disposicio Ecclesie per
anserem et Deus per gallinam designantur; et qui sunt digni Dei pulli vocari.
{ Mater Dei loquitur sponse Christi: "Cur collegistis istum, cuius lingua magniloqua, vita ignota, mores
mundiales?" 2 Respondit illa: "Quia," inquit, "credebatur bonus et ne confunderer, si homo lingue note
despiceretur. Verumptamen, si Deo displicuisse prescirem, non magis eum quam serpentem collegissem." 3 Cui
mater: "Hec," inquit, "voluntas tua bona custodiuit et refrenauit linguam eius et cor, ne vos ad perturbacionem
commoueret. Dyabolus quippe astutus adduxit vobis lupum in vellere ouis, ut inueniret occasionem sollicitandi
vos et in vos garriendi." 4 Respondit illa: "Nobis apparet, quod sit deuotus et penitens et quod visitat sanctos et
dicit se velle abstinere a peccato." 5 Respondit mater: "Vbicumque anser est cum pennis, dic utrum comeditur
caro an penne? Nonne penne abhominabiles sunt stomacho, caro vero cibat et comfortat? 6 Sic est et spiritualiter
disposicio et constitucio sancte Ecclesie. Est enim quasi anser, in qua est corpus Christi tamquam caro
recentissima. 7 Sacramenta sunt quasi interiora anseris, ale vero significant virtutes et actus martirum et
confessorum, plume autem notant caritatem et pacienciam sanctorum, sed penne significant indulgencias, quas
sancti viri concesserunt et promeruerunt. 8 Ergo omnis qui venit ad indulgencias ea intencione, ut a peccatis
prioribus absoluatur et tamen ut remaneat in priori viciosa consuetudine, 9 hic quidem habet pennas anseris, de
quibus nec cibatur nec comfortatur anima, sed solummodo, si sumantur, operantur ad reieccionem. 10 Qui vero
eo animo veniunt ad indulgencias, ut deinceps fugiant peccata, ut iniuste ablata restituant, ut lesis iniuste
satisfaciant, ut unum obulum cum turpi lucro non acquirant, 11 ut ad unum diem viuere non velint nisi secundum
velle Dei, ut in aduersitate et prosperitate Deo voluntatem suam submittant, ut honores mundi et amicicias eius
fugiant, hic quidem talis habebit remissionem peccatorum similisque est angelo Dei in conspectu Dei. 12 Ei vero
qui gaudet de absolucione peccatorum priorum nec tamen habet voluntatem relinquendi priores vanitates et
inordinatas mentis sue affecciones, sed iniuste acquisita vult retinere, 13 mundum in se et in suis diligere, de
humilitate erubescere, consuetudines prauas non fugere, carnem suam a superfluis non restinguere, huic quidem
valent penne, id est indulgencie, ad reieccionem, id est ad obtinendam contricionem et confessionem, 14 quibus
eicitur peccatum et acquiritur gracia Dei euolabitque quasi pennis quibusdam de manu Dyaboli in sinum Dei, si
tamen ad hec obtinenda personaliter cum bona voluntate velit cooperari." 15 Respondit illa: "O, mater
misericordie, ora pro isto, ut graciam inueniat in conspectu filii tui!" 16 Cui illa: "Spiritus sanctus," inquit,
"visitat eum sed aliquid quasi petra iacet ante cor eius prohibens, ne gracia Dei ingrediatur. Deus quippe est
quasi gallina calefaciens oua, de quibus fiunt viuentes pulli. 17 Omnia itaque oua que subtus gallinam sunt
recipiunt calorem eius, non autem alia circumiacencia, nec mater frangit testam oui, in qua pullus concipitur, sed
ipse pullus rostro suo temptat frangere. Quod videns mater illi pullo calidiorem locum preparat, ubi subsistat. 18
Sic Deus omnes cum gracia sua visitat; eos vero qui sic cogitant: 'Nos,' inquiunt, 'abstinere volumus a peccato et
inquantum possumus conari volumus ad perfeccionem,' hos visitat Spiritus sanctus frequencius, ut perfeccius
possint. 19 Qui vero omnem voluntatem suam committunt Deo, nolentes nec minima facere contra amorem Dei,
sed sequuntur eos, quos viderint tendere ad perfecciora, et stant humilium hominum consilio reluctantes discrete
motibus carnis sue, 20 hos quasi gallina pullos subicit sibi Deus, faciendo eis iugum suum leue et consolando eos
in difficultatibus suis. 21 Qui vero propriam sequuntur voluntatem, cogitantes modica bona que faciunt esse
digna apud Deum mercede nec conantur ad maiorem perfeccionem, 22 sed stant in hiis que mentem delectant,
excusantes fragilitatem suam exemplis aliorum et leuigantes culpas suas peruersitatibus aliorum, 23 tales non
fiunt pulli Dei, quia voluntatem non habent frangere duriciam et vanitatem cordis sui; sed si possent, vellent
magis diu vivere, ut in peccato diu possent perseuerare. 24 Non fecit sic ille bonus Zacheus, non sic Magdalena:
sed quia in omnibus membris offenderant Deum, omnia membra dederunt ei ad satisfaciendum ei pro offensis;
25 et quia ad mundi honores ascenderunt mortaliter, descenderunt in eius contemptum humiliter, quia difficile
est Deum et mundum simul diligere, nisi fuerit sicut animal illud, quod oculos habebat ante et retro; 26 et talis,
110

