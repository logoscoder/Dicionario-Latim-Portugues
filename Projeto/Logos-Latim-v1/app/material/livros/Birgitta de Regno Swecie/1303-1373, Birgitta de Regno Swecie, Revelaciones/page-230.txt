Caput 41 Christus reprehendit quendam regem et homines temporales, qui industrie sue et magno exercitui et
fortitudini corporali et non Deo attribuunt victorias suas contra inimicos, dicens, quod ad bella procedant
exemplo Dauid contra gigantem ponendo spem suam in Deo, humana tamen discrecione precedente; quia
faciliter vincit, qui Deum habet cooperatorem.
{ Filius loquitur ad sponsam de quodam rege Suecie dicens: "Dixi tibi, quod puer est iste rex, et hoc ex duobus
poteris intelligere: primo ex regimine suo, secundo ex exercitu innumerabili. Numquid non pastor Dauid vicit
gigantem? 2 Sed quomodo? Numquid potencia et sapiencia? Non vtique, sed virtute diuina. Nisi enim Deus
infatuasset audaciam gigantis et animasset mentem pueri Dauid, quomodo puer aggressus fuisset gigantem? 3 Et
quomodo lapis prosterneret tam fortem et attigisset tam doctum, nisi in lapide fuisset virtus Dei? Ideo faciliter
vincit, qui Deum habet cooperatorem, nec ei, qui Deo perfecte innititur, opus est multa corporis fortitudine, sed
fide et caritate. 4 Temporales enim homines fortitudine corporali vincere se arbitrantur et exitum pugne ponunt
in hominis industria et, cum victores extiterint, plus industrie ascribunt hominis quam virtuti Dei, quamuis nec
boni nec mali sine permissione Dei et iusticia victores sunt. 5 Nam quandoque boni prosperantur super malos et
econtrario mali super bonos permissione occulta Dei. 6 Et quia pacienciam et iusticiam Dei pauci homines
propter vniuersalem negligenciam considerare volunt, ideo virtus Dei dehonestatur et homo quasi potens et
faciens victorias sua virtute laudatur et exaltatur. 7 Nec sine causa dixi, quia puer est iste rex. Nam puer cum
videt duo poma, aliud quod totum deauratum est exterius et intus totum vacuum et corruptum, aliud vero quod
exterius minus est pulchrum sed intus recentissimum, puer magis eliget pomum, quod exterius est pulchrum et
intus corruptum, quia nescit considerare nisi illa, que exterius videt. 8 Sic iste rex faciet. Pulchrum denique sibi
videbatur procedere cum magno exercitu, sed nesciebat nec considerabat, que miseria latebat intus. Non
attendebat, quanta fames et dolor sequeretur et quod miseri fame egrederentur et miserabiliores reuerterentur. 9
Vile vero et fatuum videtur cum pauco procedere exercitu, sed magna latet intus vtilitas. Ideo, si ipse sic vadat,
ego implebo conscienciam eius diuina sapiencia, ego corpus eius fortificabo diuina fortitudine. 10 Ego enim
possum facere fortem de infirmo, sublimem de humili, honorabilem de abiecto. Igitur dic ei, quod non vereatur
sed ponat spem suam in me et faciat cum diuina sapiencia et humana premeditacione, que potest. Et sic, vbi
humana sapiencia deficiet, caritas et voluntas bona eum excusabit." 11 Filius Dei loquitur: "Omnis, qui terras
infidelium visitare desiderat, debet habere quinque. Primo exonerare conscienciam suam contricione et
confessione vera tamquam statim moriturus. 12 Secundo debet deponere omnes leuitates in moribus et vestibus,
non attendendo ad consuetudines nouas sed ad illas laudabiles a predecessoribus institutas. 13 Tercio nolle
habere aliquid temporale nisi ad necessitatem et honorem Dei et, si scierit aliquid male acquisitum vel per se vel
a parentibus, velle restituere quantumcumque paruum vel magnum. 14 Quarto ad hoc laborare, vt infideles
veniant ad veram fidem, non concupiscendo diuicias eorum nec iumenta eorum seu alia nisi ad solam corporis
necessitatem. Quintum est velle libenter mori pro honore Dei et sic se ante disponere in laudabili conuersacione,
vt ad preciosam mortem mereatur peruenire."
Caput 42 Mater Dei laudando se de sollicitudine, quam habuit, placendi Deo dicit, quod non se laudat, vt
propriam laudem querat sed vt Deus ex hoc laudetur et honoretur. Et petit a Filio pro sponsa vestes celestes
virtutum et cibum sacrum corporis sui et spiritum feruenciorem. Que Filius concedit, si primo habeat sponsa
humilitatem et timorem et graciarum accionem.
{ Mater Dei loquitur: "Ego a iuuentute mea semper cogitaui de honore filii mei et semper sollicita fui, quomodo
ei placerem. 2 Quamuis autem omnis honor minus honorabilis est in ore proprio, tamen ego non loquor istud
more eorum, qui propriam laudem querunt, sed ad honorem filii mei, Dei et Domini mei. 3 Qui mirabiliter solem
fixit in puluere, ignem eciam non consumentem sed inflammantem conclusit in arido et fructum dignissimum et
suauissimum protulit absque humore." 4 Deinde vertens se ad Filium ait: "Benedictus sis tu, fili mi! Ego sum
quasi illa mulier, que apud dominum exaudita pro reis et minus potentibus petebat misericordiam. 5 Sic ego rogo
te pro filia mea, quia verecunda est, idest pro sponsa tua, cuius animam sanguine tuo redemisti, caritate tua
illuminasti, bonitate tua excitasti et per misericordiam tibi desponsasti. 6 Rogo te, fili, da ei tria. Primo vestes
preciosiores, quia filia et sponsa regis est regum. Si enim sponsa regis caret habitu regali, omnino contempnitur.
Si vero minus honesta deprehenditur, obprobrio redarguitur. 7 Ergo da ei vestes non de terra sed de celo, non que
fulgent ere exterius sed que micant caritate et castitate interius. Da ei virtutum habitum, ne exteriora mendicet
sed vt habeat intus habundanciam et vt possit eciam pre aliis in habitu lucere. 8 Secundo da ei cibum
delicaciorem. Grossioribus enim assueta est sponsa tua cibariis, nunc autem assuescat cibo tuo. Hic enim est
cibus, qui tangitur et non videtur, tenetur et non sentitur, cibat et a sensu nescitur, ingreditur et vbique est. 9 Hoc
est dignissimum corpus tuum, quod prefigurabat agnus assatus. Hoc enim humanitas tua de me sumpta
mirabiliter compleuit, deitas tua cum humanitate feliciter illud completum cottidie ostendit. 10 Hunc cibum, fili
mi, da sponse tue, quia sine eo sicut puer sine lacte arescit, sine eo omnino deficit, et cum eo et per eum ad omne
bonum quasi eger de cibo renouatur. 11 Tercio da ei, fili mi, spiritum feruenciorem. Ipse enim est ignis, qui
numquam succensus numquam extinctus est, qui facit delectabilia visa vilescere et futura sperare. Hunc spiritum,
fili mi, da sibi!" 12 Tunc Filius respondit dicens: "Mater carissima, verba tua dulcia sunt. Sed sicut scis, qui
querit sublimia, necesse est, vt primo agat forcia et exerceat humilia. Ideo tria sunt ei necessaria. 13Primo, quod
habeat humilitatem. Per hanc enim sublimitas optinetur, vt scilicet sciat se habere bona, que habet, ex gracia et
230

