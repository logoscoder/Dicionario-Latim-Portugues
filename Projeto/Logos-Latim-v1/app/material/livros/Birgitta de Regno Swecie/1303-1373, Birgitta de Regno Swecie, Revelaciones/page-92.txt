anima per Virginem, et nouem ordines angelorum per nouem fratres Virginis, Christus per regem, tres status
hominum per tres filios regis designantur.
" {O , Domine mi Ihesu Christe, rogo te, ut fides tua dilatetur super infideles, boni accendantur caritate tua
amplius, mali vero meliorentur." Respondit filius: "Tu turbaris ex eo, quod Deus minorem habet honorem.
Desideras vero toto corde, ut perficiatur honor Dei. 2 Ideo do tibi unum exemplum, quo intelligere poteris, quod
Deus eciam ex malicia malorum honoratur, licet non ex virtute et voluntate eorum. Nam virgo quedam erat
sapiens et decora, diues et morigerosa, que habebat nouem fratres, quorum quilibet diligebat sororem suam, sicut
cor suum et uniuscuiusque cor erat quasi in illa. 3 In regno vero, ubi virgo erat, tale erat statutum, quod,
quicumque honoraret, honoraretur, qui depredaret, depredaretur, qui vero violaret, decapitaretur. 4 Rex vero
regni habebat tres filios, quorum primus diligebat virginem et presentauit ei calceos deauratos cum cingulo
aureo, anulum in manu et coronam super caput. Secundus vero concupiuit possessionem virginis et depredatus
est eam. Tercius concupiuit virginitatem virginis laborans, ut eam violaret. 5 Isti vero tres filij regis capti sunt a
nouem fratribus virginis et presentati regi. Cui dixerunt fratres: 'Sororem nostram concupierunt filij tui. Primus
quidem honorauit eam et dilexit toto corde. Secundus spoliauit eam. Tercius vero libenter dedisset vitam suam, si
valuisset violare eam. 6 In illo vero puncto rapti sunt, quo voluntatem completam habuerunt ad ista iam dicta
perficienda.' Quibus auditis respondit rex: 'Omnes', inquiens,' filij mei sunt et omnes equaliter diligo.
Verumtamen contra iusticiam facere non possum nec volo sed ita de filijs sicut de seruis intendo iudicare. 7
Itaque, tu fili mi, qui honorasti virginem, veni et accipe honorem et coronam cum patre tuo. Tu vero fili, qui
concupisti possessionem virginis et rapuisti, intrabis quidem carcerem, donec restituantur ablata. 8 Audiui enim
testimonium super te, quod penitens de facto tuo voluisti reddere ablata, sed quia preuentus celeri et inopinato
iudicio non perfecisti, ideo manebis incarceratus, donec restituatur quadrans. Tu vero, fili mi, qui ad violandum
virginem omnes adhibuisti conatus nec de facto tuo penituisti, 9 ideo quot modos adhibuisti ad dehonestationem
virginis, tot modis aggrauabitur pena tua. Responderunt omnes fratres virginis: 'Laus sit tibi iudex pro iusticia
tua. Nisi enim virtus fuisset in te et in iusticia tua equitas, in equitate tua vero caritas, numquam taliter
iudicasses.' 10 Hec autem virgo significat ecclesiam sanctam, cuius dispositio est excellens in fide, pulcra in
septem sacramentis, laudabilis in moribus et virtutibus, amabilis in fructu, quia demonstrat veram viam ad
eternitatem. 11 Hec sancta ecclesia quasi tres habet filios, in quibus significantur plures. Primus sunt illi qui
diligunt Deum toto corde. Secundus sunt illi, qui temporalia diligunt ad honorem suum. Tercius sunt illi qui
preponunt Deo voluntatem suam. Virginitas vero ecclesie anime sunt hominum a sola deitatis potentia create. 12
Primus ergo filius presentat calceos deauratos, quando contritionem suscipit pro commissis negligentijs et
peccatis. Presentat vero vestes, quando precepta legis attendit, quando consilia euangelica seruat in quantum
potest. 13 Componit cingulum, quando in continentia et castitate firmiter proponit perseuerare. Anulum quoque
mittit in manum, quando firmiter credit, que precipit sancta ecclesia catholica, iudicium scilicet futurum et vitam
sempiternam. 14 Lapis vero anuli spes est sperans constanter nullum peccatum esse tam abhominabile, quod
penitentia et voluntate emendandi non deleatur. Coronam vero imponit capiti, quando caritatem veram habet.
Sicut enim diuersi lapides sunt in corona, sic diuerse virtutes sunt in caritate. 15 Caput vero anime siue ecclesie
corpus meum est. Hoc quicumque diligit et honorat merito filius Dei appellatur. 16 Ergo quicumque tali modo
sanctam ecclesiam et animam suam diligit, hic nouem fratres habet, idest nouem ordines angelorum, quia eorum
particeps et socius erit in vita eterna. 17 Ipsi enim angeli sanctam ecclesiam toto amore amplectuntur quasi in
corde cuiuslibet eorum esset. Non enim ecclesia sancta saxa et parietes sunt sed anime iustorum et ideo de earum
honore et profectu tamquam de proprio angeli gratulantur. 18 Secundus autem frater vel filius signat illos, qui
constitutionem sancte ecclesie contemnentes viuunt ad honorem mundi et amorem carnis, qui virtutum
pulcritudinem transformantes viuunt secundum voluntatem suam, attamen circa finem penitent et conteruntur de
factis suis malis. 19 Istis debetur purgatio, donec operibus et orationibus ecclesie Deo reconcilientur. Tercius
filius significat illos qui animam suam scandalizantes non curant, si eternaliter pereant, dummodo perficere
possint voluptatem suam. 20 Super tales nouem ordines angelorum petunt iusticiam, quia ad penitentiam
conuerti contempserunt. Ergo cum Deus facit iusticiam, laudant eum angeli propter equitatem inflexibilem. 21
Cum vero perficitur honor Dei gaudent de virtute eius, quod eciam malorum malicia utitur ad honorem suum.
Ideo, cum videris prauos, compatere eis, gaude vero de honore Dei eterno. 22 Nam Deus, qui nichil mali vult,
quia creator omnium et vere ex se solus bonus, permittit tamen multa fieri tamquam iustissimus iudex de quibus
in celestibus et in terris propter equitatem suam et occultam bonitatem honoratur."
Caput 25 Verba querimonie matris ad filiam, qualiter agnus innocentissimus Christus Ihesus negligitur modernis
temporibus a creatura sua.
{ Loquitur mater dicens: "Conqueror primo, quod agnus ille innocentissimus hodie portabatur, qui optime sciebat
ire. Hodie puer ille tacebat, qui optime sciebat loqui. 2 Hodie puer ille innocentissimus circumcisus est, qui
numquam peccauit. Et ideo quamuis irasci non possum, tamen videor irata ex eo, quod dominus maximus factus
puer modicus obliuiscitur et negligitur a creatura sua."
Caput 26 Verba Christi ad sponsam ineffabilis trinitatis misterium declarantia, et quomodo dyabolici peccatores
per contritionem et voluntatem emendandi obtinent Dei misericordiam, et de responsione Christi, qualiter
miseretur omnibus, scilicet tam Iudeis et cetera, et de duplici iudicio, damnandorum scilicet et saluandorum.
92

