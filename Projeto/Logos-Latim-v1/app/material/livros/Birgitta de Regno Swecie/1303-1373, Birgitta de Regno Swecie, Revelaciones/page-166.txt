custodita. Tercium animal est quasi tabula depicta et apta ad suscipiendos colores nobiliores. 15 Itaque si illi
viciosi homines, qui designantur per illa supradicta quatuor animalia, conuerterint se ad me, occurram eis in via
et alleuiabo onus eorum. 16 Sin autem mittam ad eos animal velocius tygre, et consumet eos. Et sicut scriptum
est, fient dies eorum pauci et filii eorum absque patre et uxores eorum vidue, honoresque eorum conuertentur in
obprobrium et pudorem." 17 Primum animal, id est primus episcopus ex nobilitate superbiens, conuersus est ex
verbis Spiritus sancti; qui veniens Romam et dominam Birgittam secutus usque ad Neapolim, cum essent in
Beneuento, grauissime passus est de calculo. 18 Cui egrotanti Spiritus sanctus dixit per dominam: "Regi Israhel
infirmo preceptum fuit, ut apponeret cathaplasma super vulnus suum. Sic faciat iste: assumat perfectam
caritatem in animo ad Deum, que est medicamentum optimum, et statim senciet sanitatem." 19 Quo audito
votum vouit et mente et carne conualuit. De isto episcopo habetur tercio libro capitulo XII. 20 Secundum animal,
id est secundus episcopus fuit magne puritatis, de quo tercio libro capitulo XIII. 21 Tercium animal, id est tercius
episcopus, qui comparatur elephanti, mutatus est ad meliora. 22 Item loquitur Christus: "Quid consuluit elephas
ille? Nonne quod nupcie illegittime celebrarentur, ne expense parate perderentur, et quod dispensacio a papa
faciliter posset impetrari? 23 Sed audi nunc que dico. Omnis qui scienter et ex industria peccat contra Deum nisi
precedente magna contricione incurrit iudicium Dei et tribulacionem mundi. 24 Qui autem onus alterius imponit
dorso suo peccat grauius, quia nec timorem Dei habet nec querit salutem anime. O, quanta presumpcio! O,
quantus defectus caritatis habere claues iurium in manu et propter modicum corruptibile conari contra claues et
iura! 25 Ideo placare studeat ipse Deum et inducat coniugium illud ad fructuosam penitenciam et absolucionem
debitam. Alioquin dies eius breuiabuntur et veniet in iudicium meum et ruina ecclesie eius erit tam magna, quod
vix reedificabitur clerusque eius tribulabitur et desiderabilia eorum erunt in ruinas et ipsi in contemptum. 26 Tu
vero, filia, scribe coniugio tibi noto, quod, nisi se emendauerint et absolucionem meruerint, non facient fructum
longeuum, et filii eorum non habebunt longos annos, et que congregata sunt venient ad alienos." 27 Item de
eodem episcopo: "Iste episcopus venit ad me humilis sicut ille qui consumpta hereditate comedit siliquas et
reuersus est humilis ad patrem. 28 Vere, filia, hec mundialia sunt quasi silique, quando medulla frumenti, id est
Deus expulsus est a corde, et labor superuacuus et sine fructu desideratur mundusque diligitur plus quam Deus.
29 Sed quia iste episcopus incipit iam cognoscere me et se ipsum, ideo faciam ei sicut pius pater obliuiscens
priorum, et occurram ei in media via dando anulum in manu eius et calciamenta in pedes et vitulum ad
comedendum. 30 Nam ab isto die caritas mea erit feruencior in operibus eius, diuina paciencia et sapiencia erit
cum eo perfeccior ad trahendum secum proximos suos, 31 frequencior quoque erit et sollicicior ad sumendum et
honorandum corpus meum. Hoc donum promeruit ei mater mea carissima, que est patrona ecclesie eius." Item de
eodem habetur in principio capituli CXXX. 32 Quartum animal, id est episcopus qui in lepra sua perseuerabat
vocatus est subito sine sacramentis. De isto require VI libro capitulo LXXXXVII. 33 Quintum animal fuit sicut
lapis quadratus, homo in omnibus temperatus et discretus. De quo require III libro capitulo XXXIII. 34 Sextum
animal, id est sextus episcopus fuit homo timorosus et cordis sui scrutator, qui ecclesiam suam sapienter
gubernans a multis obligacionibus liberauit. 35 De isto mortuo dixit Christus: "Scriptura aurea dicit, quod
principium sapiencie est timor Dei. Illud est verum sed ego dico, quod finis perfeccionis est eciam ipse timor
Dei, quem quia iste episcopus habuit peruenit per compendium salubre ad viam salutis." 36 Septimum animal, id
est septimus episcopus maxime abstinencie fuit, qui zelum Dei habens nec metu nec amore nec dampno reticuit
veritatem. Hic, cum se posuisset ad oracionem, reddidit spiritum. 37 De isto episcopo sunt plures reuelaciones in
vita domine Birgitte. Qui fuit dominus Hemingus, episcopus Aboensis et amicus beate virginis Marie, sicut patet
Extrauagancium capitulo CIIII. 38 Item reuelacio de episcopo qui fuit successor animalis secundi. Filius Dei
loquitur: "Scribe episcopo, quod aues rapacissime intrauerunt terram, ut ponant in ea sibi nidos suos. 39 Ideo
laboret ipse cum amicis suis, ut ungule earum prescindantur et non optineant cacumina terrarum nec dilatent alas
suas in communitatem. 40 Alioquin rostris suis et ungulis extirpabunt fructifera terre et volabunt super excelsa et
montes et terram redigent in solitudinem et ruinam."
Caput 126 Virgo Maria loquebatur cum sponsa Filii sui de quodam episcopo, pro quo ipsa deuote orabat, et dat
hic notabilem doctrinam et formam virtuosissimam, secundum quam veri episcopi viuere et se ac subditos suos
regere debeant spiritualiter et deuote.
{ Mater misericordie loquebatur sponse Christi: "Quid faciemus isti ceco episcopo? Ipse enim habet tria. Laborat
quippe ut placeat hominibus plus quam Deo, 2 diligit thesaurum, non quem angeli custodiunt sed quem furari
possunt fures, diligit eciam se plus quam proximum suum et plus quam Deum suum." 3 Et ecce in eodem
momento vidit sponsa quasi sex stateras, quarum tres ponderose erant, quia deprimebantur a pondere. 4 Alie
vero tres ita leues erant, quod ex toto eleuabantur ad superiora, quia in eis nichil esse videbatur nisi leue
quoddam quasi pluma. 5 Et dixit mater: "Ecce iste episcopus, licet habeat tria mala prius dicta, tamen timet
semper; propter quem timorem, qui est inductiuum quoddam caritatis, datum est tibi videre statum eius. 6 Nam
ille tres ponderose statere significant opera eius contraria Deo, que deprimunt animam eius; que ideo videntur
tibi tres, quia affeccione, locucione et operacione more statere descendit ad mundum. 7 Ideo vero tres alie statere
leues videntur tibi ascendere, quia nunc cogitacione, nunc voluntate, nunc opere ascendit ad Deum; 8 sed tamen
mundialia preponderant spiritualibus, quia in hiis implicatur feruencius et copiosius, in tantum quod iam
Dyabolus trahit eum per pedes, et laqueus est paratus." 9 Respondit sponsa: "O, domina pietatis, impone tu
166

