gracia mea omnia membra tua implet, omnia fortificat. 8 Ego denique sum in te et extra te. Ego quamuis loquar
tecum, idem tamen sum in gloria. 9 Quid michi difficile est, qui potencia mea omnia sustento, sapiencia mea
omnia dispono, virtuositate mea omnia supero? 10 Ego igitur, cum Patre et Spiritu sancto sine principio et sine
fine unus Deus, qui pro salute hominum in humanitate assumpta, deitate illesa permanente, vere passus sum,
resurrexi et ascendi, nunc veraciter loquor tecum. 11 Dixi tibi prius de milicia, que michi quondam gratissima
fuit, eo quod vinculo caritatis michi colligata fuit. 12 Nam voto suo obligabant se milites dare carnem suam pro
carne mea, sanguinem suum pro sanguine meo. Ideo et ego consensi in eos et coniunxi eos michi in unum
vinculum et in unam societatem. 13 Sed nunc conqueror super ipsos milites, qui tenerentur esse mei, quod auersi
sunt. 14 Ego quippe sum creator eorum et redemptor, ego et auxiliator. 15 Ego creaui eis corpus et membra. Ego
omnia, que in mundo sunt, ad utilitatem eorum feci. 16 Ego redemi eos sanguine meo. Ego emi eis hereditatem
eternam passione mea. 17 Ego in omnibus periculis defendo eos. Ego do eis fortitudinem ad agendum et
laborandum. 18 Nunc autem ipsi auersi sunt a me. Ducunt pro nichilo passionem meam, negligunt verba mea,
quibus anima eorum delectari et pasci deberet. 19 Contempnunt me eligentes animo et toto affectu carnem suam
dare et lacerare pro laude hominum, sanguinem suum fundere propter explecionem cupiditatis sue, libenter mori
propter mundana et verba diabolica et inania. 20 Adhuc tamen, licet sic auersi sunt, misericordia mea et iusticia
mea est in eis. Nam per misericordiam custodio eos, ne tradantur diabolo. 21 Per iusticiam tolero eos pacienter
et, si adhuc reuerti voluerint, ego gaudenter suscipio eos et occurro eis letanter. 22 Dic ergo illi, qui miliciam
suam ad me conuertere vellet, quod sub hac forma michi denuo placere posset. 23 Quicumque enim miles fieri
vellet, deberet cum equo suo et apparatu ad cimiterium ecclesie procedere et ibi eum relinquere, quia equus non
est creatus ad superbiam hominum sed ad vite utilitatem et ad defensionem et inimicorum Dei expugnacionem.
24 Deinde assumat mantellum, cuius ligatura ponenda est super frontem, ut, sicut diaconus assumit stolam in
signum obediencie et paciencie diuine, sic ipse miles assumit mantellum et ligaturam ponit super frontem in
signum professe milicie et obediencie pro crucis mee defensione assumenda. 25 Quem eciam precedat vexillum
potestatis secularis, ut sciat se potestati mundane in omnibus, que non sunt contra Deum, debere obedire. 26
Ingresso autem eo cimiterium clerici occurrant ei cum vexillo ecclesie, in quo depicta sit passio mea et vulnera
mea in signum, quod Ecclesiam Dei et fidem defendere deberet et prelatis eius eciam obtemperare. 27 Cum
autem ingreditur ecclesiam, vexillum temporalis potestatis foras ecclesiam remaneat et vexillum meum precedat
eum in ecclesiam in signum, quod diuina potestas precedit secularem et quod de spiritualibus plus est curandum
quam de temporalibus. 28 Dicta vero missa usque ad 'Agnus Dei' prelatus, scilicet rex vel alius, procedat ad
militem circa altare et dicat: 'Vis tu fieri miles?' 29 Quo respondente 'Volo', subiungat: 'Promitte', inquit, 'Deo et
michi te fidem sancte Ecclesie defendere et prelatis eius in omnibus, que ad Deum sunt, obedire!' 30 Quo
respondente 'Volo', tradat gladium in manus eius et dicat: 'Ecce trado tibi gladium in manus tuas, ut non parcas
vite tue pro fide et Ecclesia Dei, ut inimicos Dei deprimas et ut amicos Dei defendas.' 31 Postea committat ei
clipeum et dicat: 'Ecce do tibi clipeum, ut defendas te contra inimicos Dei, ut viduis et orphanis tribuas auxilium
et ut honorem Dei in omnibus augmentes.' 32 Postea manum imponit collo eius dicens: 'Ecce obediencie
subiectus es/t/ et potestati. Vide ergo, ut, sicut ligasti te professione, sic impleas et opere!' 33 Post hoc autem
mantellum adaptet sibi et ligaturam, ut cotidie habeat in memoria, quid Deo vouit et quod ad Ecclesie Dei
defensionem plus quam alii se professione in facie ecclesie obligauit. 34 Hiis ergo peractis et dicto 'Agnus Dei'
sacerdos, qui missam celebrat, tradat sibi corpus meum, ut fidem sancte Ecclesie defendat. 35 Ego ero in eo et
ipse in me. Ego ministrabo ei auxilium et robur et incendam eum flamma caritatis mee, ut nichil velit nisi me,
nichil timeat nisi me, Deum suum. 36 Quod si forte fuerit in campo et ibi pro honore meo et fide mea defendenda
sumpserit miliciam, nichilominus ei prodest, si intencio fuerit recta. 37 Ego denique in omni loco sum per
potenciam meam, et omnes michi intencione recta et voluntate bona placere possunt. 38 Ego autem sum caritas,
et nullus ad me venire potest nisi qui habeat caritatem. Ideo nullis precipio hoc facere, quia tunc seruirent michi
ex timore. 39 Sed quicumque vellent sic assumere miliciam, michi placere possent. Dignum quippe esset, ut,
sicut per superbiam a vera professione milicie excessum est, sic per humilitatem ad vere milicie cultum se reuerti
velle ostenderent." 40 Hic miles creditur fuisse dominus Karolus, filius sancte Birgitte.
Caput 14 Qualiter Christus per fabrum et Dei verba per aurum designantur et quomodo talia verba caritatem
diuinam, conscienciam rectam, sensus ordinatos habentibus sunt proponenda et quomodo Dei predicatores
debent esse solliciti et non desidiosi ad aurum vendendum, idest ad verba Dei proponendum.
" {E go sum quasi bonus aurifaber. Qui, mittens famulum suum ad vendendum aurum suum per terram, dicit ei:
'Tria debes facere. 2 Primo non debes aliquibus committere aurum meum nisi eis, qui serenos et lucidos habent
oculos. 3 Secundo non committas eis, qui nullam habent conscienciam. 4 Tercio habe aurum meum venale pro
decem talentis ponderis duplicati! 5 Qui enim bis ponderare renuerit, aurum meum non habebit. 6 Sed inimicus
meus tria habet aduersum te, pro quibus tibi cauendum est. 7 Primo vult te facere desidiosum in proferendo et
demonstrando aurum meum. 8 Secundo desiderat plantare et inserere aliquid viciosum in aurum meum, ut
videntes et probantes aurum credant aurum meum esse lutum et putredinem. 9 Tercio ponit in os amicorum
suorum, quomodo resistant tibi et dicant constanter aurum meum non esse bonum. 10 Ecce ego sum quasi
aurifex iste. Ego omnia, que sunt in celo et in terra, fabricaui, non malleis et instrumentis sed potencia mea et
virtute. 11 Et omnia, quecumque sunt et fuerunt et futura sunt, omnia in presciencia mea sunt. 12 Nam non
57

