compaciuntur corporibus conuersorum ad fidem catholicam et ad me de errore. 100 Opprimunt enim eos
laboribus, priuant libertatibus, in fide non instruunt eos, sacramentis priuant et cum maiori dolore mittunt eos ad
infernum quam si starent in suo assueto paganismo. 101 Nec eciam pugnant nisi ut dilatent superbiam suam et
augeant cupiditatem suam. Ideo veniet eis tempus, quo confringentur dentes eorum, manus dextra mutilabitur, et
subneruabitur dexter pes eorum, ut viuant et se ipsos cognoscant."
Caput 20 Verba querimonie Dei de tribus, que nunc per mundum transeunt, et qualiter Deus elegit tres status ab
inicio, scilicet clericorum, defensorum et laboratorum, et de pena hominibus ingratis parata et de gloria gratis
illata et concessa hominibus.
{ Videbatur exercitus celestis magnus, ad quem Dominus locutus est dicens: "Licet omnia videtis et scitis in me,
tamen, quia michi sic placet, conqueror coram vobis de tribus. 2 Primo, quod apiaria illa suauissima, que in celo
ab eterno edificata sunt, de quibus apes ille inutiles exierunt, vacua sunt. 3 Secundo, quod abyssus illa
insaciabilis, cui non lapides, non arbores resistunt, semper aperta est, in quam anime descendunt sicut nix de celo
in terram. 4 Et sicut a facie solis nix dissoluitur in aquam, sic anime ad magnitudinem supplicii dissoluentur ab
omni bono et renouantur ad omnem penam. 5 Tercio conqueror, quod pauci sunt, qui attendunt vacuitatem
locorum, de quibus preuaricati sunt angeli mali, et animarum casum. Ideo merito conqueror. 6 Ego enim ab
inicio elegi tres viros, per quos intelligo triplicem statum in mundo. 7 Primo elegi clericum, qui clamaret
voluntatem meam voce et ostenderet opere. 8 Secundo defensorem elegi, qui amicos meos defenderet vita sua et
paratus esset pro me ad omnem laborem. 9 Tercio elegi laboratorem, qui laboraret manibus suis, ut pasceret
corpora labore suo. 10 Primus, scilicet clericus, nunc factus est leprosus et mutus, quia omnis, qui querit in
clerico videre pulchritudinem morum et virtutum, recurrit retro, turbatur visu, et abhorret accedere ad eum
propter lepram superbie et cupiditatis sue. 11 Si vero querit eum audire, mutus factus est ipse clericus a laude
mea et garrulus ad laudem propriam. 12 Quomodo ergo tunc aperietur via ad tantam suauitatem acquirendam, si
ille debilis est, qui deberet precedere? Et si ille mutus est, qui deberet clamare, quomodo tunc audietur suauitas
illa celestis? 13 Secundus, scilicet defensor, trepidat in corde, vacuus est manibus, quia trepidat pro scandalo
mundi et amissione honoris eius. 14 Vacuus est manibus, quia nulla diuina opera facit, sed omnia, que facit, facit
pro mundo. 15 Quis ergo tunc defendet populum meum, si ille, qui caput deberet esse, timet? 16 Tercius est velut
asinus, qui caput inclinat ad terram et stat quatuor pedibus iunctis simul. 17 Vere sicut asinus est populus, qui
nulla desiderat nisi terrena, qui negligit celestia et querit caduca. Ipse quasi quatuor pedes habet, quia modicam
habet fidem et vacuam spem, tercio nulla opera bona, quarto voluntatem completam ad peccatum. 18 Inde os
gule et cupiditati semper apertum stat. Ecce, amici mei, quomodo per tales potest abyssus illa insaciabilis minui,
quomodo fauus poterit impleri?" 19 Tunc respondit mater Dei: "Benedictus sis tu, fili mi! Querimonia tua iusta
est. Ego et amici tui non habemus ad te pro humano genere aliquam excusacionem nisi unum verbum, in quo
saluari potest. 20 Hoc est: 'Miserere, Iesu Christe, fili Dei viui!' Hoc ego clamo, hoc et amici tui." 21 Respondit
filius: "Verba tua sunt suauia in auribus meis, sapiunt delectabiliter in ore, intrant cum caritate in cor. 22 Ego
habeo unum clericum et unum defensorem et unum rusticum. 23 Primus est delectabilis sicut sponsa, quam
sponsus honestissimus cum diuina caritate toto desiderio desiderat. Huius vox erit sicut vox, que ex clamore et
collocucione resultat in siluis. 24 Secundus erit paratus dare vitam suam pro me, non timebit mundi obprobrium.
Hunc ego armabo armis Spiritus sancti. 25 Tercius habebit tam firmam fidem, quod dicet sic: 'Tam firmiter
credo, quod quasi videam, que credo. Spero eciam omnia, que promiserat Deus.' 26 Voluntatem habebit faciendi
bona et proficiendi in bono et omittere mala. 27 In os primi hominis dictorum trium ponam tria verba, que
clamabit. 28 Primo clamabit: 'Qui habet fidem, faciat opere, que credit!' Secundo: 'Qui sperat firmiter, stabilis sit
in omni bono.' Tercio: 'Qui diligit perfecte et caritatiue, desideret feruenter videre, que diligit!' 29 Secundus erit
quasi leo fortis in laborando, in inisidiis precauendis sollicitus et stabilis in perseuerando. 30 Tercius erit sapiens
sicut serpens, qui stabit in cauda et caput leuabit ad celum. 31 Isti complebunt voluntatem meam. Hos sequentur
alii. Et licet tres nomino, et per eos tamen plures intelligo." 32 Deinde loquebatur ad sponsam dicens: "Sta
stabilis! Noli sollicitari de mundo, non de obprobrio, quia, qui omnia obprobria audiui, ego sum Deus tuus et
Dominus."
Caput 21 Verba Virginis gloriose ad filiam de modo Christum de cruce deponendi et de suis amaritudine et
dulcedine in Filii passione et qualiter anima per virginem et amor Dei et mundi per duos iuuenes designantur et
de condicionibus, quas anima debet habere tamquam virgo.
{ Maria loquebatur: "Quinque cogitare debes, filia mea. 2 Primo, quod omnia membra filii mei in morte
diriguerunt et frigescebant, et sanguis, qui de vulneribus eius in passione effluxit, membris omnibus adhesit
coagulatus. 3 Secundo, quod in corde punctus erat tam amare et immisericorditer, quod pungens non destitit,
donec lancea attigit costam et ambe partes cordis essent in lancea. 4 Tercio cogita, quomodo deponebatur de
cruce! Hii duo, qui deponebant eum de cruce, tres applicabant scalas: una protendebatur ad pedes, secunda
subtus ascellas et ad brachia, tercia ad meditatem corporis. 5 Primus ascendit et tenebat eum per medium.
Secundus, ascendens per aliam scalam, excussit primo unum clauum de uno brachio, deinde applicata scala
excussit clauum alterius manus. 6 Qui quidem claui longe ultra stipitem crucis protendebantur. 7 Descendente
igitur illo, qui sustentabat onus corporis, paulatim et modice, prout poterat, ille alius ascendit scalam, que
tendebatur ad pedes, et excussit clauos de pedibus. 8 Cumque appropinquaret ad terram, unus eorum tenuit
65

