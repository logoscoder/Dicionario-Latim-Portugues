167 "Abbatissa cum consilio episcopi eligatur a conuentu. Que ob reuerenciam beatissime Virginis, Matris mee,
cui hic ordo dedicatus est, caput et domina esse debet, quia ipsa Virgo, cuius abbatissa gerit vicem in terris,
ascendente me in celos caput et regina extitit apostolorum et discipulorum meorum. 168 Abbatissa eciam vnum
de tredecim sacerdotibus, in quem ipsa vna cum omni congregacione sororum et fratrum consentit, in
confessorem omnium eligat ipsumque episcopus constituat et confirmet. 169 Cui auctoritate ligandi atque
soluendi, corrigendi et reformandi plenarie ab episcopo concessa omnes sacerdotes et fratres, sicut sorores
abbatisse, in omnibus obediant extra preceptum nichil omnino vel ne minimum quidem facientes. 170 Qui tamen
confessor preter iudicia fratrum et conseruacionem ordinis absque consilio abbatisse nichil omnino faciet, que,
quia caput monasterii est, de negociis et bonis monasterii ordinandis est consulenda."
171 Christus precipit hic, quod fratres sacerdotes dicti monasterii debeant tantummodo oracioni et leccioni
vacare et certis diebus euangelium in materna lingua ipsis monialibus predicare. 172 Caput XV.
173 "Sacerdotes vero isti tredecim tantummodo diuino officio, studio quoque et oracioni vacare debent nullisque
aliis se implicare negociis vel officiis. 174 Qui quidem omni die dominico euangelium illius diei in ipsa missa
omnibus audientibus in materna lingua exponere tenentur cunctisque solempnitatibus, quarum vigilias seu
profesta ieiunant in pane et aqua, atque aliis quibuscumque festis vigiliam habentibus publice predicare."
175 Christus ordinat hic tempora confessionum monialium et fratrum et qualiter confessor generalis possit sibi
eligere aliquos fratres sacerdotes in coadiutores ad confessiones audiendas. 176 Caput XVI.
177 "Confessori eciam generali ad minus ter in anno omnium sororum, sacerdotum et fratrum consciencie per
confessionem patefiant. 178 Et quoniam omnium consciencie pluries in anno per confessionem sunt purgande,
licitum sit ipsi generali confessori de duodecim sacerdotibus, quotquot voluerit, eligere ad confessiones
audiendas, qui omni die vnicuique confiteri volenti sint parati." 179 Christus determinat hic, quibus diebus in
anno tam moniales quam fratres communicare debeant. 181 "Omnibus diebus festiuis, quorum vigilie vel
profesta ieiunantur in pane et aqua, et in cena mea et in die pasche et ascensionis, penthecostes et natiuitatis mee
omnes communicabunt. 182 Alie autem moniales, quibus Deus deuocionem maiorem inspirauerit, si feruenti
desiderio petunt, cum consilio confessoris sui omni sabbato possunt communicare."
183 Christus precipit hic, quod omni quinta feria teneatur capitulum per abbatissam, et ponit hic penitenciam
monialibus tam infirmis quam sanis quam eciam morientibus, habentibus proprium contra professionem suam.
184 Caput XVIII.
185 "Omni quinta feria habeatur capitulum, vbi, si qua deliquerit in aliquo, corrigatur. Soror, que in infirmitate
deprehenditur aut confitetur aliquid habere proprium, absoluatur quidem a confessore sed penitenciam debitam
sustineat et compleat recepta sanitate. 186 Illa autem, que sana est et deprehenditur habere quid proprium nec
seipsam prodiderit, tribus testibus conuicta sedebit in pauimento habitura prima die capituli, scilicet quinta feria,
prebendam sicut alie sorores et feria sexta sit in pane et aqua. 187 Istis duobus diebus non ingredietur ecclesiam
et horis, quibus celebratur opus Dei, in ambitu manens et nulli sororum aliquid loquens omnium exeuncium de
ecclesia vestigiis se prouoluat. 188 Vesperis autem dictis in sexta feria, exeunte conuentu in ordine suo abbatissa
sequens conuentum, cum ad iacentem venerit, erigat eam et data manu ducat ad altare in choro sororum sequente
conuentu et orante pro ea. Vbi absolucione percepta reuertatur ad ordinem suum. 189 Si aliqua autem moritur
habens quid proprium nec confessa fuerit, loto corpore eius et posito in feretro portetur ante fores ecclesie et
dicat abbatissa presente et audiente conuentu: 190 'Hec per proprietatem fallente dyabolo grauiter contra Deum
et ordinem peccauit; oremus pro ea, vt remittat ei Deus peccatum hoc, quia misericors est.' Et dicto ab omnibus
'Aue Maria' absoluatur. 191 Deinde corpus eius statuatur in medio chori sororum et circa finem misse portetur a
sororibus ad ianuam ecclesie; qua aperta fratres ingredientes deferent corpus et debito more sepeliatur."
192 Christus prohibet hic monialibus dona aliqua recipere et inhibet abbatisse licenciam recipiendi concedere.
Vetat eciam, ne ipsa isto peccato commaculetur aut notabilis in habitu precioso pre ceteris appareat. 193 Caput
XIX.
194 "Si aliqua dona a parentibus vel amicis directa alicui fuerint, nequaquam suscipiantur propter votum et
professionem sanctam. Sed nec ipsa abbatissa, licet a parentibus cuiuscumque dignitatis sollicitata, licenciam
habendi aliquid proprium admittat, 195 quia, sicut a scintilla augetur ignis, sic a proprietate dampnacio, que
laudabilem in monasteriis rescindit vnitatem et communem corrumpit equitatem. 196 Caueat ergo sollicite ipsa
abbatissa, ne quasi libera vtens potestate hoc delectetur peccato aut notabilis in habitu pre ceteris appareat, quia,
quanto prelata ceteris, tanto sollicicius debet precepta regule obseruare."
197 Christus ordinat hic, qualiter debent ecclesia et monasterium edificari complete et numerus monialium et
sacerdotum competens ad celebranda diuina officia inueniri, antequam instituatur conuentus intus in
monasterio.198 Disponit eciam de dote et oblacione danda monasterio a monialibus nouiter recipiendis et de
modo expendendi illa; item de racione annuatim recipienda de expensis factis illo anno et quomodo redditus, qui
supersunt, pauperibus erogentur. 199Disponit eciam de curioso modo discernendi, an bene vel male acquisite
sint ille elemosine, que eis largiuntur, antequam per abbatissam et conuentum ab offerentibus recipiantur. 200
Caput XX
201 "Construenda quippe primum est ecclesia et monasterium sororum atque curia sacerdotum in suis locis, vt
dictum est superius, et postea introducendus est conuentus. 202 Et si forte in breui plene consumare nequiuerint,
349

