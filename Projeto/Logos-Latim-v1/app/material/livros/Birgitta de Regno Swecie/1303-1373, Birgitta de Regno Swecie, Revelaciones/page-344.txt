10

LIBER X - REGVLA SALUATORIS

HIC INCIPIT REGVLA SANCTI SALUATORIS DATA DIUINITUS AB ORE CHRISTI DEUOTISSIME
SPONSE SUE DOMINE BIRGITTE, CVIVS RELIGIO DEBET ESSE MONIALIUM AD REUERENCIAM
GLORIOSE VIRGINIS MARIE. QUE QVIDEM REGVLA DICTE DOMINE DATA FVIT MIRO MODO, VT
INFRA PATEBIT, IN CASTRO WATZSTENI LINCOPENSIS DYOCESIS IN REGNO SWECIE EA
EXISTENTI IN ORACIONE RAPTA IN UISIONEM SPIRITUALEM ET INTELLECTUALEM
2 Narratur hic modus, qualiter domina Birgitta habebat reuelaciones diuinas et qualiter ipsa dubitans de illusione
humiliter supposuit eas examini vnius archiepiscopi et trium episcoporum et vnius magistri in theologia ac eciam
vnius abbatis religiosissimi.
3 Qui omnes prehabito consilio maturo comprobauerunt eas esse a bono spiritu veritatis et non ab illusore angelo
falsitatis.
4 Caput I.
5 In dominio regis Norwegie, qui est ad septentrionem omnium regum vltimus, ita quod vltra terras sui
principatus nullus inuenitur hominibus habitabilis locus, contigit domine Birgitte oracioni intencius vacanti, 6
quod viribus corporis quasi exinanitis cepit eius anima ad videndum, audiendum, loquendum et senciendum ea,
que spiritualia sunt, omnibus suis viribus effici perfectissime vigorosa; 7 taliter itaque, quod sepius rapta multa
audiuit in spiritu seu in visione spirituali et intellectuali sibi spiritualiter enarrari. 8 Que postmodum
archiepiscopo Vpsalensi vna cum aliis tribus episcopis et cuidam magistro deuotissimo, qui magnus theologus
habebatur, atque vni abbati Deo deuoto et valde religioso eadem persona cum magna reuerencia et timore Dei
humiliter propalauit timens illudi sub specie angeli lucis ab illusore angelo tenebrarum. 9 Et hii omnes et multi
amici Dei hec audientes et super hoc mature et spiritualiter adinuicem conferentes, diuinitus a spiritu bono
veritatis et lucis et speciali Spiritus Sancti gracia omnia eidem persone reuelata fuisse comprobarunt. 10 In tali
eciam reuelacione semel videbat virum quendam et vnam mulierem speciosissime forme. Cui continuo vox
quedam dicebat: "Ecce hee due persone, quas vides, sunt Ihesus Christus et sua Mater Maria, qui tales tibi
pronunc apparent, quales erant in mundo viuentes. 11 Sed qualia eorum corpora iam sunt in celo, impossibile est
tibi cognoscere vel videre." Hoc itaque verbo dicto Ihesus Christus, qui apparuit, labia sua mox aperiens
loquebatur dicens:
12 INCIPIT PROLOGUS SUPER REGVLA SALUATORIS DATA DIUINITUS A CHRISTO DOMINE
BIRGITTE DE SWECIA IN EODEM REGNO SWECIE
13 Christus loquens sponse sue Birgitte in figura dicit, quod ex quo alie vinee, scilicet religiones, sunt
quoddammodo desolate, ideo ipse nunc de presenti vult plantare nouam vineam, videlicet religionem nouam, de
qua vult habere sollicitam curam taliter, quod reddat ei vinum dulcissimum et suaue. 14 Caput II
15 "Ego sum sicut rex potentissimus, qui plantauit vineas suas et fecerunt optimum vinum multo tempore. 16
Tandem inimicus eius seminauit in eis semen pessimum, quod in tantum creuit et se dilatauit, quod palmites
vinum portare non poterant nisi cum magna difficultate. 17 Serui autem regis dixerunt ad eum: 'Domine,
considerauimus vineas tuas et inuenimus in eis valde paucos palmites portantes vinum et illud pessimum semen,
quod ad nichilum valet nisi ad comburendum, vltra modum excreuit.' 18 Quibus respondit dominus: 'Ego
plantabo michi nouam vineam, vbi apportabuntur palmites et mittent radices. Et ego ipse apponam circa eam
pinguedinem et implebitur vino optimo. 19 Hanc autem per memetipsum custodiam. Quod si in eam aliquid
nociuum intrauerit, pinguescet ex hoc vinum et eo amplius dulcescet et illud nociuum adnichilabitur et arescet et
cicius decidet, ne noceat. 20 Cum autem vinum vinee huius venerit ad collegium meum, tunc gaudebunt omnes
et dabitur domino gloria et honor, qui plantauit vineam et pinguedinem apposuit. 21 Gaudebit eciam ille, qui
radices posuit, nec eius Deus obliuiscetur, qui palmites apportauit. Ex hac autem vinea multe vinee longo
tempore arentes renouari incipient et facere fructum iuxta diem innouacionis sue.'"
22 Christus loquens sponse declarat supra proximum capitulum dicens sponse, quod ipsa debet esse vitis predicte
vinee sue, idest fundatrix dicte noue religionis sanctissime, a qua procedent palmites fructiferi. 23Et ideo monet
eam, vt sit virtuosa, constans et vigilans despiciatque terrena, que amara sunt quasi venenum.
24 Caput III
25 "Ego sum creator omnium rerum et a nullo creatus. Inter omnia, que feci, nichil in tantam dignitatem feci
sicut hominem, quem constitui dominum super omnia, que creata sunt in terra. 26 Eciam dedi ei intelligenciam,
vt eis ad necessitatem et commodum suum vteretur et me de data sibi gracia collaudaret. Sed inter omnia me
nichil ad iram tantum prouocat sicut homo et preter eum omnia stant ad preceptum meum. 27 Dixi tibi prius,
quod eram similis regi, qui plantauit vineas bonas, que dederunt fructum bonum longo tempore. Que fuerunt
vinee iste nisi religiones et instituta sanctorum patrum, de quibus sicientes refocillabantur, frigidi incaluerunt,
turgidi humiliabantur, ceci illuminabantur? 28 Nunc autem conqueror, quia maceria vinearum dissipata est,
custodes dormiunt et ingrediuntur fures, radices suffodiuntur a talpis, palmites siccitate aridi sunt et racemi a
344

