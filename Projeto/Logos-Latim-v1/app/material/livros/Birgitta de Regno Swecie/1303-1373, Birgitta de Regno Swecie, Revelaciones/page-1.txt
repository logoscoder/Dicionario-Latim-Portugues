1303-1373- Birgitta de Regno Swecie - Revelaciones
LÃœBECK: GHOTAN, 1492 EDITIO PRINCEPS
1

LIBER I

{Incipit prologus in libro celesti reuelacionum Dei.
{ Stupor et mirabilia audita sunt in terra nostra. Mirabile siquidem erat, quod zelator legis, Moyses, igneam
legem in ulcionem peccatorum de medio ignis zeli Dei audiret. Sed stupendius est, quod hodie humiles et
mansueti spiritu vocem Iesu Christi, Dei et hominis, audiunt, ut olim Helias in sibilo aure tenuis audiuit. 2 Qui
enim durissimum, ignarum et rudem populum zelo iusticie sue legi sue primum subdidit per timorem, nunc in
lenitate misericordie populum, utraque lege, scilicet veteri et noua, eruditum, subdere disponit per amorem.
Precesserat enim spiritus grandis terroris Dei, subuertens montes superborum et conterens petras induratorum
cordium, et commocio penitencie, conturbantis mentes ad salutem, et ignis diuine dileccionis, in euangelio
Christi coruscantis per euidentissima magne caritatis eius ad suos indicia, qui semetipsum pro eis tradidit in
mortem, ne ipsi in eternum morerentur, et suorum ad ipsum, semetipsos pro gloria eius tradencium, ut sic
quodammodo loquar.3 In hoc igne Deus non secundum sue diuinitatis excellenciam sed secundum nostre
seruilitatis humilem condicionem apparuit, in qua mundum redemit. Et sequitur iam sibilus lenitatis diuine
misericordie, omnes propter preces et merita matris misericordie, virginis Marie, ab estu peccati ad auram
placidissime misericordie conuocans. Et in hac aura Dominus, cui proprium est misereri, omnipotenciam sue
diuinitatis in sublimitate maxime miseracionis manifestat, ut inexcusabiles sint omnes, apparente diuino iudicio,
qui misericordiam, tam leniter et dulciter exhibitam, contempserunt. 4 Vel numquid non inexcusabiliter dignus
est iusticia diuini iudicii feriri, qui tam dulcibus verbis et operibus quam huius reuelacionis series continet
oblatam sibi contempnit et respuit miseracionem?5 Quapropter preparent omnes animos, expandant omnes
voluntatum suarum sinus, ut mensura misericordie bona, scilicet super meritum conferta, super speratum
coagitata, super desiderium et omnem cogitacionem supereffluens, per mediatricem Dei et hominum a filio suo,
fonte scilicet omnis pietatis, infundatur. 6 Nec suspicio ulla fallacis spiritus mentibus ista legencium obrepat.
Non enim credendum est, quod spiritus malignus vel vere iustos decipiat, vel peccatores in melius conuertat, vel
caritatem, quam non habet, frigidis cordibus infundere queat, vel in aliquo gloriam Dei, cui inuidet, promoueat. 7
Sicut enim impossibile est, quod spiritus veritatis vel loquatur mendacium, vel a iusticia quemquam auertat, vel
superbiam et inuidiam cordibus sibi subditis inspiret, vel omnipotentis Dei contemptum adducat, sic spiritui
falsitatis opposita horum malorum propter inolitam ei malignitatem et nequiciam omnino sunt interdicta. 8 Aut si
quis forte hec, vel aliquid horum bonorum, spiritui maligno possibilia esse ad faciendum contendat, consequens
est, ut opposita horum spiritui benigno et sancto possibilia esse concedat. Et veniet ineuitabilis error, ut mala
Deo et bona diabolo tribuantur et iustorum princeps et rector credatur diabolus, impiorum vero fautor et
instigator Deus esse blasphemetur. 9Quod si quis vere iustum discernere velit, ne per fucatam iusticiam
decipiatur, sciat, quod a vere iusto relegata sunt: primum omnia vere mala, quantum ad eternam mortem
operantur, scilicet luxuria, cupiditas et superbia; deinde eciam falsa bona, scilicet virtus vane glorie ad se
ostentandum, vel pusillanimis ad iusticiam defendendum, vel amaro zelo feruens ad alios iudicandum, ut sic in
iusticia sit humilis ex virtute, stabilis ex humilitate, tranquillus ex animi stabilitate. 10Unde et vere iustus nec
gloriam propriam querit, ut per hanc a diabolo decipiatur, nec pusillanimitate a defensione iusticie recedit, ut per
hoc a malignitate hominum vincatur, nec turbacionibus quibuscumque succumbit, ut status animi eius a recte
racionis fundamento feruore impaciencie euertatur. 11 Non enim in hoc iustus non est quicumque, quod ei
turbacio mentis accidit, si tamen turbacio eum a paciencie et ceterarum virtutum fundamento non euertit. Unde et
Christus, cum ex tristicia et turbacione agonie mentis dixisset ad Patrem: "Transfer calicem hunc a me!",
ostendens, quod turbacio illa animum suum a fundamento virtutum non euerterat, adiunxit: "Verumptamen non
sicut ego volo sed sicut tu." 12 Nec minus hoc quam, quod superius dictum est in preallegata figura, notare
poterit. Spiritus enim grandis est vana gloria, que omnem virtutum eminenciam, que est in modum moncium,
omnemque constanciam, que est ut firmitas petrarum, subuertit. Et terror comminacionum et persequencium
commouet corda, ut cedant importunitatibus hominum. 13 Ignisque zeli exardescit in iusto, nondum virtute
paciencie et mansuetudinis perfecto, contra peccatores, ut patet in Phariseo, qui de iusticia sua gloriabatur et
indignacionis igne contra publicanum, sicut et Symon contra Magdalenam, feruebat. Sed non est in tali feruore
Dominus, et ideo datur diabolo temptandi et decipiendi locus. 14 Talia de sponsa Christi, quam sibi in huiusmodi
gracie ministerium elegerat, suspicanda non sunt. Que, adhuc in coniugio viuens, maritum suum ad continencie
perfeccionem adduxit, ut multis annis simul sine exaccione et reddicione debiti coniugalis viuerent. Iamque
adhuc ligata matrimonio sobrietatem vidualem in victu et vestitu preferebat. Deuocioque cordis eius et
oracionum instancia magnam in ea future religionis et gracie perfeccionem premonstrabat. 15Cumque iam a lege
viri soluta esset, bona sua heredibus et pauperibus distribuens et a mundi retinaculis se expediens et Christum
pauperem pauper sequens, nichil sibi nisi simplicissimum victum et vestitum contemptibilem retinebat. Propter
1

