per deitatem. 3Ego eciam Spiritu meo inflammabam virginem, non quod Spiritus meus, qui inflammabat,
separaretur a me, sed idem, qui inflammabat, idem erat in Patre et in me Filio, et in eo Pater et Filius, et hii unus
Deus, non tres dii. 4 Ego sum similis Dauid regi, qui habuit tres filios. Unus eorum vocabatur Absalon, qui
querebat vitam patris. Secundus eorum querebat regnum patris sui, scilicet Adonias. Tercius optinuit regnum,
scilicet Salomon. 5 Primus notat Iudeos. Hii sunt, qui vitam meam et mortem meam querebant et despiciebant
consilium meum. Propterea nunc cognita retribucione eorum possum dicere, sicut dixit Dauid de filio suo
mortuo: 6 'Fili mi Absalon!', idest: O filii Iudei, ubi est nunc desiderium vestrum et expectacio? O filii mei, ubi
est nunc finis vester? 7 Compaciebar vobis ex eo, cum me desiderastis venturum, quem tot signis audistis
venisse, cum desiderastis fugitiua, que omnia iam fugerunt. 8 Sed nunc magis compacior, sicut Dauid reiterans
verbum primum, quia video finem vestrum in miseria mortis. Ideo adhuc ex maxima caritate dico, sicut Dauid
dixit: 'Fili mi, quis det michi, ut moriar pro te?' 9 Dauid enim sciuit se bene non posse morte sua filium reuocare
mortuum, sed ut ostenderet affectum caritatis paterne et voluntatis bone promtissimum, si possibile fuisset,
libenter, licet sciret impossibile esse, mortem suscepisset pro filio. 10 Sic ego nunc dico: O filii Iudei, qui licet
habuistis malam voluntatem ad me et, in quantum potuistis, fecistis contra me, si possibile esset et Patri sic
placeret, libenter adhuc semel morerer pro vobis, quia compacior miserie vestre, quam vobis exigente iusticia
vos ipsi fecistis. 11 Dixi enim vobis facienda verbo et ostendi exemplo. Precessi vos quasi gallina alis caritatis
fouendo, sed omnia spreuistis. 12 Ideo omnia, que desiderastis, fugerunt. Finis vester est in miseria et labor
omnis euacuatus. 13 In secundo filio Dauid notantur mali Christiani. Qui contra patrem suum in senectute
deliquit. Cogitauit enim secum sic: 'Pater meus senex est et deficit viribus. 14 Si locutus ei aliqua sinistra fuero,
non respondet. Si fecero aliqua contraria, non vindicabit. Si attemptauero contra eum aliqua, pacienter suffert.
Propterea faciam, que volo.' 15 Hic cum quibusdam seruis Dauid patris sui ascendebat in lucum, ubi pauce erant
arbores, ut regnaret. Sed, apparente sapiencia et voluntate patris, immutatum est consilium eius et ipsi, qui cum
ipso erant, dehonestati sunt. 16 Sic faciunt nunc michi Christiani. Ipsi cogitant apud se sic: 'Signa Dei et iudicia
non aperta sunt nunc ut prius. Nos possumus loqui, que volumus, quia misericors est et non attendit. Faciamus,
que nobis placent, quia faciliter indulget.' 17 Ipsi diffidunt de potencia mea, quasi nunc infirmior sim ad
faciendum, que volo, quam prius. Ipsi caritatem meam minorem arbitrantur, quasi noluerim iam eis ut patribus
eorum misereri. Ipsi et iudicium meum reputant ludibrium et iusticiam meam vanitatem. 18 Propterea et
ascendunt in lucum cum quibusdam seruis Dauid, ut regnent fiducialiter. 19 Quis est iste lucus, ubi pauce
arbores stare solent, nisi sancta Ecclesia, que ex septem sacramentis quasi ex paucis arboribus subsistit? 20 In
hanc Ecclesiam intrant, sed cum aliquibus seruis Dauid, idest cum paucis operibus bonis, ut fiducialiter optineant
regnum Dei. Quia ipsi faciunt modica opera bona, ex quibus confidunt, quod, in quocumque peccato fuerint et
qualecumque peccatum fecerint, nichilominus regnum celeste quasi hereditario iure habere possint. 21 Sed sicut
filius Dauid, qui contra voluntatem Dauid regnum optinere voluit, repulsus est cum dedecore, quia ambiuit
iniuste et iniustus erat, et dabatur sapienciori et meliori, sic ipsi a regno meo expellentur et dabitur eis, qui
voluntatem Dauid faciunt, quia nullus, nisi qui caritatem habuerit, regnum meum optinere poterit. 22 Nec nisi
mundus et secundum cor meum se dirigens michi mundissimo poterit appropinquare. 23 Tercius filius Dauid erat
Salomon. Hic significat paganos. Cum audiuit Bersabee, quod alter quam Salomon, cui Dauid promisit post se
regnaturum, a quibusdam electus esset, intrauit ad Dauid et ait: 24 'Domine mi, tu iurasti michi, quod Salomon
post te regnaret. Nunc autem alter electus est. Si sic contingit et si sic habebit processum, tunc ego quasi adultera
iudicor ad ignem et filius meus erit illegit/t/imus.' 25 Quibus auditis Dauid erexit se et dixit: 'Iuro per Deum,
quod Salomon in sede mea sedebit et post me regnabit.' 26 Et precepit seruis suis, ut Salomonem exaltarent in
sede regni sui et predicarent regem, quem Dauid elegisset. Qui preceptum domini sui complentes cum potestate
magna exaltauerunt Salomonem, et omnes alii, qui fratri suo consenserunt, fugati sunt et in seruitutem redacti. 27
Que est ista Bersabee, que se pro adultera, si alius rex eligitur, reputabit, nisi fides paganorum? Nullum enim
peius adulterium est quam fornicari a Deo et a fide recta et alium Deum credere quam creatorem omnium. 28
Sed tamquam Bersabee quidam gentilium cum humili corde et contrito veniunt ad Deum dicentes: 'Domine, nos
in futurum esse Christianos promisisti; perfice ergo promissum tuum! 29 Si alius rex, idest alia fides, amplius
quam tua super nos surrexerit, si tu separaueris te a nobis, incendemur miseri et quasi adultera, que pro
legit/t/imo suscepit adulterum, moriemur. 30 Et tu licet in eternum viuas, tu tamen morieris a nobis et nos a te,
cum tu per graciam tuam elongas te a cordibus nostris et nos per diffidenciam nostram opponimus nos tibi. 31
Propterea comple promissum tuum et conforta infirmitatem nostram et illumina tenebras nostras! Nam si
distuleris, idest si te a nobis elongaueris, periemus.' 32 Quibus auditis ego quasi alter Dauid volo nunc erigere me
per graciam meam et misericordiam. Iuro igitur per deitatem meam, que est cum humanitate mea, et per
humanitatem, que est in Spiritu meo, et per Spiritum meum, qui est in deitate et humanitate mea, et hii tres non
tres dii sed unus Deus, quod complebo promissionem meam. 33 Mittam enim amicos meos, qui Salomonem
filium meum, idest paganos, introducant in lucum, idest in Ecclesiam, que ex septem sacramentis quasi ex
septem arboribus subsistit, scilicet baptismo, penitencia, confirmacione crismatis, sacramento altaris et
sacerdocio, coniugio et unccione, et requiescent in sede mea, idest fide recta sancte Ecclesie. 34 Christiani autem
mali fient eorum serui. Illi gaudebunt de hereditate perpetua et dulcedine, quam eis preparabo. Isti aut em in
49

