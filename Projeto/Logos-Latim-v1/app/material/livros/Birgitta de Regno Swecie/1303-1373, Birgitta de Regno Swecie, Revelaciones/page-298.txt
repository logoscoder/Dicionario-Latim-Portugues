supra deum. Propterea corruerunt et facti sunt sub pedibus dei demones mali. 23 Et eciam in istis deus
quodammodo habet misericordiam. Nam cum dyabolus ex iusticia et promissione dei perficit malum, quod
concupiscit, quasi quodammodo consolatur ex prosperitate malicie sue, 24 non quod pena dyaboli minuatur ex
hoc, sed sicut eger habens inimicum fortissimum consolatur de auditu mortis eius, licet dolor infirmitatis sue non
minuatur ex auditu illo, sic dyabolus ex inuidia qua ardet deo faciente iusticiam contra homines exhilarescit et
letatur et quasi sitis malicie sue refrigeratur et linitur. 25 Verum postea deus videns in exercitu suo
diminucionem creauit post presumpcionem demonum hominem ad obediendum preceptis suis et vt fructificaret,
donec tot homines ascenderent celum, quot angeli de celo ceciderunt. 26 Homo igitur perfectus creatus est, qui
cum accepisset mandatum vite, non attendit ad deum nec ad honorem suum, sed consenciens suggestioni dyaboli
preuaricatus est dicens: 27 Comedamus de ligno vite et sciemus omnia sicut deus. Isti enim, scilicet adam et eua,
noluerunt deo malum sicut dyabolus, sed nec eciam voluerunt esse supra deum, sed voluerunt esse sapientes
sicut deus. 28 Ideo ceciderunt, sed non sicut demon. Nam diabolus inuidebat deo, ideo non erit finis miserie eius.
Homo vero, quia voluit aliud quam deus voluit eum velle, ideo meruit et sustinuit iusticiam cum misericordia. 29
Tunc vero illi prothoplasti senserunt iusticiam, quando nuditatem obtinuerunt pro vestitu glorie, famem pro
abundancia, pruritum carnis pro virginitate, timorem pro securitate, laborem pro quiete. 30 Qui eciam statim
obtinuerunt misericordiam, scilicet vestitum contra nuditatem, cibum contra famem, securitatem coniunccionis
mutue propter posteritatem generacionis augmentandam. 31 Nempe adam honestissime vite fuit, qui numquam
vxorem habuit nisi euam sed nec aliam mulierem nisi illam solam. 32 Item deus eciam iusticiam et
misericordiam habet in animalibus. Deus nempe fecit tria egregia. Primo angelos, qui spiritum habent sed non
carnem, secundo hominem, qui habet animam et carnem, tercio animalia, que carnem habent sed non animam
sicut homo. 33 Angelus ergo, quia spiritus est, deo incessanter adheret et ideo humano non indiget adiutorio.
Homo vero, quia caro est, deo incessanter adherere non potest, antequam mortale separatur a spiritu. 34 Et ideo,
vt subsistat homo, creauit ei deus adiutorium animal irracionale, vt obediat et seruiat suo meliori. 35 Itaque in
istis animalibus irracionalibus deus magnam habet misericordiam, quia non habent pudorem de membris suis nec
dolorem mortis, antequam mors veniat, simplici quoque victu contentantur. 36 Deinde, cum pertransisset
diluuium eciam deus fecit iusticiam cum misericordia. Nam bene potuisset deus introduxisse populum israhel in
terram promissionis in breuiori tempore, sed iusticia fuit, quod vasa que optimum potum tenere debebant, primo
probarentur et purgarentur et deinde sanctificarentur. 37 Quibus eciam deus magnam fecit misericordiam, quia
vno homine scilicet moyse orante peccatum eorum deletum fuit et diuina gracia data. Similiter et post
incarnacionem meam nunquam iusticia sine misericordia nec misericordia sine iusticia exercetur. 38 Tunc autem
vox vna insonuit in altum dicens: O mater misericordie, mater eterni regis, impetra misericordiam! Ad te quippe
venerunt preces et lacrime, famuli tui regis. 39 Scimus enim, quod iusticia est, vt puniantur peccata eius, sed
impetra misericordiam, vt conuertatur et agat penitenciam et faciat honorem deo! 40 Respondit spiritus: In deo
quadruplex est iusticia. Prima est, vt ille qui increatus est et eternaliter est honoretur super omnia, quia ab ipso
sunt omnia et in ipso viuunt et subsistunt vniuersa. 41 Secunda iusticia est, vt ei qui semper erat et est et qui
tempore diffinito temporaliter natus est, seruiatur ab omnibus et ipse in omni puritate diligatur. 42 Tercia iusticia
est, vt ille qui est ex se impassibilis et ex humanitate factus est passibilis et qui mortalitate assumpta promeruit
homini immortalitatem desideretur super omnia, que desiderari possunt et que desideranda sunt. 43 Quarta
iusticia est, vt qui instabiles sunt inquirant veram stabilitatem et qui in tenebris sunt desiderent lucem, idest
spiritum sanctum, petendo auxilium eius cum contricione et vera humilitate. 44 Sed de illo rege seruo matris dei,
pro quo nunc misericordia petitur, dicit iusticia, quod tempus non sufficit ei ad purgandum digne secundum quod
exigit iusticia peccata illa, que commisit contra misericordiam dei, nec corpus eius sustinere posset penam, quam
meruit pro peccatis. 45 Verumtamen misericordia matris dei promeruit et impetrauit misericordiam pro eodem
seruo suo, vt ipse audiat illa que egerat et quomodo se emendare poterit, si forte compungi voluerit et conuerti.
46 Et statim in eodem puncto vidi in celo vnam domum mire pulcritudinis et magnitudinis, et in domo erat
pulpitum et in pulpito liber. Et vidi duos stantes ante pulpitum, scilicet angelum et dyabolum, quorum alter,
scilicet diabolus loquebatur dicens: 47 Nomen meum est heu. Iste itaque angelus et ego insequimur vnam rem
desiderabilem nobis, quia videmus quod dominus potentissimus edificare proponit rem grandem. Et ideo
laboramus, angelus ad rei perfeccionem, ego vero ad eius destruccionem. 48 Sed contingit nobis, quod, cum res
illa desiderabilis venit aliquando in manus meas, tanti feruoris et caloris est, quod non valeo tenere eam, cum
vero venit aliquando in manus angeli, ita frigida et lubrica est, quod statim relabitur de manibus eius. 49 Et cum
ego attente intuerer ad idem pulpitum tota consideracione mentali, intellectus meus non sufficiebat capere sicut
erat nec eius pulcritudinem valuit comprehendere anima mea nec lingua exprimere. 50 Cuius pulpiti aspectus
erat quasi radius solis habens colorem rubeum et album et aureum fulgentem. Color vero aureus erat quasi sol
fulgens, albus autem color erat quasi nix candidissima, rubeus quoque color erat quasi rosa rubens, et quilibet
color videbatur in alio. 51 Nam cum aspicerem colorem aureum, videbam album et rubeum in eo, et cum
viderem album, videbam in eo reliquos duos colores, et similiter erat quando aspiciebam colorem rubeum, ita
quod quilibet videbatur in alio et tamen quilibet discretus erat ab alio et per se. 52 Et nullus alio prior aut
posterior, nullus alio minor aut maior sed in omnibus et vbique equales videbantur. 53 Cumque aspicerem
sursum, non valui comprehendere longitudinem et latitudinem pulpiti, respiciens vero deorsum non valui videre
298

