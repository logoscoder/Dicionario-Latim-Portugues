carnis. Sed voluit Deus, quod concepcionis modus non statim omnibus notus esset, donec veritas claresceret
tempore preordinato.
{ Mater loquitur: "Quando pater meus et mater mea matrimonialiter conuenerunt, plus fecit hoc obediencia quam
voluntas, et plus operata est ibi caritas diuina quam voluptas carnis. 2 Nam hora, in qua ego concepta fui, bene
potest vocari aurea hora et preciosa, quia alii coniuges conueniunt ex voluptate carnali, mei vero parentes
conuenerunt ex obediencia et precepto Dei; bene ergo aurea hora fuit concepcio mea. 3 Nam tunc incepit
principium salutis omnium, et tenebre quasi festinabant in lucem. Deus namque singulare quoddam et a seculo
absconditum facere voluit in opere suo, quemadmodum fecit in virga arida florescente. 4 Sed scito, quod
concepcio mea non omnibus nota fuit, quia voluit Deus, quod, sicut ante legem scriptam precessit lex naturalis et
eleccio voluntaria boni et mali et postea veniret lex scripta, que cohiberet omnes inordinatos motus, sic placuit
Deo, quod amici sui pie dubitarent de concepcione mea et quilibet ostenderet zelum suum, donec veritas
claresceret in tempore preordinato."
Caput 56 Virgo Maria narrat, qualiter natiuitas sua fuit per portam communem et fuit inicium verorum
gaudiorum, quia tunc prodiit virgula, de qua processit flos desiderabilis cunctis gentibus. In qua natiuitate
demones fremuerunt, iusti letabantur et angeli gauisi sunt. Et conqueritur de mulieribus, que cum deuocione talia
non attendunt.
{ Mater loquitur: "Quando mater mea me genuit, per portam communem exiui, quia alio modo aliquis nasci non
debuit nisi specialiter filius meus, qui, sicut nature omnium est conditor, ita eciam mirabiliter et ineffabiliter
nasci voluit. 2 Quando vero ego nata fui, non latuit dyabolos sed per quandam similitudinem loquendo sic ipsi
cogitabant: 'Ecce nata est virgo quedam. Quid faciemus? Nam mirabile cernitur quoddam in ea futurum. 3 Si
adhibuerimus ei omnia recia malicie nostre, confringet ea quasi stuppas. Si inuestigamus omnia interiora eius,
munita est forti presidio nec inuenitur in ea macula, vbi cuspis peccati infigatur. 4 Ideo timendum est, quod
mundicia eius torquebit nos, gracia eius comminuet, quidquid in nobis est fortitudinis, constancia eius deiciet nos
sub pedibus suis.' 5 Amici vero Dei, qui in longa expectacione erant, dicebant inspirante eis Deo: 'Cur amplius
dolemus? Gaudendum pocius est nobis, quia nata est lux, qua illuminabuntur tenebre nostre et desiderium
nostrum perficietur.' 6 Angeli vero Dei gaudebant, licet eorum gaudium semper erat in visione Dei, dicentes:
'Natum est in terris desiderabile quoddam et specialis amatrix Dei. Per quod reformabitur in celis et in terris pax
vera et ruine nostre restaurabuntur.' 7 Vere, filia, dico tibi, quod natiuitas mea inicium fuit verorum gaudiorum,
quia tunc prodiit virgula, de qua processit flos ille, quem reges et prophete desiderabant. 8 Postquam vero tante
etatis fui, quod aliquid intelligere potui de creatore meo, tunc indicibili amore ad eum affecta sum et
desiderabam eum toto corde. 9 Mirabili eciam gracia conseruata fui, vt nec in tenera etate consentirem peccato,
quia caritas Dei et sollicitudo parentum, educacio quoque honesta et conuersacio bonorum et feruor sciendi
Deum perseuerabant mecum. 10 Nunc autem conqueror, quod ille femine, que generantur et generant cum
horrore et nascuntur cum immundicia et delectantur in ea, non attendunt mundissimam natiuitatem meam sed
peiores sunt iumentis, quia viuunt sine racione. 11 Viuunt omnino secundum carnem. Ideo transiet ab eis
voluptas, recedet ab eis spiritus puritatis, fugiet ab eis gaudium eternum et inebriabit eos spiritus impuritatis,
quem sequebantur."
Caput 57 Virgo Maria loquebatur in die purificacionis sponse dicens, quod ipsa non indigebat purificacione, quia
sine macula et munda erat. Verumptamen, vt adimplerentur prophecie, voluit in lege et secundum legem viuere
et nichil singulare in se ostendere sed humiliter conuersari. Dicit eciam, quod gladius, quem dixit Symeon, sex
doloribus in vita eius animam pertransibat.
{ Mater loquitur ad sponsam Filii dicens: "Filia mea, scias, quod ego non indigebam purificacione sicut alie
femine, quia filius meus, qui natus est ex me, ipse mundauit me. Nec ego aliquam quantumcumque minimam
maculam contraxi, que filium mundissimum sine aliqua immundicia generaui. 2 Verumptamen, vt lex impleretur
et prophecie, secundum legem in lege volui viuere. Nec secundum parentes seculi viuebam sed cum humilibus
humiliter conuersabar. 3 Nec aliquid singulare in me preferri volui sed totum, quod erat humilitatis, diligebam.
Tali eciam die sicut hodie dolor meus augmentatus fuit. 4 Nam licet sciebam filium meum ex inspiracione diuina
passurum, tamen ex verbis Symeonis, quibus dixit gladium pertransiturum animam meam et filium meum
positurum in signum, cui contradiceretur, grauius perforabat cor meum dolor iste, 5 qui, vsque dum assumpta fui
corpore et anima in celum, numquam defuit a corde meo, licet ex consolacione Spiritus Dei temperabatur. 6
Scire eciam te volo, quod ab isto die dolor meus sextuplex fuit. Primo fuit in cogitacione mea. 7 Nam quociens
aspiciebam filium meum, quociens inuoluebam eum pannis, quociens videbam eius manus et pedes, tociens
animus meus quasi nouo dolore absortus est, quia cogitabam, quomodo crucifigeretur. Secundo fuit dolor in
auditu meo. 8 Nam quociens audiui obpropbria filii mei et mendacia et insidias ei positas, tociens animus meus
motus est dolore ita, quod vix se tenere poterat, sed virtute Dei dolor meus modum et honestatem habuit, ne
impaciencia et leuitas in me notaretur. 9 Tercio fuit dolor meus in visu meo. Nam quando vidi filium meum
ligari et flagellari et in ligno suspendi, corrui quasi exanimis sed reassumpto spiritu steti dolens et sic pacienter
sufferens, vt nec inimici nec alii in me aliud reperirent nisi grauitatem. 10 Quarto fuit dolor meus in tactu. Ego
enim cum aliis deposui filium meum de cruce et inuolui eum et posui in tumulum, et sic tunc augebatur dolor
meus, vt vix manus et pedes mei haberent robur ad subsistendum. O quam libenter tunc fuissem sepulta cum filio
240

