seruiendum, sed ex diuina caritate, que prouenit ex consideracione intima operum meorum et recordacione
peccatorum. Hec enim duo qui frequenter cogitat, inuenit caritatem. Inuenitque me omni bono dignum. 25
Debent eciam verba mea intrare cum misericordia, vt homo consideret, quia paratus sum dare misericordiam, vt
homo intelligat Deum suum, quem neglexerat, qui peccatores facit meliores."
Caput 51 Christus ostendens hic cuidam archiepiscopo, quare reuelare voluit verba ista, conqueritur super omnes
status hominum. Sueque passionis processum certando, ipsam neglectam et se abiectum esse declarat. Precipit
eciam eidem archiepiscopo laborare in istis reuelacionibus, regi quoque Suecie expedicionem contra paganos
facere, et episcopo Aboensi negocium ad papam transferre, subiungens, quod tria sunt genera demoniorum
homines obsidencium.
"{ Ego sum, qui cum eo, qui mittebat, missus sum in viscera virginea et assumpsi carnem et natus sum. Sed ad
quid? Certe vt ostenderem verbis et factis fidem. Inde mortuus sum, vt aperirem celum. Inde sepultus resurrexi,
et venturus sum iudicare. 2 Nunc igitur conuentis episcopis dic archiepiscopo: 'Miraris, quare loquor verba mea.
Eleua oculos tuos et vide. Ausculta auribus tuis et audi. Aperi os tuum et interroga. 3, quomodo ab omnibus
neglectus sum. Vide, quomodo ab omnibus expulsus sum. Vide, quia nemo me in sua delectacione habere
desiderat. 4 Erige aures tuas et audi, quia a solis ortu vsque ad occasum cor hominum est cupidum et seuerum ad
effusionem sanguinis proximi sui propter cupiditatem. Audi, quia omnes ornant membra sua pro superbia. Audi,
quia delectacio hominum est irracionabilis quasi animalium. 5 Aperi os tuum et inquire, vbi sunt defensores
fidei, vbi inueniuntur, qui inimicos Dei expugnant, vbi sunt, qui vitam suam ponunt pro Domino suo. Inquire hec
diligenter, et inuenies valde paucos amicos meos. Cogita hec, et scies me non sine causa loqui. 6 Inquire vlterius
et audi, qualis est disposicio Romane curie, que sedes mea esse deberet. 7 Sicut enim in sede quatuor sunt
columpne sustentantes et medium quoddam, in quo sedens quiescit, sic in sede mea, quam summo pontifici
dereliqui, deberent esse quasi quatuor columpne, humilitas scilicet et obediencia, iusticia et misericordia, et
medium, scilicet diuina sapiencia cum diuina caritate. 8 Sed hec immutata est, et assumpta est noua sedes, in qua
est superbia pro humilitate, propria voluntas pro obediencia, amor pecunie pro iusticia, ira et inuidia pro
misericordia, medium autem vocari sapiens et magister ad mundum. Ecce sic euersa est et immutata sedes mea.
9 Vide vlterius et perquire reliqua capitis membra et clerum totum, et inuenies, quod ego, Deus et creator
omnium, sum eis onerosus quasi lapis, sapio eis quasi venenum, ingluuiei eorum sum quasi mica. 10 Ecce,
quomodo abiectus sum. Ecce, quid michi pro caritate rependitur. Ego creaui eos et redemi tanta equitate et
iusticia, ac si per similitudinem loquendo statera esset coram me posita, in qua, vt recte appenderetur, non posui
aliud nisi cor meum proprium. 11 Ego natus sum et circumcisus. Ego habui tribulaciones varias et labores. Ego
audiui verba pessima et obprobria. Captiuatus sum et flagellatus, funibus ligatus sum et quasi in prelo punitus,
nerui distendebantur, vene rumpebantur, iuncture omnes dissoluebantur. 12 Inde vertex meus et caput meum
totum puncturis spinarum lacerabatur. Sanguis defluens coagulatus deturpabat faciem totam et barbam. Os et
lingua similiter inficiebantur sanguine. Gingiue tunsionibus intumescebant. 13 Inde extensus sum in cruce.
Collum meum non habuit reclinatorium nisi humeros meos. Brachia mea ad foramina stipitis funibus
trahebantur. Pedes deorsum tracti et duobus clauis perfossi non habebant aliud sustentaculum nisi clauos. 14
Interiora mea omnia arida et contracta fuerunt. Cor meum plenum erat dolore, quod quia recentissime erat nature
et optime, ideo dolor quandoque de neruis exiuit ad cor et iterum a corde ad neruos, et sic augmentabatur dolor et
prolongabatur mors. 15 Cumque sic dolorosus starem, aperui oculos meos et vidi matrem meam flentem astare,
cuius cor plenum erat amaritudine, cuius membra omnia diriguerunt et palluerunt, cuius ve et amaritudo plus me
cruciabant quam proprium. 16 Vidi eciam amicos meos in maxima anxietate esse, quorum quidam quasi
dubitabant, alii seruabant fidem, licet nimium turbabantur. 17 Me autem in tali dolore stante et in tanto ve
perseuerante, tandem cor crepuit pre violencia passionis et anima egrediebatur, qua egressa caput se modicum
eleuauit, omnia membra contremuerunt. Oculi quasi ad medium aperiebantur, pedes sustentabant totum pondus
corporis, et pendebam quasi pannus deformis. 18 Ecce talia ego, creator tuus, passus sum, et talia nullus curat.
Hec ego conqueror coram te, vt consideres, quid ego feci et quid michi rependitur. 19 Secundo rogo, vt labores
mecum. Omnis, qui aliquod opus facere vult, debet habere tria. Primo materiam, de qua fiat opus. Secundo
instrumenta, cum quibus fiet. Tercio diuinam premeditacionem, vt sapienter fiat. 20 Materia ego ipse sum,
sapiencia ipsa, de qua et per quam omnis sapiencia est, qui verba mea misi ad mundum. Instrumenta sunt amici
mei. 21 Assume ergo verba mea et vide, si recencia et non putrida sint, si sanam et rectam fidem senciant et
sapiant. Vide, si digna et habilia auro meo sint. Considera, si ducunt ab amore mundi ad amorem Dei, de inferni
via ad celsitudinem celi. 22 Et si ita inueneris, operare cum amicis meis tamquam bonis instrumentis honorem
meum. Operare, inquam, sapienter quasi sapiens homo, labora viriliter vt vir virilis, labora frequenter vt amicus
Domini. 23 Tercio precipio tibi quasi dominus, vt, quod incepisti, perficias. Tu iuisti viam meam, tu iactasti
aratrum tuum in modicam partem terre et cepisti arare. 24 Nunc precipio tibi: Verte frequencius et extirpa
radices et spinas, et edifica ibi ecclesias de bonis ecclesie tue. Hanc partem terre assigno in manus tuas, hanc
quero a te. Ideo labora feruenter et frequenter.' 25 Regi precipio, vt ad inimicos, quam cicius poterit, se
transferat, quod si magnum reputat esse, quod facit pro me, maiora ego feci pro eo, quia vite mee non peperci
pro eo. Huic ergo tres dabo in socios, duos, qui spiritualium intelligenciam habent, tercium, qui nouit legem
ecclesie. 26 Episcopo committo regnum suum, qui associabit sibi vnum secularem, qui pro iusticia non recipit
326

