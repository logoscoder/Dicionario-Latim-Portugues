Caput 5 Christus grauissime comminatur ypocritas religiosos presumptuosos et superbos, qui simplicitatem
simplicium et innocentum deridendo perturbant cornibus detraccionis et malorum operum. Monet tamen eos pie,
vt se ad virtutes cito conuertant; alioquin grauiter punientur.
" {E go sum creator omnium et a nullo creatus. Ego longo tempore auerti oculos meos ab hoc loco propter
iniquitatem inhabitancium. 2 Sicut enim primi fundatores festinabant de virtute in virtutem ascendere, sic nunc
isti moderni de malo in malum; quilibet alium preire curat et gloriantur de peccato. 3 Nunc igitur preces dilecte
matris mee ad miserendum me flectunt. Sed de pessima progenie adhuc remanent quedam radices, sicut per
similitudinem melius intelliges, quasi esset pastor, qui diceret ad dominum suum: 4 'Domine', inquit, 'in ouili tuo
sunt pauce oues et mansuete, inter quas arietes cornupete inueniuntur turbantes oues. Quorum caput ad nichil est
vtile, pellis corrupta, caro putrida, intestina fetencia.' 5 Cui respondit dominus: 'Ne turbentur oues mee mansuete,
caput arietum abscidam ferro acutissimo. Pellis, quia non portat michi lanam, decorietur. Intestina et carnes quasi
putrida proiciantur ad agros et dentur volatilibus, que nesciunt discernere inter mundum et immundum.' 6 Ego
sum dominus, qui in hoc loco quosdam simplices quasi oues habeo. Inter quos quidam sunt quasi arietes cornuti
lacerantes eos. 7 Qui sicut arietes primo precipitanter accurrendo discerpunt lanam, inde cornibus impellendo
prosternunt ad terram, sic ipsi simplicitatem innocentum deridendo perturbant et cornibus detraccionis et
malorum operum ad terram prosternunt. 8 Propterea caput eorum, idest intencio elata cornibus arrogancie et
presumpcionis, abscidetur ab eis in iudicio meo seuero, quod est gladius acutissimus. 9 Pellis eorum, idest
ypocrisis, qua pro simplicitate religionis induti sunt, auferetur ab eis et pro ipsa ypocrisi anima eorum a
demonibus ab omni bono decoriabitur, quia ostendebant aliud et aliud erant. 10 Seruiebant michi ore et
dissenciebant opere. Caro eorum voluptati dedita, que in conspectu meo est quasi caro meretricis, igne
cremabitur absque misericordia. 11 Intestina eorum, idest cogitaciones et affecciones, quas ad mundum habent et
non ad me, in quibus fouebantur inimici mei, idest peccata et demones et non ego, plagabuntur a demonibus, vt
non sit affeccio praua, pro qua non puniantur. 12 Ideo, dum adhuc tempus est, caput eorum, idest voluntas
distorta et superbia, deponatur ad humilitatem, pellis simplicitatis assumatur, caro a voluptatibus refrenetur,
intestina, idest cogitaciones, penitencia sanentur, 13 ne iusticiam ab eis secundum merita eorum celerem exigam
et potestati demonum subiciam eos ita, quod nichil aliud possint, nisi quod demonibus placet, et ab eis
impellentur de malo in malum." 14 Item loquitur Christus: "Adhuc assumetur parabola super domum istam
dicencium: 'Quare fecit Deus domui huic sic?' Respondebitur: 'Quia noluerunt audire verba monentis.' 15 Nam
ponam eis custodes, qui de excelsis speculantes terram voluptatis eorum redigent in seruitutem. Et dabitur eis
panis in mensura et pro paucitate numerabuntur."
Caput 6 Christus benigne reprehendit sponsam de quadam impaciencia, quam habuit, instruens eam non debere
vlterius irasci nec aliquid respondere prouocantibus, donec commocio animi eius fuerit pacificata et viderit posse
proficere aliquid in verbis eius.
"{ Ego sum creator tuus et sponsus. Tu, sponsa mea noua, quadrupliciter peccasti nunc in ira tua. Primo, quia
impaciens fuisti in corde tuo ad verba, cum ego sustinui pro te verbera et stans ante iudicem non respondi vnum
verbum. 2 Secundo, quia atrociora respondisti et exaltasti nimis vocem tuam exprobrando, cum ego affixus
clauis suspexi in celum et non aperui os meum. 3 Tercio, quia contempsisti me, propter quem deberes omnia
tollerasse pacienter. Quarto, quia proximo tuo non profuisti; per pacienciam enim tuam, qui errauit, ad meliora
debuisset prouocari. 4 Ideo volo, quod de cetero non irascaris. Cum enim ab aliquo ad iram prouocata fueris,
vsquequo ira ab animo semota non fuerit, non loquaris ei, sed transacta commocione animi et causa
commocionis diligenter pensata loquere cum mansuetudine. 5 Si autem aliquid fuerit, in quo loquendo nil
profeceris nec tacendo peccaueris, melius est propter meritum silere."
Caput 7 Christus per sponsam precipit cuidam deuoto dyacono, quod cum feruore et audacia predicet verbum
Dei sociis suis et aliis peccatoribus, instruendo infirmos, arguendo indisciplinatos et exponendo animam suam
morti pro aliorum animarum salute.
"{ Ego sum Deus tuus et Deus omnium et creator, licet neglectus sum et despectus. Hoc dices illi, pro quo tu
oras, quem me diligere nosti: 'Cum tibi dyaconatus officium impositum est, predicandi auctoritatem accepisti, vt
instrueres infirmos et argueres indisciplinatos.2 Hoc ego per me ipsum facere non renui, hoc et apostoli et
discipuli mei fecerunt, qui pro acquisicione vnius anime diuersa loca et ciuitates et villas circuierunt et pro salute
animarum animas suas vsque ad mortem tradiderunt. 3 Ergo, quia officium tuum est predicare, nec decet nec
expedit tibi, vt sileas, quia circa te sunt inimici mei pessimi et in medio eorum ambulas. 4 Ipsorum quippe
maledicta gula sic michi est odiosa, ac si die parasceue carnes comederent. Ipsi sunt quasi vas ex vtraque parte
apertum, cui si totum mare infunderetur, numquam impleretur. Nec ipsi saciari poterunt, quorum gulam
augmentat in peccatum immoderata lasciuia. 5 Ipsi eciam angelos meos, custodes eorum, elongant a se et
aduocant demones, qui nunc propinquiores sunt eis quam boni. Quia stant in choro meo, non vt michi placeant,
sed ne ab aliis arguantur vel displiceant. 6 Apparent patrum antiquorum imitatores sed vere sunt in conspectu
meo mendaces et defraudatores. Fregerunt enim fidem, quam michi promiserant, et defraudant animas, quorum
beneficiis viuunt, quia nec vita nec precibus eis rependunt. 7 Propterea coram angelis et sanctis omnibus iuro in
veritate mea, qui sum veritas et de ore meo numquam nisi veritas processit, quod, nisi se emendauerint,
permittam eos modico tempore incedere per viam voluptatis sue. Deinde ducam eos per viam similem spinis et
203

