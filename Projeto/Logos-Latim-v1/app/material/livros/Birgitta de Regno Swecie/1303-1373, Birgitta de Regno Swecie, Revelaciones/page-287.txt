infirmari et procliuior solito ad malum esse. 33 Propterea vtrique statui, clericorum scilicet et laycorum, quos in
Petro et Paulo intelligo, misericorditer consulens permisi clericos bona ecclesie ad vtilitatem corporis moderate
habere, vt eo feruenciores et frequenciores essent in seruicio meo. 34 Placuit eciam michi, quod layci honeste
viuerent in coniugio suo iuxta ritum ecclesie.
Caput 2 Summus imperator christus disponit hic primo de regibus quales consiliarios debeant habere et dat eis
decem consilia vtilissima et moralia.
{ Ego sum verus rex et nullus est dignus vocari rex nisi ego, quia a me est omnis honor et potestas. Ego sum qui
iudicaui primum angelum, qui cecidit propter superbiam, cupiditatem et inuidiam. 2 Ego sum qui iudicaui Adam
et Cayn et totum mundum, immittendo propter hominum peccata diluuium. 3 Ego idem sum qui populum
israheliticum permisi in captiuitatem venire et eum in signis mirabilibus de captiuitate mirabiliter eduxi. 4 In me
est omnis iusticia et erat sine principio et sine fine erit. Nec aliquando iusticia minuitur apud me sed semper vera
in me permanet et immutabilis. 5 Et quia rex iste swecie querit a te humiliter, quomodo in regimine viuat iuste et
prudenter, ideo ego indicabo ei. 6 Decem igitur sunt ei facienda. Primum est quod remoueat a se illos
consiliarios, quorum corda sunt ambiciosa et cupida, quorum lingua duplex et dolosa, quorum oculi sunt ad
spiritualia lippientes. 7 Eligat vero illos, qui non vendunt iusticiam pro pecunia, qui erubescunt mendacium et
assentaciones, qui diligunt deum plus quam carnalia et qui proximorum miseriis compaciuntur. 8 Secundum est
quod volo quod ipse rex adiuuet suo subsidio ad edificacionem monasterii tui, cuius regulam ego ipse dictaui. 9
Tercium est quod ipse mittat vasallos suos et gentes ad illa loca infidelium, vbi fides catholica et caritas augeri
potest. 10 Nam ideo vasalli sui interfecti fuerunt in ciuitate hamnis, quia ipse ambiuit partem regni alieni
christianorum. Quartum est quod ipse rex legat quotidie horas beate virginis matris mee. 11 Et cum iudicia et
aliqua ardua inter manus habuerit, dimittere potest horas diei. Audiat eciam duas missas priuatas vel vnam
cantatam omni die. 12 Recordetur quoque omni die quinque vicibus de quinque vulneribus meis, que pro eo
sustinui in cruce. Quintum est quod ieiunet vigilias sanctorum et matris mee, que ab ecclesia sancta constituta
sunt. 13 Sextam vero feriam ieiunet in piscibus et sabbatum, si voluerit, in lacticiniis. Quadragesimam vero
obseruet iuxta morem patrie. 14 Sed hoc attendat in ieiunio suo, quod sit moderatus et temperatus, ne propter
inconueniencia ieiunia aut propter indiscretas vigilias et prolixas oraciones priuatas tepidus sit in consiliis aut
remissus in iudiciis faciendis, 15 sed quando labor maior ei accreuerit, tunc obediat consilio et potestati et
dispensacioni prelatorum ecclesie mee. 16 Sextum consilium est quod quemlibet decimum denarium, qui fisco
regio debetur, tribuat in elemosinam pauperibus. Si vero aliqua alia pie supererogare ob amorem meum voluerit
certa de causa, maior tunc erit ei merces. 17 Septimum est quod omni feria sexta colligat tredecim pauperes et
lauet pedes eorum et tribuat eis victum et pecuniam manu sua, nisi forte fuerit in via propter quam talia sunt
omittenda. 18 Ipsa quoque sexta feria exoccupet se totum, quando habet residenciam quietam, et audiat illa die
querimonias subditorum communitatis regni. 19 Et tunc eciam inquirat de fidelitate et regimine prepositorum et
iudicum regni et vasallorum et de exactoribus seu collectoribus tributorum et reddituum regalium. 20 Octauum
est quod ipse rex sit discretus in donis suis, vt sic vni tribuat quod aliis non sit auarus. 21 Et si alicui pro vite
merito et ampliori labore plus quam aliis donare voluerit, hoc eciam faciat cum maturitate et cautela, ne notetur
in rege inequalitas vel occasio murmuracionis. 22 Quia nichil sic reprehensibile in potentibus dominis est sicut
prodigalitas aut nimia tenacitas, et nichil ita decet et ornat regem sicut imperare cum modestia et laborantes in
seruicio suo remunerare cum caritate. 23 Poterit eciam rex dare dona sua eciam extraneis conseruantibus pacem
regno suo et hiis, qui necessitatem paciuntur. Sic tamen hoc faciat, quod vasalli et familiares proprii non
negligantur aut obliuiscantur. 24 Nonum est quod legem dei non transgrediatur nec nouas inducat consuetudines
contra statuta laudabilia. 25 Nec potestatiue disponat et iudicet que occurrunt menti eius sed iuste secundum
legem dei et regni agat omnia, quia non decet regem multa precipere et nichil agere iusticiamque relinquere et
crudeliter imperare. 26 Decimum est, quod rex se talem operibus exhibeat, quatenus dignus sit nomine regio,
fugiendo cupiditatem et diligendo veraciter humilitatem. 27 Quia quanto rex maior est ceteris, tanto humilior sit
coram deo, a quo omnis potestas est, qui ita in iudicio racionem strictam exiget a rege sicut a populo et plebe.
Caput 3 Summus imperator christus disponit hic quod reges pre ceteris portent honestum habitum et nobiliorem
in signum dignitatis et preeminencie. Et dicit quibus diebus et solemnitatibus debeant portare regalem coronam.
{ Filius dei loquitur: Quia homo contempsit obedire deo, ideo necesse est vt obediat homini simili sibi, et quia
rex a deo constituitur ad iudicandum et regendum iuste, ideo dignum est vt honoretur et timeatur a subditis. 2
Ergo vt rex discernatur ab aliis, necesse est vt habitum discretum et honestum et honorabilem habeat pre aliis,
quia sicut honor regis est iusticia et iudicium, sic honor plebis est pulcritudo regis et honestas eius. 3 Propterea
permittitur regi habitus honorabilis et honestus. Quem cum portauerit, non superbiat ex permissione sed humiliet
se considerando onus officii sui. 4 Hiis autem diebus debet rex portare coronam in capite, scilicet in die
natiuitatis mee, apparicionis, resurreccionis, ascensionis, penthecostes, 5 assumpcionis matris mee virginis,
exaltacionis crucis et omnium sanctorum et omnibus illis diebus, quibus iudicia generalia tenet et diebus illis
quibus facere debet milites. 6 Nam sicut in diebus festiuis humanitatis mee et glorificacionis sanctorum meorum
totus exultat celestis exercitus propter beneficia mea, sic de iusticia regis que notatur in corona gaudere debent
iusti in terris et de retribucione regis iusti exultat tota curia celestis.
Caput 4Summus imperator christus dat hic decem consilia salubria regibus, quibus debeant regere se et regna.
287

