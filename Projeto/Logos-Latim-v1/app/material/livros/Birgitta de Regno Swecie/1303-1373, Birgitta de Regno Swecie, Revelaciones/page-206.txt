Verumptamen, quia contra voluntatem eius erat, vt inique agerent, licet minus curabat et attendebat, quam
deberet, liberari potest, si habebit auxilium. 28 Sed per quale auxilium? Vtique per sanctissimum corpus filii
mei, quod cottidie immolatur in altari. 29 Panis enim ille, qui in altari ponitur, ante verba illa 'Hoc est corpus
meum' panis est sed post verba dicta vertitur in corpus filii mei, quod de me sine macula sumpsit, quod
crucifixum est. 30 Tunc Pater honoratur et adoratur in Spiritu ex membris Filii, Filius exultat in potencia et
maiestate Patris; mater eius, que ego sum, honoratur ab omni exercitu celesti, que eum genui; omnes angeli
conuertunt se ad eum et adorant, anime iustorum gracias referunt, quod per eum redempte sunt. 31 O quam
horrendum est miseris, qui talem et tam dignissimum Dominum indignis tractant manibus! Hoc ergo corpus,
quod pro caritate mortuum est, potest eum liberare. 32 Ideo dicatur vna missa de qualibet sollempnitate filii mei,
scilicet vna de natiuitate, vna de circumcisione, vna de epyphania, vna de corpore Christi, vna de passione, et vna
de pascha; alia de ascensione et vna de pentecosten; 33 item vna missa de qualibet sollempnitate, que in honore
meo celebratur; item nouem misse in honore nouem ordinum angelorum. 34 Que misse angelorum cum
celebrantur, nouem pauperes colligantur, quibus victus et vestitus ministretur, vt angeli, quibus ad custodiam
datus fuit et quos multipliciter offendit, per hanc modicam oblacionem placari possint et animam eius Deo suo
offerre valeant. 35 Deinde vna missa generaliter pro omnibus defunctis dicatur, vt ipsi per eam requiem
optineant et ipsa cum eis digna requie habeatur." 36 Hic fuit nobilis et misericors. Hic mortuus apparuit domine
Birgitte dicens: "Nichil me tantum eleuat a tribulacionibus meis sicut oracio iustorum et sacramentum altaris. 37
Verum quia iudex fui et iudicia mea commisi hiis, qui minus diligebant iusticiam, ideo adhuc detineor in exilio.
Sed cicius liberarer, si hii, qui mei deberent esse et fuerunt, essent ad meam salutem miciores." Item de eodem in
isto libro XXI. capitulo.
Caput 11 Mater Dei monet sponsam, quod semper recordetur de dolorosa passione Christi, quia in illa hora
passionis Christi omnia quasi conturbabantur, scilicet deitas et humanitas et ipsa mater eius, angeli et omnia
elementa et omnes anime viuencium et mortuorum et eciam demones.
{ Mater Dei loquitur ad sponsam dicens: "In morte filii mei omnia conturbabantur. 2 Nam deitas, que Filium
tradidit in mortem et numquam ab eo separabatur, nec in morte, in illa horula mortis tamquam compaciens
videbatur, licet nullum dolorem vel penam deitas pati possit, quia impassibilis et immutabilis est. 3 Filius ipse
paciebatur dolorem in omnibus membris et eciam in corde, qui tamen secundum deitatem erat immortalis. Anima
eciam eius, que immortalis erat, paciebatur, quia exiuit de corpore. 4 Congregati angeli eciam quasi turbati
videbantur, cum viderent Deum in humanitate pati in terra. Sed quomodo turbari possunt angeli, qui immortales
sunt? 5 Vtique, sicut iustus, cum videret amicum suum pati aliqua, de quibus consequeretur maximam gloriam,
et gauderet quidem de gloria eius adipiscenda sed tamen propter passionem quasi quodammodo contristaretur, 6
sic angeli quasi contristabantur de pena eius, cum tamen sunt impassibiles, sed gaudebant de gloria eius futura et
vtilitate ex passione eius ventura. 7 Omnia quoque elementa turbabantur: et sol et luna dimiserunt splendorem
suum, terra tremuit, lapides scindebantur et sepulchra aperiebantur in hora mortis filii mei. 8 Omnes gentiles
turbabantur, vbicumque erant, quia in corde eorum venit quasi quedam punctura doloris, licet nescierunt, vnde
esset. Tribulabatur eciam cor crucifigencium eum in illa hora sed non ad gloriam eorum. 9 Adhuc eciam
immundi spiritus turbabantur in illa hora et quasi in vnum congregati turbabantur. Illi autem, qui erant in sinu
Abrahe, multum turbabantur, in tantum quod mallent in eternum esse in inferno quam talem penam in suo
Domino videre. 10 Ego autem, que tunc eidem filio meo astabam, virgo et mater eius, qualem dolorem tunc
paciebar, nullus potest considerare. 11 Ideo, filia mea, recordare passionem filii mei, fuge instabilitatem mundi,
qui non est nisi quidam visus et flos cito arescens."
Caput 12 Mater Dei dicit, quod ipsa similis est alueario apum, quia illa benedicta apis celestis, scilicet filius Dei,
repleuit eam melle dulcissimo, quando descendit in vtero eius, sic copiose, quod ex illa dulcedine omnis sapor
venenatus a nobis sublatus est.
{ Beata virgo loquebatur ad sponsam dicens: "Sponsa filii mei, tu salutabas me et comparabas alueario apum.
Ego certe fui apiarium. Nam corpus meum fuit quasi lignum solum in vtero matris, antequam anima
coniungeretur. 2 Fuit eciam corpus meum post mortem meam quasi lignum separata anima, vsquequo meam
animam Deus cum corpore ad deitatem sublimauit. 3 Hoc lignum factum est aluearium, quando illa benedicta
apis, filius Dei, traxit se de celis et Deus viuus descendit in corpus meum. 4 In me denique fuit quidam
dulcissimus et subtilissimus fauus, qui preparatus erat omnibus modis et accessionibus ad suscipiendum
dulcissimum mel gracie Spiritus Sancti. 5 Hic fauus tunc impletus est, quando filius Dei venit in me cum
potencia et caritate et honestate. Venit cum potencia, quia Dominus et Deus meus erat. 6 Venit cum caritate, quia
pro caritate, quam ad animas habuit, carnem assumpsit et crucem. Venit cum honestate, quia omne peccatum
Ade segregatum fuit a me. Vnde filius Dei honestissimus honestissimam carnem assumpsit. 7 Sed sicut apis
habet aculeum, cum quo tamen non pungit nisi inuita, sic filius meus habet seueritatem iusticie, quam tamen non
exercet, nisi quando est a peccatis prouocatus. 8 Huic api male retributum est. Nam pro potencia traditus est in
manus iniquorum, pro caritate datus est in manus crudelium, pro honestate nudatus est et immisericorditer
flagellatus. 9 Benedicta ergo sit apis illa, que de ligno meo fecit sibi apiarium et impleuit eum melle suo sic
copiose, vt de dulcedine michi data sapor ille venenatus de ore omnium auferetur."
206

