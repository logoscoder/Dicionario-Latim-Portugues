vidi, non erant corporalia sed spiritualia et oculi mei spirituales aperiebantur ad audiendum et videndum. Et tunc
vidi abraham venire cum omnibus sanctis, qui de eius generacione nati sunt, omnesque patriarche venerunt et
prophete. 67 Deinde vidi quatuor euangelistas, quorum forma similis erat quatuor animalibus, sicut in parietibus
depinguntur in mundo. Qui tamen viuentes et non mortui apparebant. Post ista vidi sedes duodecim et in eis
apostolos duodecim expectantes potestatem venientem. 68 Deinde veniebant adam et eua cum martiribus et
confessoribus et omnibus aliis sanctis ab eis descendentibus. Humanitas vero christi nondum videbatur nec
corpus benedicte matris eius, sed omnes expectabant, quod venirent. 69 Terra quoque et aqua videbantur eleuari
vsque ad celos, et omnia que erant in eis humiliabant se et cum reuerencia incuruabant se potestati. 70 Post hec
autem vidi vnum altare, quod erat in sede maiestatis, et calicem cum vino et aqua et panem in similitudine hostie
oblate in altari. Et tunc vidi, qualiter in vna ecclesia in mundo quidam sacerdos inchoabat missam indutus
vestibus sacerdotalibus. 71 Qui peractis omnibus pertinentibus ad missam cum peruenisset ad verba, quibus
benediceret panem, videbam, quod quasi sol et luna et stelle cum planetis omnibus et omnes celi cum cursibus et
motibus suis alternantibus vocibus cum dulcisona nota resonabant, omnisque cantus et modulacio audiebatur. 72
Innumerabilia quoque genera musicorum videbantur, quorum dulcissimum sonum sensu comprehendere
impossibile est et effari. Illi vero, qui in luce erant, aspiciebant sacerdotem et inclinabant se potestati cum
reuerencia et honore. Qui vero erant in tenebris, horrebant et timebant. 73 Prolatis igitur verbis dei a sacerdote
super panem, videbatur michi, quod idem panis erat in sede maiestatis in tribus figuris, nichilominus manens in
manu sacerdotis. 74 Et ipse panis fiebat agnus viuens et in agno apparebat facies vna hominis, et ardens flamma
videbatur intra et extra agnum et faciem. Cumque diligenter intuitum meum figerem in aspiciendo faciem,
videbam agnum in ea. 75 Aspiciens vero agnum videbam faciem ipsam in eo, et virgo coronata considebat agno
et omnes angeli seruiebant eis, qui tante multitudinis erant sicut athomi in sole, et procedebat fulgor mirabilis de
agno. 76 Tanta eciam erat multitudo sanctarum animarum, quantam intuitus meus aspicere non valebat in
longitudine et latitudine et altitudine et profunditate. Quedam eciam loca vidi vacua, que ad honorem dei adhuc
sunt implenda. 77 Et tunc audiui vocem de terra infinitorum milium clamancium et dicencium: O domine deus,
iudex iuste, iudica super reges et principes nostros et attende effusionem sanguinis nostri et dolores et lacrimas
vxorum et filiorum nostrorum. 78 Respice famem et pudorem nostrum, vulnera et captiuitates nostras
incendiaque domorum et violencias et pudorem iuuencularum et mulierum. 79 Attende iniuriam ecclesiarum et
tocius cleri et vide principum et regum fallaces promissiones et prodiciones et exacciones, quas cum iracundia et
violencia extorquent, quia non curant, quot milia moriuntur, dum tamen ipsi possunt superbiam suam dilatare. 80
Deinde clamabant de inferno quasi infinita milia dicentes: O iudex, scimus, quod creator omnium es. Iudica
igitur super dominos, quibus in terra seruiuimus, quia ipsi nos profundius in infernum dimerserunt. 81 Et licet
cupimus tibi malum, tamen iusticia compellit nos conqueri et dicere veritatem. Ipsi quippe domini nostri terreni
absque caritate dilexerunt nos, quia non plus curabant de animabus nostris quam de canibus. 82 Quibus dominis
nostris indifferens fuit, vtrum dileximus te deum creatorem omnium an non, cupientes diligi et seruiri a nobis.
Propterea indigni sunt celo, quia non curant de te, et digni sunt inferno, nisi eis succurrat gracia tua, quia nos
perdiderunt. 83 Ideoque et adhuc grauiora pati vellemus, quam patimur, ne ipsorum pena finiretur. 84 Deinde qui
erant in purgatorio per similitudines loquendo clamabant: O iudex, nos iudicati fuimus ad purgatorium propter
contricionem et bonam voluntatem, quam habuimus in fine vite. 85 Et ideo conquerimur super dominos, qui
adhuc viuunt in terra. Ipsi namque debuissent rexisse et admonuisse nos verbis et correpcionibus suis et docuisse
nos consiliis salutaribus et exemplis. 86 Sed ipsi magis confortabant nos et prouocabant ad opera et peccata
mala, et ideo propter eos pena nostra nunc est grauior et tempus pene longius est pudorque et tribulacio maior. 87
Deinde abraham cum patriarchis omnibus locutus est dicens: O domine, nos inter desiderabilia omnia
desiderabamus, quod filius tuus nasceretur de progenie nostra, qui nunc a principibus terrarum contemptus est.
88 Ideoque iudicium petimus super eos, quia non attendunt misericordiam tuam nec iudicium tuum timent. Et
tunc prophete locuti sunt dicentes: 89 Nos de aduentu filii dei prophetauimus et diximus, quod necesse erat eum
pro liberacione populi nasci de virgine et perdicionem pati, captiuari et flagellari, coronari spinis et ad extremum
mori in cruce, vt celum aperiatur et peccatum deleatur. 90 Ergo, quia iam completa sunt, que diximus, ideo
petimus iudicium super principes terre, qui filium tuum contemnunt, qui ex caritate mortuus est pro eis. 91
Euangeliste quoque tunc loquebantur dicentes: Nos testes sumus, quod filius tuus omnia, que predicta fuerunt, in
se ipso compleuit. Apostoli eciam loquebantur dicentes: 92 Nos iudices sumus. Ideo nostrum est secundum
veritatem iudicare ideoque illos, qui corpus dei et precepta eius contemnunt, iudicamus ad perdicionem. 93 Post
hec autem virgo considens agno dixit: O dulcissime domine, miserere eis! Cui iudex: Non est, inquit, iusticia tibi
aliquid negare. Nam que desistunt a peccato et penitenciam condignam egerint, inuenient misericordiam et
iudicium auertam ab eis. 94 Post hec vidi, quod facies illa, que videbatur in agno, loquebatur ad regem dicens:
Ego magnam graciam feci tecum. Nam ostendi tibi voluntatem meam, quomodo tu gereres te in regimine tuo et
quomodo te ipsum regeres honeste et prudenter. 95 Te eciam quasi mater verbis dulcibus caritatis alliciebam et
quasi pius pater terrui te ammonicionibus. Sed tu obediens dyabolo proiecisti me a te sicut mater proiciens
abortiuum, quem non dignatur tangere nec vbera imponere ori eius. 96 Et ideo omne bonum, quod tibi
promissum est, auferetur a te et addetur cuidam postero tuo. 97 Post hec autem virgo, que sedebat cum agno,
loquebatur ad me dicens: Ego indicare tibi volo, quomodo data est tibi intelligencia spiritualium visionum. Nam
309

