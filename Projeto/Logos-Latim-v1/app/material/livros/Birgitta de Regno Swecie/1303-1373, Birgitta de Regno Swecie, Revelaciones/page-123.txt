carnis appetitum. Tercia vocatur domina Superfluitas super omnem necessitatem. 7 Quarta vocatur domina
Symonia, a cuius decepcione se quasi nullus custodire potest, quia utrum iuste vel iniuste acquisitum sit quod
recipit, tamen omnia recipit cum cupiditate. 8 Iste vero quatuor domine loquuntur contra precepta Dei volentes
ea adnichilare et tribuunt occasionem multis animabus ad eternam dampnacionem. 9 Propterea facite propter
caritatem, quam Deus vobiscum fecit, et iuuate istas quatuor sorores que vocantur virtutes, que processerunt de
ipsa virtute Iheso Christo summo rege; 10 que et iam depresse sunt in sancta Ecclesia, que est patrimonium
Christi, ut exaltentur cicius et ut vicia que vocantur domine in mundo deprimantur, que sunt proditrices
animarum, quia nate sunt de ipso vicio Dyabolo proditore.
Caput 46 Verba monicionis sponse ad quendam dominum de restitucione facienda de iniuste acquisitis; et de
voce angeli sentenciam contra ipsum proferentis crudelem.
{ Domine, vos de periculo anime vestre precaueo reducendo ad memoriam, quomodo rex quidam in veteri
Testamento legitur unius hominis vineam desiderasse et pro vinea plenum precium prebuisse. 2 Sed quia
possessori non placuit vineam vendere, indignatus rex vineam sibi per iniusticiam et violenciam usurpauit; ad
quem postmodum Spiritus sanctus per os unius prophete loquebatur, indicans regem et reginam pro illa iniusticia
turpissima morte debere mori. 3 Quod vere in eis completum est, ipsorumque liberi de predicte vinee
possessione nequaquam sunt letati. 4 Nunc igitur, cum vos Christianus estis et fidem integraliter habetis et scitis
certissime eundem Deum nunc esse, qui tunc erat et ita potentem et iustum sicut tunc, ideo sine omni hesitacione
scire potestis, 5 quod si aliquid possidere desideraueritis iniuste aut cogendo possessorem ad vendendum contra
velle suum aut nullum precium pro eo exhibendo, vindex erit ille potens et iustus iudex. 6 Vos quoque in
doloribus timere habetis tale iudicium super vos venire, quale super illam reginam legitur peruenisse, vestrosque
liberos de male acquisitis non ditari sed magis inopia tribulari. 7 Te igitur per Ihesu Christi passionem, qui tuam
animam suo precioso sanguine redemit, hortor et ammoneo, ut animam tuam pro aliquibus transitoriis
personaliter non disperdas sed omnibus iniuste a te vel ob tui causam dampnificatis plene satisfacias, 8 et
quidquid iniuste acquisisti restituas illis ad consolacionem, qui nunc dolorem paciuntur, atque aliis in exemplum,
si Dei amiciciam volueris obtinere. 9 Deus est michi testis, quod tibi ista non scribo a me, cum tui noticiam non
habeo, sed illud quod uni persone contigit, hoc me cum diuina compassione anime tue compulit ad scribendum.
10 Illa enim persona non dormiens sed vigilans audiuit in oracionibus suis vocem angeli dicentis: "Vrse, Vrse,
qui nimis audax es contra Deum et iusticiam! 11 Tua voluntas vicit in te conscienciam tuam ita, quod
consciencia tua omnino tacet, et voluntas loquitur et operatur. Ideo cito venies in iudicium ante iudicium Dei; et
voluntas tua silencium tenebit, et consciencia tua loquetur, et te ipsum secundum iusticie rectitudinem iudicabit."
Caput 47 Verba Filii ad sponsam, quomodo a Dyaboli temptacionibus debeamus precauere; et qualiter Dyabolus
per hostem, Deus per gallinam, eius potencia et sapiencia per alas, eius misericordia per pennas et homines per
pullos designantur.
{ Filius loquitur: "Si hostis pulsat ad ianuam, non debetis esse sicut capree currentes ad murum nec sicut arietes,
qui eleuantes se pedibus anterioribus mutuo se impingunt cornibus; 2 sed estote sicut pulli, qui videntes in aere
auem volentem nocere eis fugiunt sub alas matris, ut abscondantur; qui eciam, si non plus quam unam pennam
matris valent apprehendere et sub illa se contegere, gaudent. 3 Quis autem est hostis vester nisi Dyabolus, qui
omnibus bonis actibus inuidet, cuius pulsare est mentem hominis temptacionibus commouere? 4 Pulsat quippe
quandoque ira et detraccione, quandoque impaciencia et diiudicacione iudiciorum Dei, quando scilicet omnia
non succedunt ad votum suum. 5 Ymo eciam frequencius pulsat et inquietat vos innumeris cogitacionibus, ut a
seruicio Dei abstrahamini et ut opera vestra bona apud Deum offuscentur. 6 Ideo, qualescumque fuerint
temptaciones vestre, non debetis dimittere locum vestrum nec esse sicut capree currentes ad murum, id est
habere duriciam cordis, aut iudicare opera aliena in cordibus vestris, quia sepius qui hodie est malus, cras bonus
est. 7 Sed debetis submittere cornua vestra et stare et auscultare, id est humiliare vos et timere habendo
pacienciam et rogando Deum, ut male incepta in meliora conuertantur. 8 Nec eciam esse debetis sicut arietes
ventilantes cornibus, id est verba dare pro verbis et improperia iungere improperiis, sed stare debetis constanter
supra pedes et silere, id est fortiter reprehendere affecciones carnis, 9 ut in loquendo et respondendo habeatis
premeditacionem et violenciam quandam cum paciencia, quia viri iusti est vincere se ipsum et a licitis eciam
locucionibus propter vitandum multiloquium et offensam abstinere. 10 Nam qui in commocione animi effundit
nimis quod sentit videtur quodammodo vindicasse se ipsum et indicasse leuitatem animi sui; et ideo vacuus erit a
corona, quia noluit habere pacienciam ad tempus, propter quam pacienciam et fratrem offendentem lucratus
fuisset et se ipsum ad maiorem coronam preparasset. 11 Quid vero sunt ale galline nisi potencia et sapiencia
diuina? Ego quippe sum quasi gallina, qui pullos currentes ad vocem meam, id est desiderantes obumbracionem
alarum mearum, et potenter defendo a Dyaboli laqueis et sapienter inspiracionibus meis prouoco ad salutem. 12
Quid vero est penna nisi misericordia mea. Quam qui obtinuerit ita securus esse potest sicut pullus, qui sub alis
matris refouetur. 13 Ergo estote sicut pulli currentes ad voluntatem meam, et in omnibus temptacionibus et
contrariis dicite voce et operibus: Fiat voluntas Dei!. 14 Quia ego confidentes in me defendo potencia mea,
reficio misericordia mea, teneo paciencia mea, visito consolacione mea, illumino sapiencia mea, remunero in
centuplum caritate mea."
123

