nulla, quia obturatum habent oculum a peccatis. 17 Ergo, quamuis iusticia scripta dicit verba contumeliosa non
debere audiri sine causa vel sustineri, virtus tamen est et merces illata pacienter propter Deum audiuisse et
sustinuisse. 18 Secundo humilitas mea defendit a frigore urente, idest ab amicicia carnali. Est enim quedam
amicicia, qua diligitur homo propter presencia ista, sicut illi, qui loquuntur sic: 19 'Ciba tu me et ego te in
presenti, quia non curo, quis te cibabit post mortem! Honora tu me et ego te, nam pro minimo est michi, qualis
sequatur honor futurus.' 20 Hec enim est amicicia frigida, absque calore Dei, dura quasi nix congelata in amore
et compassione proximi indigentis, infructuosa ad premium. 21 Disiuncta enim societate et deposita mensa,
statim dissoluta est omnis amicicie utilitas et fructus euacuatus. 22 Quicumque vero humilitatem meam imitatur,
ipse benefacit omnibus propter Deum, tam inimicis quam amicis. 23 Amicis, quia in honore Dei stabiliter
persistunt; inimicis vero, quia creatura Dei sunt et forte futuri boni. 24 Tercio defendit humilitatis mee
consideracio ab imbribus et immundicia aque, que procedit de nubibus. 25 Unde enim procedit nubes nisi de
humore et vaporibus procedentibus de terra? Que cum calore ascendentes in celum densantur in superioribus, et
sic fiunt inde tria, scilicet pluuia, grando et nix. 26 Hec nubes corpus hominis significat, quod de immundicia
procedit. Habet autem corpus tria secum, sicut et nubes secum. 27 Habet enim corpus audire, videre et sentire.
Ex eo enim, quod corpus habet videre, concupiscit ea, que videt. 28 Concupiscit bona et pulchras facies,
concupiscit latas possessiones. 29 Quid autem sunt omnia ista nisi quasi quedam pluuia, procedens de nubibus,
maculans animam in affectu congregacionis, inquietans per sollicitudines, distendens per inutiles cogitatus et
perturbans in congregatorum amissione. 30 Ex eo vero, quod corpus habet audire, libenter audit honorem
proprium, mundi amiciciam. Audit quecumque corpori sunt delectabilia animeque nociua. 31 Hec omnia quid
aliud sunt nisi quasi nix cicius dissoluenda, frigidam faciens animam ad Deum et obduratam ad humilitatem? 32
Ex eo vero, quod corpus habet sentire, sentit libenter suam voluptatem et corporis quietudinem. 33 Hoc quid
aliud est nisi quasi grando ex aquis immundicie congelata, animam infructiferam reddens ad spiritualia, fortem
ad mundialia et mollem ad corporis oblectamenta? 34 Ergo quicumque ab hac nube defendi desiderat, confugiat
ad humilitatem meam et imitetur eam. 35 Per hanc enim defenditur a cupiditate visus, ne concupiscat illicita,
defenditur a delectacione auditus, ne audiat contra veritatem, defenditur a voluptate carnis, ne succumbat in
illicitis motibus. 36 Vere dico tibi, quod humilitatis mee consideracio ipsa est tamquam bonus mantellus,
calefaciens portantes se, eos scilicet, qui non solum eum portant cogitacione sed et opere. 37 Non enim calefacit
mantellus corporalis, nisi portetur, nec humilitas mea proficit eam cogitantibus, nisi et pro modulo suo
unusquisque studuerit eam imitari. 38 Ergo, filia mea, indue te hac humilitate pro viribus tuis, quia mulieres
mundi mantellos portant, qui extra habent superbiam, intus vero modicam utilitatem! 39 Has vestes omnino fuge,
quia, nisi vilescat tibi prius amor mundi, nisi continuo pensaueris circa te Dei misericordiam et tuam circa eum
ingratitudinem, nisi cogitaueris semper ea, que fecisti et que facis et qualem sentenciam iudicii pro hiis mereris,
non poteris apprehendere mantellum humilitatis mee. 40 Ut quid enim ego me tantum humiliabam aut unde
promerui tantam graciam, nisi quia cogitaui et sciui me nichil a me esse vel habere? 41 Ideo et nolui laudem
meam sed solius datoris et creatoris. 42 Ergo, filia, fuge ad mantellum humilitatis mee et cogita te peccatricem
super alios! Quia eciam si aliquos videris malos, nescis, quid eis cras futurum est; nescis eciam, qua intencione
et qua sciencia hoc faciunt, utrum in infirmitate an industria. 43 Ideo nullis te preferas nullosque in corde tuo
debes iudicare.
Caput 24 Verba exhortacionis Virginis ad filiam, querimoniam innuencia de paucitate suorum amicorum, et
qualiter Christus loquitur ad sponsam inquiens, quod per flores intelliguntur eius sacra verba et in quibus talia
verba habeant fructificare.
{ Maria loquebatur: 'Ubi magnus exercitus esset, quicumque procederet iuxta eum, habens dorsum nimis
grauatum aliquo magno pondere et brachia similiter et oculos plenos lacrimis, respiceret ad exercitum, si forte
esset aliquis, qui compateretur ei et releuaret onus. 2 Talis ego eram. Nam ego plena fui tribulacione a natiuitate
filii mei usque ad mortem eius. Ego in dorso meo portaui maximum onus, cum labori diuino iugiter instabam et
omnia adueniencia michi portabam pacienter. 3 Inter brachia mea tolerabam onerosum pondus, cum
tribulacionem et dolorem cordis ultra omnem creaturam paciebar. 4 Ego habui oculos meos plenos lacrimis,
quando considerabam in membris filii mei loca clauorum et passionem eius futuram et cum viderem in eo omnia
compleri, que audiebam a prophetis vaticinata. 5 Sed nunc respicio ad omnes, qui in mundo sunt, si forte sint
aliqui, qui compaciantur michi et recogitent dolorem meum, et valde paucos inuenio, qui cogitant tribulacionem
et dolorem meum. 6 Ideo, filia mea, licet a multis oblita et neglecta sum, tu tamen non obliuiscaris me! Vide
dolorem meum et imitare, quantum potes! Considera dolores meos et lacrimas et dole, quia amici Dei pauci sunt!
Sta stabilis! Ecce filius meus venit!" 7 Qui statim veniens ait: "Ego sum Deus tuus et Dominus, qui loquor
tecum. Verba mea sunt quasi flores arboris bone et, quamuis omnes flores de una radice arboris prodeunt, non
tamen omnes flores veniunt ad effectum fructus. 8 Sic verba mea sunt quasi quidam flores, de radice caritatis
diuine prodeuntes; que quidem multi suscipiunt, non tamen in omnibus faciunt fructum nec in omnibus
maturescunt. 9 Quia quidam suscipiunt ea et retinent ad tempus, et sic postea reiciunt, quia spiritui meo ingrati
sunt. 10 Quidam suscipiunt et retinent, quia caritate pleni sunt, et in hiis faciunt fructum deuocionis et sancte
operacionis. 11 Tu ergo, sponsa mea, quia iure diuino mea facta es, oportet te habere tres domos. 12 In prima
debent esse necessaria, que intrant in corpus; in secunda vestes, que vestiant corpus exterius; in tercia necessaria
68

