comprehendere, quia audiui iudicia multorum adhuc viuencium, qui adhuc cito vocabuntur. 6 Attamen sic
dictum est michi a iudice: "Si," inquit, "emendauerint peccata homines, et ego iudicium mitigabo." Multos
quoque tunc vidi iudicari, quosdam ad purgatorium, alios ad ve sempiternum.
Caput 51 Visio ammirabilis et terribilis sponse de quadam anima ante iudicem presentata et de opposicionibus
Dei et libri iudicii contra animam et de responsionibus anime contra se ipsam et de diuersis penis stupendis sibi
ad purgacionem latis.
{ Michi videbatur quasi quod una anima per militem et Ethyopem, quos videram prius, ante iudicem
presentaretur dictumque est michi: "Hoc," inquit, "quod tibi nunc videtur, hoc totum factum est super animam
istam eo tempore, quo a corpore soluebatur." 2 Cumque anima presentata fuisset iudici, stabat sola, quia in
neutrius manibus erat eorum qui eam presentabant; stabat quoque nuda et dolorosa ignorans, ad que deueniret. 3
Deinde videbatur michi, quod quodlibet verbum in libro respondebat per se ipsum ad omnia, quecumque anima
loquebatur. 4 Igitur audiente iudice et omni exercitu eius miles ille armatus loquebatur primo sic: "Non est,"
inquit, "iusticia, quod illa peccata replicentur anime ad obprobrium, que confessione emendata sunt." 5
Verumptamen ego, que ista vidi, bene et perfecte tunc noui, quod miles ille, qui loquebatur, omnia nouit in Deo
sed, ut ego intelligerem, loquebatur. 6 Tunc de libro iusticie responsum est: "Quando penitencia facta fuit ab ista
anima, non subsequebatur contricio digna talibus peccatis nec vera satisfaccio. Ideo dolere debet nunc pro hiis,
que tunc, cum potuit, non emendauit." 7 Quibus dictis anima incepit plorare ita vehementer, quod quasi tota
confringeretur, attamen lacrime videbantur et vox non audiebatur. Deinde rex loquebatur anime dicens:
"Consciencia," inquit, "tua declaret modo peccata illa, que satisfaccio digna non sequebatur." 8 Tunc anima
extulit vocem suam ita alte, quod quasi posset audiri per totum mundum, dicens: "Ve," inquit, "quia non feci
iuxta mandata Dei, que audiui et cognoui!" Et accusans se ipsam addidit: "Ego non timui iudicium Dei." Cui
responsum est de libro: "Ideo nunc timere debes Dyabolum." 9 Et statim anima timens et contremiscens, ac si
tota solueretur, dixit: "Ego quasi nullam caritatem habui ad Deum: ideo modica bona feci." Responsum est
statim ei de libro: "Ideo iusticia est te vicinius appropinquare Dyabolo quam Deo, quia ipse Dyabolus te ad se
temptacionibus suis allexit et illexit." 10 Et anima respondit: "Iam intelligo, quod omnia, quecumque feci, erant
secundum dyabolicas infusiones." Responsum est de libro: "Iusticia dictat, quod iuris Dyaboli est retribuere
secundum ea, que egisti, cum pena et tribulacione." 11 Anima dixit: "Nichil fuit a vertice capitis mei usque ad
calcaneum, quod non cum superbia vestiui. Quedam enim vana et superba portamenta ego de nouo adinueni
personaliter, quedam vero sequebar secundum patrie consuetudinem. 12 Laui quoque manus et faciem, non ut
solum mundarentur sed ut ab homine pulchra laudarentur." 13 Responsum est de libro: "Iusticia dicit, quod iuris
Dyaboli est retribuere tibi pro meritis, quia te ornasti et composuisti sicut ipse tibi inspirabat et dictabat." 14
Iterum dixit anima: "Os meum sepe aperiebatur ad scurilia, quia aliis placere volui et animus meus omnia illa
desiderabat, que pudor et obprobrium mundi non sequebatur." 15 Responsum est de libro: "Ideo lingua tua
extrahi et extendi debet dentesque tui incuruari; et illa tibi apponentur, que omnino tibi displicent; omniaque illa
tolli debent a te, que tibi placent." 16 Dixit anima: "Ego vehementer gaudebam ex eo, quod multi receperunt
exempla et occasionem de hiis, que ego feci, et quod multi imitabantur mores meos." 17 Responsum est de libro:
"Ideo est iusticia, quod omnis, qui deprehensus fuerit in tali peccato, pro quo tu punieris, eandem penam ipse
pacietur et ipse ad te adducetur; et tunc propter aduentum cuiuslibet, qui imitabatur adinuenciones tuas, pena tua
augmentabitur." 18 Quibus dictis videbatur michi, quasi quod vinculum quoddam esset alligatum in capite anime
ad modum corone et stringebatur ita fortiter, quod occiput et frons coniungebantur simul; 19 oculi vero
deciderunt a sedibus suis dependentes per radices suas ad genas; crines quoque quasi ab igne combusti aruerunt;
cerebrum autem rumpebatur defluens per nares et per aures; lingua extendebatur dentesque comprimebantur; 20
ossa vero in brachiis confringebantur et quasi funes contorquebantur; manus eciam decoriate ad collum
alligabantur; pectus vero et venter ita fortiter dorso coniungebantur, quod costis confractis cor cum omnibus
interioribus euersum crepuit; femora vero pendebant ad latera ossaque confracta extrahebantur eo modo, quo
filum tenue solet in globum glomerari. 21 Hiis visis Ethyops respondit: "O, iudex, peccata anime iam sunt
plagata secundum iusticiam. Coniunge ergo iam nos ambos, me scilicet et animam, ita quod nunquam
separemur!" 22 Miles vero ille armatus respondit: "Audi, iudex, tu qui scis omnia! Ad te iam pertinet audire
ultimam cogitacionem et affeccionem, quam ista anima habebat circa finem vite sue. 23 Ipsa quippe in ultimo
puncto taliter cogitauit: 'O, si Deus vellet michi dare spacium vite, vellem utique libenter emendare peccata mea
omnique tempore vite mee seruire ei nec unquam amplius ipsum offendere.' Talia, o, iudex, cogitabat et volebat.
24 Memento eciam, Domine, quod persona ista non tanto tempore vixit, quod obtineret plene intelligibilem
conscienciam. Ideo, Domine, cogita iuuentutem eius et facito misericordiam!" 25 Tunc autem sic responsum est
de libro iusticie: "Talibus cogitacionibus in fine non debetur infernus." Et iudex ait tunc: "Propter passionem,"
inquit, "meam aperiatur anime celum purgacione prius pro peccatis recepta tanto tempore, quanto tenetur pati,
nisi obtinuerit auxilium ex bonis operibus aliorum viuencium." 26 Hec mulier vouit virginitatem in manu
sacerdotis et postea nupsit; que in partu postea periclitata moriebatur.
Caput 52 Visio terribilis sponse de quodam homine et de quadam muliere et de exposicione mirabili visionis
sponse spiritualiter ab angelo facta, in qua multa mirabilia continentur.
125

