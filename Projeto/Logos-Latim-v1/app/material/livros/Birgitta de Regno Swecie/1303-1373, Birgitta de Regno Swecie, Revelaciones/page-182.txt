conuertaris ad me. Et obedi consilio meo, Patris tui et creatoris tui, quia si tu predicto modo obedieris michi, ego
ut pater pius misericorditer suscipiam te. 21 Aggredere igitur viriliter viam iusticie et prosperaberis. Noli
contempnere diligentem te, quia si tu obedieris, faciam tecum misericordiam et benedicam te ac eciam vestiam te
et ornabo te preciosis ornamentis pontificalibus veri pape et induam te me ipso ita, quod tu eris in me et ego ero
in te, et glorificaberis ineternum." 22 Hiis autem sic visis et auditis hec visio disparuit.
Caput 143 Reuelacio quarta, quam beata Birgitta misit domino pape in mense Iulii anno Domini MCCCLXXIII.
Et ipsa scripsit cuidam heremite, qui olim fuit episcopus, qui tunc erat cum domino papa in Awinione.
{ Dominus noster Ihesus Christus dixit michi, domine episcope, quod ego scriberem vobis infrascripta verba, que
debetis ostendere summo pontifici. 2 "Papa petit signum. Dic ei, quod Pharisei petierunt signum, quibus
respondi, quod sicut Ionas fuit in ventre ceti tribus diebus et tribus noctibus, sic ego filius virginis fui in terra
mortuus tribus diebus et tribus noctibus. Post vero signum promissum ego filius Dei fui passus, mortuus et
sepultus et resurrexi et ascendi in gloriam meam. 3 Sic ipse papa Gregorius accepit signum ammonicionis mee,
ut saluet animas: faciat ergo opere que honoris sunt mei et laboret, quomodo saluentur anime et ut Ecclesia mea
veniat ad pristinum statum et meliorem disposicionem, et tunc experietur signum et fructum eterne
consolacionis. 4 Secundum habebit signum, quod si non obedierit verbis meis et venerit in Ytaliam, non solum
temporalia perdet sed eciam spiritualia et senciet tribulacionem cordis, quamdiu viuet. Et quamuis quandoque
cor eius videtur habere releuamen, tamen remorsus consciencie et interna tribulacio remanebit sibi. 5 Tercium
signum est, quod ego Deus loquor cum una muliere verba mirabilia. Ad quid hoc et ad quem fructum nisi ad
animarum salutem et utilitatem et ut mali emendentur et ut boni fiant meliores? 6 De discordia vero inter papam
et Barnabonem respondeo, quod ultra modum est michi odiosa, quia infinite anime de illa periclitantur. 7 Ideo
placitum est michi, quod concordia fiat. Nam eciam si papa expulsus esset a papatu suo, melius esset quod ipse
humiliaret se et faceret concordiam, quacumque occasione posset fieri, antequam tot anime perirent in eternam
dampnacionem. 8 De emendacione vero regni Francie non habebit scire, antequam personaliter papa venerit in
Ytaliam. 9 Itaque sicut si staret patibulum, super quod penderet funis, quem ex una parte infiniti traherent ex alia
vero non nisi unus, sic dampnacio animarum aperta est et quasi ad illam plerique laborant. 10 Ideo papa iste
respiciat ad me unum, quia licet omnes dissuadeant ei venire Romam et obsistant, quantum possunt, confidat in
me uno et ego iuuabo eum, et nulli preualebunt in eum. 11 Sed sicut pulli in nido, veniente matre, eleuant se et
clamant et gaudent, sic ego gaudenter occurram ei et eleuabo eum et ad animam et corpus honorabo." 12 Item ait
Dominus: "Quoniam dubitat papa, an debeat venire Romam pro reformacione pacis et Ecclesie mee, volo quod
omnino veniat in proximo sequenti autumpno. Et sciat eciam, quod nichil gracius potest michi facere, quam quod
in Ytaliam veniat."
Caput 144 Visio, quam habuit sponsa Christi de iudicio anime cuiusdam summi pontificis defuncti.
{ Videbat sponsa quasi unam personam pontificis vestitam scapulari, que stabat in domo luto platearum respersa,
cuius domus tectum fere iacebat super cerebrum dicte persone compressum. 2 Et Ethiopes nigri habentes uncos
et alia instrumenta nocendi circumuallabant domum sed non valebant tangere personam illam, licet terrebant eam
terrore maximo. 3 Et tunc audiui vocem dicentem michi: "Hec est anima illius magni pontificis, quem tu nosti.
Domus enim ista est retribucio eius spiritualis. Nam aliqua mundana tractabat et ideo remuneracio eius nondum
lucida est, donec in purgatorio mundetur et dealbetur spiritualibus oracionibus et caritate Dei. 4 Quod vero
tectum comprimit cerebrum eius, signum misterii est, quia tectum significat caritatem Dei, que quanto maior est,
tanto lacior est et sublimior ad spiritualia et ad feruorem Dei. 5 Sed quia caritas anime illius in aliquibus
mundialibus operibus ardebat et magis sequebatur voluntatem propriam, ideo tectum, quod luminosum et altum
est electis Dei, angustum est sibi, donec sanguine filii Dei et celestis curie interuentu dilatetur. 6 Quod vero
anima induta est scapulari, signum est, quod studuit se conformare religioni sue monastiche et vocacioni sue, sed
non tantum conatus est, quod esset exemplar proficiencium et forma perfectorum. 7 Nunc autem tibi licitum est
scire tria de operibus, que fecit in vita sua, propter que nunc patitur penam. Primum est, quod fecit quandam
inobedienciam contra Deum et conscienciam suam, de quo contricionem habuit et remorsum consciencie sue. 8
Secundum est, quod dispensabat in aliquibus cum quibusdam propter carnalem amorem sequendo voluntatem
suam. Tercium est, quod dissimulabat aliqua, ne offenderet quos diligebat, que corrigere potuisset. 9
Verumptamen scias, quod anima ista non est cum illis, qui descendunt in infernum, nec cum illis, qui veniunt ad
grauiora examina purgatorii, sed cum illis est, qui cottidie festinanter appropinquant gracie et visioni maiestatis
Dei omnipotentis."

182

