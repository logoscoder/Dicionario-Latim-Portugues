scribentem, et caue omnimode, ne vnicum verbum de spiritu tuo addas ad verba mea. 3 Sed mirari poteris, cur
ego, omnium conditor, non loquor sapienti aut in tali lingua, que ab omnibus intelligi et sciri poterit. 4
Respondeo: Ego habui multos prophetas, qui nisi per interpretem et notarium verba spiritus mei proferre non
potuerunt, et tamen peruenerunt ad lucem et cognicionem, quia, cum donum Dei committitur multis, amplius
glorificatur Deus. 5 Sic et tecum est. Nam bene habeo amicos, per quos loquor voluntatem meam, sed tibi
tamquam instrumento nouo ostendere volo noua et vetera, vt superbi humilientur et humiles glorificentur."
Caput 47 Quomodo sancta Birgitta cepit habere reuelaciones diuinas et quare etc.
{ Transactis aliquibus diebus post mortem mariti, cum beata Birgitta sollicita esset de statu suo, circumfudit eam
spiritus Domini ipsam inflammans. Raptaque in spiritu vidit nubem lucidam, et de nube audiuit vocem dicentem
sibi: "Ego sum Deus tuus, qui tecum loqui volo." 2 Conterrita illa, ne forte hostis esset illusio, audiuit iterum:
"Noli timere. Ego enim sum omnium conditor, non deceptor. Scias, quia non loquor propter te solam sed propter
salutem omnium Christianorum. Audi igitur, que loquor. 3 Tu quippe eris sponsa mea et canale meum, audiens
et videbis spiritualia et secreta celestia, et spiritus meus remanebit tecum vsque ad mortem. 4 Crede igitur
firmiter, quia ego ipse sum, qui de pura virgine natus, qui passus et mortuus sum pro salute omnium animarum.
Qui et resurrexi a mortuis et ascendi in celum, qui et nunc cum spiritu meo loquor tecum."
Caput 48 Reuelacio, qualiter Christus dominum Petrum, tunc suppriorem Aluastri, conscriptorem istarum
reuelacionum constituit et renuentem, donec consentiret, castigauit, premittendo racionem, quare ista reuelata
sunt.
{ Orante igitur ipsa domina Birgitta, apparuit ei Christus dicens: "Dic ex parte mea fratri Petro suppriori, quod
ego sum similis domino, cuius filii tenebantur captiui in duro cippo, qui misit legatos suos, vt filii liberarentur et
vt precauerent alios, ne in manus inimicorum suorum inciderent, quos putabant amicos. 2 Sic ego Deus habeo
multos filios, idest Christianos, qui grauissimis laqueis dyaboli ligati tenentur. Ideo ex caritate mitto eis verba
oris mei, que per vnam feminam loquor. 3 Audi igitur tu, frater Petre, illa, et scribe in lingua Latina omnia verba,
que ipsa tibi ex parte mea dicet, et dabo tibi pro qualibet littera non aurum vel argentum sed thesaurum, qui non
veterascet." 4 Quam reuelacionem ipsa domina Birgitta notificauit statim ex parte Christi eidem priori, qui tunc
erat supprior. Ipse autem, volens deliberare super hoc, stabat in sero in ecclesia certando cogitacionibus suis
secum. 5 Cumque in fine ex humilitate deliberaret non assumere nec scribere dictas reuelaciones diuinas,
reputans se ad talia indignum et dubitans de illusione dyaboli, tunc percussus fuit tali alapa et diuina percussione,
quod statim cecidit quasi mortuus, priuatus officio sensuum et virium corporalium, sed tamen intellectus sanus
remanebat in mente eius. 6 Monachi igitur, inuenientes eum sic in terra iacentem, apportauerunt eum ad cellam
et posuerunt eum in lecto, et sic iacuit per magnum spacium noctis quasi semimortuus. 7 Tandem dispensacione
diuina occurrit ei in mente talis cogitacio: "Forte", inquit, "hec pacior, quia nolui obedire reuelacioni et precepto,
facto michi per dominam Birgittam ex parte Christi." 8 Et dicebat in corde suo: "O Domine Deus, si propter hoc
est, parce michi, quia ecce paratus sum et volo obedire et scribere omnia verba, que ipsa michi dixerit ex parte
tua." 9 Tunc autem in eodem puncto consensu facto in corde, statim curatus est sine aliqua mora, et iuit ad
dominam Birgittam festinanter, offerens se ad scripturam faciendam de omnibus reuelacionibus, sicut ipsa
diceret ei ex parte Christi. 10 Item dixit prior, quod post hec audiuit a domina Birgitta, quod Christus dixit ei in
alia reuelacione hec verba: "Ego percussi eum, quia nolebat obedire, et postea sanaui eum, quia ego sum medicus
ille, qui sanaui Tobiam et regem Israhel. 11 Dic ergo ei: 'Aggredere et volue et reuolue opus scripturarum
verborum meorum et scribe, quia dabo tibi adiutorem magistrum in lege mea. 12 Et scias pro certissimo, quia
tale opus facere volo per verba mea, que tu scribes ab ore istius mulieris, vnde potentes humiliabuntur et
sapientes obmutescent. 13 Nec credas a maligno spiritu ipsa verba procedere, que hec mulier tibi loquetur, quia
ea, que tibi dico, operibus comprobabo.'" 14 Et dixit prior, quod statim post hec incepit scribere et translatare
omnes reuelaciones et visiones diuinas, datas ipsi domine Birgitte, iuxta preceptum eius, licet aliqua scripserit
dominus Petrus confessor, quando ipse prior non erat cum ea. 15 Et dixit prior, quod postea ipse ex precepto
Christi sequebatur eam et fuit confessor et scriptor eius in dictis reuelacionibus XXX annis vsque ad mortem
ipsius domine. 16 Quas postea Christus ante mortem ipsius domine precepit dari domino Alphonso, heremite
Yspano, olim episcopo Giennensi. Et tali modo libri celestium reuelacionum conscripti et reuelati sunt.
Caput 49a Christus dando istas reuelaciones similat se carpentario, quas postea misit domino Alphonso, episcopo
et tunc heremite, elucidandas, dicens, qualiter spiritus sanctus quandoque dimittit electos sibiipsis. 0b Hanc
reuelacionem habuit a Deo domina Birgitta in regno Cipri in ciuitate Famaguste, quando ipsa ibat ad Iherusalem.
In qua Christus precepit ei, quod traderet omnes libros celestium reuelacionum Alphonso heremite, olim
episcopo, ad hoc quod ipse scribat eos, elucidet et diuulget. Istam reuelacionem idem episcopus non inscripsit in
libris reuelacionum propter arronganciam vitandam et causa humilitatis, sed post mortem eius reperta est in
breuiario suo.
{ Filius Dei loquebatur ad sponsam dicens: "Ego sum similis carpentario, qui prescindens ligna de silua deportat
in domum et inde fabricat ymaginem pulchram et ornat eam coloribus et liniamentis. 2 Cuius amici videntes
ymaginem, quod adhuc pulchrioribus coloribus ornari posset, apposuerunt et ipsi colores suos depingendo super
eam. 3 Sic ego Deus prescidi de silua deitatis mee verba mea, que posui in cor tuum. Amici vero mei redegerunt
ea in libros secundum graciam eis datam et colorauerunt et ornauerunt illa. 4 Nunc igitur vt ipsa pluribus linguis
324

