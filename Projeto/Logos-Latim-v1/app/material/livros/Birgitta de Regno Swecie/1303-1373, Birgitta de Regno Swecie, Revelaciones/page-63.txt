enim periculose, quia insidie sunt in via et pro tenebris cordis tui a te, quales sunt, absconduntur.' 6 Hoc verbum
meum contempnitur. Hec misericordia mea negligitur. 7 Verumptamen, quamuis sic misericors sum, quod eos
peccantes moneo, tamen ita sum iustus, quod, eciam si omnes angeli traherent eos, non possent conuerti, nisi
ipsimet mouerint voluntatem suam ad bonum. 8 Si vero ipsi voluntatem ad me verterint et affectu in me
consenserint, non omnes demones eos retinere possunt. 9 Est vermis quidam, qui dicitur apis, in possessione
domini sui. Que apes regi suo, idest asilo, triplicem reuerenciam exhibent et ab eo triplicem virtutem habent. 10
Primo apes portant ad regem suum omnem dulcedinem, quam possunt acquirere. 11 Secundo stant ad nutum eius
et exeunt, et, quocumque volant et quocumque processerint, semper caritas et amor earum est ad regem. 12
Tercio sequuntur eum et stabiliter ei inherendo obsequuntur. 13 Pro hiis tribus apes habent a rege suo triplex
bonum. Primo ex voce eius habent certum tempus exeundi et laborandi. 14 Secundo habent ab eo regimen et
mutuam caritatem. Ex eius quippe presencia et principatu et ex eius caritate, quam ipse habet ad eas et ipse ad
eum, unaqueque coniungitur caritate cum alia, unaqueque de alia et ex alterius profectu gratulatur. 15 Tercio ex
caritate mutua et gaudio capitis sui fructifere fiunt. Sicut enim pisces in mari colludendo emittunt oua sua, que
cadencia in mari fructificant, sic apes ex mutua caritate et dileccione capitis sui et gaudio fructifere fiunt. 16 Ex
quarum caritate mirabili et virtute mea progreditur quoddam semen quasi mortuum, et bonitate mea habebit
vitam. 17 Dominus vero, idest possessor apum, sollicitus de eis loquitur seruo suo: 'Serue', inquit, 'meus, michi
videtur, quod apes mee quedam infirme sunt et nichil volantes.' 18 Respondit seruus: 'Huius infirmitatis non
habeo intelligenciam, sed, si sic est, quero, quomodo hoc possum scire.' 19 Respondit dominus: 'Ex tribus signis
harum infirmitatem seu defectum colligere poteris. 20 Primo, quia inualide sunt et desides in volatu, et hoc
prouenit, quia amiserunt regem suum, a quo solacium et firmitatem deberent habuisse. 21 Secundo, quia incertis
et indispositis exeunt horis, et hoc est, quia de voce capitis nullum habent signum. 22 Tercio, quia nullam
caritatem habent ad alueolum, ideo vacue redeunt saciantes se et nichil dulcedinis, unde in futurum viuant,
reportantes. 23 Apes vero, que sunt sane et habiles, sunt stabiles in volatu et fortes. Tempus exeundi et redeundi
habent debitum, reportantes ceram ad construendum loca sua, mel vero ad fruendum.' 24 Tunc respondit seruus
domino: 'Si ergo inutiles sunt et infirme, cur diucius pateris eas et non interficientur?' 25 Respondit dominus:
'Ego permitto eas viuere triplici de causa, quia triplex ferunt comodum, sed non virtute sua. 26 Primo occupant
loca preparata, ne venientes bruci occupent loca vacua conturbando alias bonas apes. 27 Secundo, ut alie apes
fructifere fiant ex malarum apum malicia fructuosiores et solliciciores in laborando. 28 Quando enim fructifere
apes vident infructuosas et malas apes laborare ad cupiditatis proprie solam replecionem, tanto fiunt in
congregando ad regem suum solliciciores, quo malas viderint ad solam cupiditatem feruenciores. 29 Tercio
valent bonis apibus ad mutuam defensionem. 30 Est enim vermis quidam, solitus comedere apes; quem apes
intelligentes venire omnes communiter odiunt eum et, licet male apes impugnant et odiunt eum propter inuidiam
et pro vita sua tuenda, bone vero ex caritate et iusticia, mutuo tamen ad expugnacionem vermis laborant bone
apes et male. 31 Alioquin si omnes apes male subtracte essent, bone vero sole remanerent, cicius in eas vermis,
quia pauciores essent, preualeret. Et ideo', inquit dominus, 'suffero apes inutiles. 32 Verumptamen cum
autumpnus veniet, prouidebo apibus bonis et separabo eas a malis, que, si modo extra alueolum relinquerentur,
morerentur frigore. 33 Si vero intra fuerint et non congregauerint, fame periclitabuntur, quia neglexerunt
congregare, cum potuerunt. 34 Ego Dominus, creator omnium, ego sum possessor et dominus apum istarum. 35
Ego ex intima caritate et sanguine meo fundaui michi alueolum apum, idest sanctam Ecclesiam, in qua Christiani
per unitatem fidei et mutue dileccionis congregari deberent et morari. 36 Horum loca sunt eorum corda, in
quibus dulcedo cogitacionum bonarum et affeccionum habitare deberet; 37 que trahi deberet ex consideracione
caritatis mee in creando et ex redempcione mea et paciencia in supportando et ex misericordia mea in reuocando
seu renouando. 38 In hoc alueolo, scilicet sancta Ecclesia, duo sunt genera hominum tamquam duo genera apum.
39 Primi sunt mali Christiani, qui non congregant michi sed sibi ipsis; qui vacui redeunt et nesciunt caput, quia
stimulum habent pro dulcedine, cupiditatem pro caritate. 40 Bone vero apes boni Christiani sunt. Hii exhibent
michi triplicem reuerenciam. 41 Primo habent me pro suo capite et domino, offerentes michi mel dulcedinis,
idest opera caritatis, que michi sunt suauiora et sibi ipsis utiliora. 42 Secundo stant ad voluntatem meam, horum
voluntas est secundum voluntatem meam, cogitacio tota ad meam passionem, operacio tota ad meum honorem.
43 Tercio sequuntur me, idest obediunt michi in omnibus, ubicumque fuerint, siue extra, siue intra, siue in
tribulacione, siue in leticia, semper cor eorum est cum corde meo. 44 Ideo triplicem virtutem habent a me. 45
Primo ex voce virtutis et inspiracionis mee tempus debitum et certum habent, scilicet noctem tempore noctis et
lucem tempore lucis. 46 Necnon et noctem mutant in lucem, idest gaudium mundi in eternum gaudium, et
casurum gaudium in perpetuam felicitatem. 47 Hii in omnibus sunt racionabiles, quia presentibus utuntur ad
necessitatem, stabiles in aduersitatibus, cauti in prosperitate, moderati in cura carnis, solliciti et circumspecti in
agendis. 48 Secundo sicut bone apes mutuam habent caritatem, ita et ipsi omnes unum cor habent ad me et
proximum diligunt tamquam se, me autem super omnia et super se ipsos. 49 Tercio fiunt a me fructiferi. Quid
vero est fructificare nisi Spiritum meum sanctum habere et eo impleri? 50 Quicumque enim eum non habet et qui
eius caret dulcedine, infructuosus est et inutilis; ipse cadit et annichilatur. 51 Spiritus vero sanctus accendit illum,
quem inhabitat, caritate diuina, aperit intelligencie sensum, extirpat superbiam et incontinenciam, excitat
mentem ad Dei honorem mundique contemptum. 52 Hunc spiritum apes infructifere nesciunt, et ideo
63

