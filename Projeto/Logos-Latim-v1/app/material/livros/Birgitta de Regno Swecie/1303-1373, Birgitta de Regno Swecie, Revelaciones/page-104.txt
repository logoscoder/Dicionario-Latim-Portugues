dicentes ei qui sedebat in sede quasi sol: 17 "Nos," inquiunt, "scimus, quod tu unus es Deus in tribus personis et
eras sine principio et es sine fine, nec est alius deus nisi tu. Tu vere es ipsa caritas cui coniuncta sunt
misericordia et iusticia. 18 Tu fuisti in te ab inicio, nichil habens diminutum in te nec transmutabile sicut decet
Deum. Extra te nichil est et nichil extra te, quod gaudium habeat. 19 Ideo caritas tua fecit angelos ex nulla alia
materia nisi a deitatis tue potencia; et fecisti sicut misericordia dictabat. 20 Sed postquam nos intus accensi
fuimus superbia, inuidia et cupiditate, tua caritas diligens iusticiam eiecit nos de celo cum igne malicie nostre in
abissum incomprehensibilem et tenebrosam, que vocatur nunc infernus. 21 Sic fecit caritas tua tunc, que nec
separabitur adhuc de iusticie tue iudicio, siue fiat secundum misericordiam siue secundum equitatem. 22 Plus
dicimus: si res illa quam pre omnibus diligis, que est virgo que te genuit et que nunquam peccauit, si, inquam,
illa peccasset mortaliter et sine contricione diuina mortua fuisset, 23 sic diligis iusticiam, quod anima eius
nunquam obtineret celum sed esset nobiscum in inferno. Ergo, o iudex, cur non iudicas animam istam nobis, ut
puniamus eam secundum opera sua?" 24 Post ista audiebatur sonitus quasi tube, quem qui audiebant tacuerunt, et
statim quedam vox loquebatur dicens: "Silete et auscultate, omnes vos angeli et anima et demonia, quid mater
Dei loquitur!" 25 Et statim ipsa virgo ante sedem iudicii apparens et habens sub mantello suo quasi occulte res
aliquas magnas dixit: "O, o inimici! Vos persequimini misericordiam et cum nulla caritate diligitis iusticiam. 26
Licet in operibus bonis hic appareat defectus, pro quibus hec anima non debet obtinere celum; videte tamen quid
ego habeo sub mantello meo!" Cumque virgo ambas aperuisset sinus mantelli, apparuit sub una quasi quedam
modica ecclesia, in qua aliqui monachi videbantur. 27 Sub alia vero sinu apparuerunt mulieres et viri amicique
Dei religiosi et alii; et omnes una voce clamabant dicentes: "Miserere, misericors Domine!" 28 Deinde factum
est silencium, et virgo loquebatur dicens: "Scriptura dicit: Qui habet fidem perfectam potest per eam montes
transferre in mundo. Quid ergo tunc possunt et debent voces istorum facere, qui et fidem habuerunt et seruierunt
Deo cum feruenti caritate? 29 Quid vero illi amici Dei facturi sunt, quos iste rogauit orare pro se, ut posset
separari ab inferno et obtinere celum, nec pro bonis operibus suis aliam remuneracionem quesiuit nisi celestia?
30 Numquid non possunt et valent omnes eorum lacrime et preces apprehendere et eleuare eum, ut obtineat ante
mortem suam diuinam contricionem cum caritate? 31 Insuper et ego addam preces meas cum oracionibus
omnium sanctorum qui in celo sunt, quos iste specialiter honorabat." 32 Et iterum adiecit virgo: "O," inquit,
"demones, precipio vobis ex potestate iudicis attendere ad illa que in iusticia nunc videtis." 33 Tunc omnes
responderunt quasi ex uno ore: "Nos," inquiunt, "videmus, quod in mundo modica aqua et aer magnus placant
iram Dei. Sic et tua oracione placatur Deus ad misericordiam cum caritate." 34 Post hec audita est vox de sole
dicens: "Propter preces amicorum meorum obtinebit iam ille diuinam contricionem ante mortem, in tantum quod
non veniat in infernum, sed purgabitur cum illis qui grauiorem penam habent in purgatorio. 35 Purgata vero
anima mercedem habebit in celis cum illis qui in terris fidem et spem habuerunt cum minima caritate." Quibus
dictis demones fugierunt. 36 Deinde sponse videbatur quod quasi locus quidam terribilis et tenebrosus
aperiebatur, in quo apparuit fornax ardens intus. Et ignis ille nichil aliud habebat ad comburendum nisi demones
et viuentes animas. 37 Supra vero fornacem istam apparuit anima illa, cuius iudicium iam in superioribus
auditum est. Pedes vero anime affixi fuerunt fornaci, et anima stabat erecta quasi persona una. 38 Non autem
stabat in altissimo loco nec in infimo, sed quasi in latere fornacis, cuius forma erat terribilis et mirabilis. Ignis
vero fornacis videbatur se trahere sursum infra pedes anime, 39 sicut quando aqua trahit se sursum per fistulas, et
violenter comprimendo se ascendebat super caput, in tantum quod pori stabant sicut vene currentes cum ardenti
igne. 40 Aures autem videbantur quasi sufflatoria fusorum, que cerebrum totum cum continuo flatu
commouebant. Oculi vero euersi apparebant et immersi et videbantur ad occiput intus esse affixi. 41 Os quoque
erat apertum et lingua extracta per aperturas narium et dependebat ad labia. Dentes autem erant quasi claui ferrei
affixi per palatum. Brachia vero ita longa erant, quod tendebant ad pedes. 42 Manus quoque ambe videbantur
habere et comprimere quandam pinguedinem cum ardenti pice. Cutis vero, que apparebat supra animam,
videbatur habere formam pellis supra corpus et erat quasi linthea vestis circumfusa spermate. 43 Que quidem
vestis sic erat frigida, quod omnis qui videbat eam contremuit, et de illa procedebat sicut sanies de ulcere cum
corrupto sanguine et fetor ita malus, quod nulli pessimo fetori in mundo posset assimilari. 44 Visa itaque ista
tribulacione audiebatur vox de illa anima, que dixit quinque vicibus ve ve, clamans cum lacrimis totis viribus
suis. 45 "Primo," inquit, "ve michi, quia sic modicum dilexi Deum pro maximis virtutibus eius et gracia michi
data. Secundo ve michi, quia non timui iusticiam Dei, sicut debui. 46 Tercio ve michi, quia dilexi corporis et
carnis mee peccatricis voluptatem. Quarto ve michi propter mundi diuicias et superbiam meam. Quinto ve michi,
quia unquam vidi vos, Lodouicum et Iohannam." 47 Et tunc dixit angelus michi: "Ego," inquit, "volo tibi
exponere visionem istam. Palacium istud quod vidisti est similitudo celi. Multitudo vero illorum qui erant in
sedibus vestiti vestibus albis et fulgidis sunt angeli et sanctorum anime. 48 Sol vero significat Christum in deitate
sua; mulier autem virginem, que Deum genuit; Ethiops vero Dyabolum, qui animam accusat; miles angelum, qui
bona opera anime dicit illi. 49 Fornax vero notat infernum, qui est intus sic ardens, quod si totus mundus arderet
cum omnibus que in eo sunt, non esset simile magnitudini fornacis illius. 50 In isto vero fornace audiuntur voces
diuerse, omnes loquentes contra Deum omnesque inchoantes voces suas cum ve et similiter finientes.
Apparentque anime quasi persone, quarum membra extenduntur inconsolabiliter, nunquam habentes requiem. 51
Scito eciam, quod ignis, qui videbatur tibi in fornace, ardet in eternis tenebris, et anime in eo ardentes non habent
104

