Verumptamen cum viuit, misericordia mea aperta est ei, si conuertatur." 20 Hic sacerdos fuit aduocatus, et ad
persuasionem domine Birgitte depositus ab officio totus furibundus dixit domine: "Iam priuastis me honore et
beneficio. Quantum lucrata fuistis?" 21 Illa respondit: "Non potest clericus, qui sors Dei est, tale officium habere
sine periculo anime. Ideo dico tibi et absque dubio erit, sicut audiui in iudicio Dei, quod, nisi cicius caueris tibi et
correxeris te, sicut ego vocor Birgitta, sic tu non euades singulare iudicium Dei et inconsuetam mortem." 22
Igitur non longe post idem sacerdos per episcopum priuatus ecclesia horribili et inaudita morte mortuus est. Nam
cum campana quedam funderetur, es ebuliens exiliit de formella et circumquaque eum combussit.
Caput 10 Mater Dei narrat sponse dignitatem suam et beneficia, que recipiunt ab ea vniuersi. Dicit eciam modum
et suffragia, per que anima cuiusdam principis defuncti, pro quo ipsa sponsa orabat, liberari posset de horribili
purgatorio; optimum documentum.
"{ Ego sum celi regina, ego mater misericordie, ego iustorum gaudium et aditus peccatorum ad Deum. Nulla
eciam est pena in purgatorii igne, que propter me non remissior erit et leuior ad ferendum, quam aliter esset. 2
Nullus est adeo maledictus, qui, quamdiu viuit, careat misericordia mea, quia propter me leuius temptatur a
demonibus, quam aliter temptaretur. 3 Nullus ita alienatus est a Deo, nisi omnino fuerit maledictus, qui, si me
inuocauerit, non reuertatur ad Deum et habebit misericordiam. 4 Ego enim, quia sum misericors et a filio meo
misericordiam consecuta, ostendere tibi volo, quomodo ille amicus tuus defunctus, de quo tu doles, saluari potest
de septem plagis, quas tibi filius meus dixit. 5 Primo saluabitur ab igne, quem patitur pro luxuria, si aliquis vellet
secundum tres ordines Ecclesie, coniugatorum scilicet, viduarum et virginum, vnam feminam tradere nuptui pro
anima eius, aliam religioni, terciam, que posset stare in viduitate, quia in luxuria grauiter eciam in matrimonio
proprium thorum excedendo peccauit. 6 Secundo, quia in gula tripliciter peccauit, primo laute et vltra mensuram
comedendo et bibendo, secundo propter superbiam et ostentacionem plura fercula preparando, tercio nimis diu in
mensa sedendo et opus Dei pretermittendo, 7 et ideo, qui voluerit, colligere in honore Dei, qui est trinus et vnus,
propter hanc triplicem gulam tres pauperes per vnum annum integrum, et ministret eis talia fercula et eque bona,
qualia ipse personaliter comedit, qui colligit eos, 8 nec prius comedat ipse, quam illos tres viderit comedere, vt
per hanc modicam expectacionem deleatur illa longa mora, quam amicus tuus habuit sedendo in mensa. Insuper
ministret illis tribus vestes sufficienter et lectisternia, prout eis expetere et expedire viderit. 9 Tercio pro
superbia, quam habuit multipliciter, debet, qui voluerit, colligere septem pauperes in qualibet septimana per
vnum annum, quali die voluerit, et lauet pedes ipsorum humiliter cogitando sic secum in corde, dum lauat eos:
10 'Domine Ihesu Christe, qui captus es a Iudeis, miserere ei!'; secundo: 'Domine Ihesu Christe, qui ligatus es ad
columpnam, miserere ei!'; tercio: 'Domine Ihesu Christe, qui iudicatus es innocens a nocentibus, miserere ei!'; 11
quarto: 'Domine Ihesu Christe, qui propriis vestibus exutus es et indutus vestibus derisionis, miserere ei!; quinto:
'Domine Ihesu Christe, qui ita grauiter flagellatus es, vt coste tue viderentur et non esset in te sanitas, miserere
ei!'; 12 sexto: 'Domine Ihesu Christe, qui colaphizatus es et consputus, miserere ei!'; septimo: 'Domine Ihesu
Christe, qui in stipite extensus es, cuius manus, pedes et caput fuit cruentatum spina, oculi fuerunt pleni lacrimis,
os et aures plene sanguine, miserere ei!'. 13 Lotis autem pauperibus reficiat eos, vt melius poterit et expedire eis
viderit, et roget eos humiliter, vt orent pro anima illius. 14 Quarto peccauit in accidia tripliciter. Primo fuit
accidiosus in eundo ad ecclesiam, secundo in querendo indulgencias, tercio in visitando loca sanctorum. 15 Pro
primo igitur, qui voluerit, vadat ad ecclesiam semel in mense per vnum annum et faciat dici vnam missam pro
defunctis pro anima eius. 16 Pro secundo vadat, quociens commode poterit et voluerit, specialiter pro anima eius
ad loca, vbi dantur indulgencie et vbi deuociores eos audit, qui dant illas. 17 Pro tercio mittat oblacionem suam
per aliquem fidelem et iustum ad precipuos sanctos in regno isto Suecie, vbi conuentus populi ex deuocione et
causa indulgenciarum fieri solet, vtputa sancti Erici, beati Sigfridi et similium. 18 Et eum, qui portet oblacionem,
fideliter remuneret pro labore. 19 Quinto, quia peccauit in inani gloria et leticia, colligat, qui voluerit, omnes
pauperes, qui sunt in curia eius vel vicinio eius, in quolibet mense semel per vnum annum et statuat eos in vna
domo et faciat ante eos dici vnam missam pro defunctis. 20 Quam cum inceperit sacerdos, roget et moneat eos,
vt orent pro anima eius. Dicta autem missa reficiantur omnes pauperes taliter, quod recedant de conuiuio leti, vt
defunctus letetur precibus eorum et pauperes letentur de refeccione. 21 Sexto, quia vsque ad nouissimum
quadrantem soluet debita et morabitur in pena, scire debes, quod circa finem suum et in fine voluntatem habuit
(licet non ita feruentem, vt deberet) soluendi debita sua. Propter quam voluntatem in statu saluandorum est. 22
Ex quo perpendere potest homo, quanta est misericordia filii mei, qui pro tam modico dat requiem. Et nisi illam
voluntatem habuisset, ipse sine fine dampnatus fuisset. 23 Ideo debent parentes sui, qui in bonis suis
successerunt, habere voluntatem soluendi et soluere debita sua, quibuscumque nouerint debere. Et quibus soluunt
debitum suum, rogent eos humiliter, vt indulgeant anime eius, si dampnum ex longa expectacione incurrerint.
Alioquin dicti parentes defuncti peccatum illius portabunt, si non soluerint. 24 Deinde cuilibet monasterio in
regno mittat oblacionem, qualem voluerit, et faciat dici vnam missam in conuentu publice, et antequam
incipiatur missa, rogetur pro anima eius, vt placatus sit ei Deus. 25 Postea dicatur vna missa pro defunctis in
qualibet ecclesia parrochiali, in qua bona sua habuit. Quam sacerdos presenti omni populo cantet, et antequam
incipit cantare, dicat populo: 26 'Ista missa celebranda est pro anima illius. Rogo vos per nomen Christi, vt, si
aliquid contra vos verbo vel facto vel mandato deliquerit, indulgete ei.' Et sic accedat ad altare. 27 Pro septimo,
scilicet quod iudex fuit et iudicium suum commisit vicariis iniquis, propter quod est in manibus demonum.
205

