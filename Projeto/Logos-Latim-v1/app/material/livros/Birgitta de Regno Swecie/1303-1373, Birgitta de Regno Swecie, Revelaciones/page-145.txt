{ Laus et gloria sit omnipotenti Deo pro omnibus suis operibus. Sit et ipsi honor perpetuus, quia tecum inchoauit
graciam facere. 2 Nos videmus, quod, dum terra cooperta fuerit niue et frigore, quecumque semina in eam sparsa
fuerunt, certum est, quod germinare non possunt nisi in locis paucissimis, que ex radiis solaribus calefiunt, ubi
ex beneficio solis gramina et flosculi oriuntur; 3 ex quibus cognosci poterit, cuius generis sint aut cuius virtutis.
4 Vere simili modo totus mundus michi videtur superbie et cupiditatis atque luxurie frigore tam duriter iam
coopertus existere, quod heu paucissimi sunt, quorum verbis atque operibus intelligi possit Dei perfecta caritas in
ipsorum cordibus habitare. 5 Vnde sciendum est, quod sicut Dei amici inde gauisi sunt, quod Lazarum a morte
resuscitatum viderunt ad Dei gloriam, ita et nunc Dei amici gaudere possunt, quando aliquem resurgere viderint
a predictis tribus viciis, que sunt verissime mors eterna. 6 Item notandum est, quod sicut Lazarus resuscitatus
post resurreccionem suam duplex odium incurrit, -- nam quosdam hostes corporales habebat scilicet homines qui
erant inimici Dei et hii Lazarum corporaliter oderunt, quosdam eciam habebat hostes spirituales scilicet
demones, qui nunquam desiderant amici Dei fieri et illi eum oderunt spiritualiter --, 7 ita eciam quicumque nunc
a viciis mortalibus resurrexerint seruare volentes castitatem et fugere superbiam et cupiditatem duplex odium
incurrunt. 8 Nam dupliciter homines qui Dei inimici sunt eis nocere volunt corporaliter, et dyaboli eciam duplici
modo eos dampnare seu nocere conantur spiritualiter. 9 Primo namque homines mundani verbis suis vituperant
eos. Secundo eciam, si possunt, libenter eos operibus suis molestant, ut sic eos sibi in vita et actibus similes
faciant retrahendo eos a bonis inceptis. 10 Sed homo Dei sic nouiter conuersus ad vitam spiritualem istos
malignos homines optime vincere potest, si contra verba sibi contraria pacienciam habuerit et si tunc frequencius
et feruencius opera bona spiritualia et diuina ipsis videntibus exercuerit. 11 Demones eciam aliis duobus modis
ipsum decipere nituntur. Primo, quod summe desiderant, ut ipsum nouum seruum Dei recidiuum faciant ad
peccata. 12 Quod si hoc nequiuerint, tunc ipsi demones ad hoc sollicite laborant, ut irracionabiliter et indiscrete
ille sua bona opera perficiat scilicet in vigilando vel abstinencias indiscretas ultra debitum modum indiscrete
faciendo, ut sic eius vires cicius euacuentur et in diuinis laboribus sit infirmior. 13 Contra primum est optimum
remedium ipsa frequens et pura suorum peccatorum confessio et pro delictis vera cordis interna contricio. Contra
secundum optimum remedium est talis humiliacio, videlicet ut magis velit alicui seniori spirituali obedire quam
se personaliter regere in suis operibus et penitenciis faciendis. 14 Et vere hec medicina est valde proficua et
optima in tantum, quod eciam si adhuc indignior esset dator consilii quam acceptor, et tunc certissime
sperandum est, 15 quod ipsa diuina sapiencia, que Deus est, per suum adiutorium cooperabitur datori consilii ad
illa conferenda consilia, que utilissima fierent acceptori, si ambo ad Dei honorem et gloriam perfectam
voluntatem habuerint. 16 Nunc igitur, amice dilecte, quoniam ambo scilicet tu et ego de peccatis surreximus,
deprecemur Deum, ut nobis ambobus diuinum adiutorium donare dignetur michi in dicendo et tibi in obediendo.
17 Et tanto magis super hoc Deus rogandus est ex eo, quod vos, qui estis diues, sapiens et nobilis, dignatus
fuistis me indignam et modicum intelligentem atque ignotam consulere. Et vere spero, quod Deus vestram
humilitatem velit respicere et ad corpus et animam vobis utile facere, quod ad suum honorem vobis scribo.
Caput 80 Informacio discreta et utilis ad quendam clericum de modo viuendi tam spiritualiter quam corporaliter
a Christi sponsa edita, sibi a Deo inspirata.
{ Primo igitur vobis consulo, ut maneatis in hospicio vestro prope ecclesiam vestram sancte Marie Virginis,
unum famulum tantum tecum habeas et totum illud, quod deductis necessariis expensis de tuis redditibus
superfuerit, statim reddas tuis creditoribus eisdem de debitis plenarie satisfaciendo, 2 quoniam non est licitum
nec racionabile multas pecunias dare pauperibus seu diuitibus amicis et parentibus, priusquam omnia debita
plene fuerint persoluta. 3 Et quando debita tua totaliter persoluta fuerint, tunc omnia que tibi et famulo tuo
deductis expensis superfuerint ad Dei honorem distribue pauperibus et indigentibus. 4 Clericalem habeas
habitum honestum et utile diligenter attendendo, ne in qualitate panni seu in forma vestimentorum tuorum aliqua
pompa seu vanitas notari possit sed sola honesta necessitas et utilitas corporalis. 5 Duobus enim paribus
vestimentorum tantummodo sis contentus: unum scilicet pro diebus festiuis et alterum pro reliquis diebus
cottidianis, nec eciam plura quam duo paria caligarum seu calceorum habeas. 6 Et quidquid de tuis vestibus
superest commutes in alios tuos usus aut in solucionem tuorum debitorum. Vestimenta linea omnino deponas
tam noctibus quam diebus per hunc annum. 7 Ecclesiam tuam scilicet beate Marie per hunc annum habeas pro
ecclesia claustrali propter tria. Primo pro eo, scilicet quod si forte prius in ea unquam stetisti propter aliquam
superbiam, sic de cetero in ea resideas in honorem humillime Virginis Marie pro diuina obediencia. 8 Et si forte
per canonicos et beneficiatos illius ecclesie a seruicio Dei inhonestis verbis trahebaris ad malam
concupiscenciam, sic conare modo per Dei adiutorium diuinis et spiritualibus verbis tu aliquem a mala
concupiscencia trahere ad delectacionem amoris Dei. 9 Et si forte aliquibus te videntibus per aliquos tuos illicitos
mores malum exemplum dedisti, sic amodo cures per bona opera tua et honestos mores tuos animabus ipsorum
proficuum et virtuosum dare exemplum. 10 Deinde, amice dilecte, oportet, quod nocturna tempora et diurna ad
Dei laudem racionabiliter ordines et discrete. Ego enim attendi, quod campane vestre ecclesie satis statutis
temporibus pulsantur. 11 Et ideo consulo, ut statim, cum ipsas de nocte audieris, a loco tuo surgas et cum
quinque genuflexionibus et quinque vicibus Pater noster et Aue Maria recorderis quinque vulnerum Ihesu Christi
et dolorum sue dignissime Matris. 12 Post hec autem incipias matutinum de beata Virgine et alias deuociones
tibi placitas dicas, donec conueniant canonici in choro ad psallendum. Et melius est, quod tu cum primis ad
145

