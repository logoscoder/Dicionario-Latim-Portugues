sapiencia mea et resistunt doctis, euulsi magniloquos et potentes et subito decesserunt. 16 Nec mirum; precepi
enim sapientibus, ut preciderent linguas serpencium, sicut audisti, et noluerunt. Nec mater, que fuit virga
communitatis, valuit extinguere ora, ut ignem extingueret cupiditatis succensum in cordibus filiorum, ut monui.
17 Ideo ego tempore felicitatis eorum succidi eos et precidi linguas eorum."
Caput 23 Verba Iohannis euangeliste ad virginem gloriosam de quodam mero et iniquo ypocrita; et responsio
virginis, qualiter talis sit constitutus; et de Dyaboli illusionibus ad ipsum; et quomodo ex septem signis spiritus
bonus cognoscitur et ex totidem malus spiritus dinoscitur.
{ Iohannes euangelista dixit matri Dei: "Audi tu, virgo et mater unius filii non plurium, mater unigeniti filii Dei,
plasmatoris et redemptoris omnium. 2 Audi, inquam, sicut et audis, quantum iste delusus est a Dyabolo, quantum
laborat, ut obtineat impossibile, quantum informatus est et quantis rebus a spiritu mendacii, quantum eciam
elongauit se a Deo in specie ouina et corde leonino. 3 Ego docui, quod tres sunt, qui testimonium dant in celo et
in terra: Pater et Filius et Spiritus sanctus. 4 Isti vero testimonium perhibet spiritus malignus, quod totus est
factus sanctus; quem Pater non fortificat potencia sua, Filius non visitat sapiencia sua, Spiritus sanctus non
inflammat caritate sua. 5 Nec mirum; aspirat enim ad potenciam contra potenciam Patris, vult esse sapiens contra
sapienciam Filii, habet inflammacionem sed aliter quam sicut inflammat Spiritus sanctus. 6 Ideo roga filium
tuum, ut aut cicius subtrahatur, ne perdantur plures, aut humilietur celerius pro errato." 7 Respondit Mater: "Audi
tu, virgo, sed tamen virilis non feminea persona. Tu es quem Deo placuit vocare cum leuissima morte de mundo
propinquius michi. 8 Ego enim quasi obdormiui in separacione anime et corporis et vigilaui in gaudio perpetuo.
Nec mirum; ego quippe pre ceteris amarius in morte filii mei dolui, et ideo placuit Deo me de mundo cum morte
leuissima separare. 9 Tu vero inter apostolos vicinius michi appropinquasti, maioraque signa dileccionis expertus
es pre aliis, et amarior tibi passio filii mei facta est, quam pre ceteris clarius aspexisti; et quia pre ceteris fratribus
tuis longius vixisti, quasi in ipsorum omnium morte martir fuisti. 10 Ideo placuit Deo vocare te de mundo
leuissima morte post me, quia virgo virgini fuit commendata. Ideo fiet quod petisti et non prolongabitur. 11
Attamen filie mee ostendere volo, quomodo iste de quo loquimur est constitutus. Ipse quippe est sicut seruus
monetarii, id est Dyaboli, qui conflat et percutit monetam suam, id est seruientem sibi, suggestionibus et
temptacionibus suis, donec perficit eam ad velle suum. 12 Cumque voluntatem hominis corruperit et ad
delectaciones carnis et amorem mundi inclinauerit, mox quasi formam et superscripcionem ei imprimit, quia
tunc ex signis exterioribus satis apparet, quem diligit toto corde. 13 Quando vero homo opere explet affectum
mentis sue et plus implicare se vult mundo quam status suus requirit, pluraque faceret et vellet, si posset, tunc
perfecta moneta Dyaboli comprobatur. 14 Verumptamen scito, quod alia est moneta Dei et alia moneta Dyaboli.
Moneta Dei est aurea, id est fulgens, ductilis et preciosa. Sic omnis anima que habet impressionem Dei est
fulgens diuina caritate, ductilis paciencia, preciosa boni operis continuacione. 15 Ergo anima bona conflatur
virtute Dei et probatur multis temptacionibus, per quas anima considerans originem et defectuositates suas
Deique circa se pietatem et pacienciam, tanto fit preciosior Deo, quanto humilior et paciencior et sui sollicicior
inuenitur. 16 Moneta vero Dyaboli est cuprea et plumbea. Cuprea, quia habet similitudinem auri: habet duriciam,
habet flexibilitatem sed non sicut aurum. 17 Sic anima iniusti videtur quippe sibi esse iustus, omnes diiudicat,
omnibus sua prefert, inflexibilis est ad opera humilitatis, mollis in suis operibus, difficilis ad reuocandum a suis
conceptibus, mirabilis mundo, contemptibilis Deo. 18 Est quoque moneta Dyaboli plumbea, quia deformis, quia
mollis et flexibilis, quia ponderosa. 19 Sic anima iniusti deformis est in voluptuosis affeccionibus, onerosa in
cupiditate mundi, flexibilis quasi arundo ad quecumque Dyabolus inspirat menti, ymmo quandoque facilior ad
faciendum quam Dyabolus ad temptandum. 20 Sic eciam iste seruus monetarii est dispositus, qui attediatus stare
in obseruanciis regularibus, sicut vouerat, cogitauit vias, quibus hominibus placeret per simulatam sanctitatem ad
laucius nutriendam carnem suam. 21 Et mox Dyabolus immisit menti sue quedam mendacia nocturnalia, quibus
delusus credebat impossibilia, que non euenient; sed vita eius abbreuiabitur, et honorem quem cupit non
consequetur. 22 Verumptamen ubicumque aliqua moneta noua inuenitur, mittenda est ad aliquem sapientem, qui
ponderis et forme scienciam habeat sufficienter. Sed ubi inueniemus illum? 23 Qui si inuentus fuerit, modicum
curat, ymmo nichil, utrum moneta falsa sit aut vera. Ideo in talibus unicum est consilium, sicut per exemplum
dico. 24 Si cani porrigeretur unus florenus, non attenderet ad recipiendum eum; si vero perunctus esset aliqua
magna pinguedine, non dubium, quin tunc ab eo reciperetur. 25 Sic eciam est nunc. Si acceditur ad aliquem
sapientem dicendo sic: 'Ille talis hereticus est', tunc non attenditur, quia caritas Dei refriguit tota. Si vero
diceretur: 'Florenos habet multos', tunc omnes simul festinarent. 26 Propterea erit cito, quod dicit Paulus:
'Adnichilabo sapienciam sapientum et humiliabo, et humiles exaltabo.' 27 Attamen, filia, ex septem poteris
cognoscere Spiritum sanctum et spiritum immundum. Primo enim spiritus Dei facit vilescere homini mundum,
cuius honor reputatur in corde quasi aer. 28 Secundo facit Deum carum anime, et omnis delectacio carnis
refrigescit. Tercio inspirat pacienciam et in Deo solam gloriacionem. Quarto incitat mentem ad proximi
dileccionem et compassionem, ymmo eciam inimicorum. 29 Quinto inspirat ad omnimodam castitatem, ymmo
eciam rerum licitarum. Sexto facit confidere in Deo in omnibus tribulaconibus et in eis gloriari. Septimo donat
desiderium velle dissolui et esse cum Christo, magis quam in mundo prosperari et inquinari. 30Ita econtra
spiritus malus facit alia septem. Primo facit mundum esse suauem, et celestia fastidire. Secundo facit appetere
honores et sui ipsius obliuisci. Tercio excitat in corde odium et impacienciam. Quarto facit contra Deum
115

