inhonoratione Dei et quamuis ex dispensatione diuina cogitur quodammodo habere mundum, tota tamen
intentione vigilat circa amorem Dei, hic talis diues fructuosus et felix diues est et carus Deo.' 7 Sed non est sic
diues iste episcopus. Ipse quippe similis est symie habenti quatuor condiciones, quarum prima est, quod
preparantur ei vestes tendentes ad inferiorem partem et anteriora velantes, sed verecundiora eius apparent tota
nuda. 8 Secunda condicio est, quod digitis suis tangens fetentia applicat ori suo. Tercia est, quod faciem quidem
habet humanam sed colorem et speciem reliquam beluinam. 9 Quarta est, quod licet habet manus et pedes,
attamen cum digitis et manibus calcat lutum. Sic episcopus iste fatuus est quasi symia curiosus in mundi vanitate
deformatus a laudabili operatione. 10 Nam habet vestem, idest ordines episcopales, qui sunt valde honorabiles et
preciosi apud Deum, sed verecundiora sua apparent nuda, quia leuitas morum suorum et affectus carnalis
ostenditur hominibus ad animarum destructionem. 11 Contra que dicit miles ille egregius, quod verecundiora
hominis maiorem honestatem habent, notans per hoc, quod motus bestiales clericorum celari debent bonis
operibus, ne exemplo eorum infirmi scandalizentur. Symia quoque tangit et odorat fetentia. 12 Quid facit digitus
nisi demonstrationem rei vise, sicut ego videns Deum in humanitate demonstraui eum digito. 'Ecce', inquiens,
'agnus Dei'. Quid ergo sunt digiti episcopi nisi mores sui laudabiles, quibus demonstrare deberet iusticiam Dei et
eius caritatem? 13 Nunc autem in operibus suis demonstrat, quod est diues et generosus, sapiens mundi et
prodigus pecuniarum. Quid autem sunt hec omnia nisi tamquam digitos mittere ad fetentia? Nam gloriari de
carne et lata familia, quid aliud est quam gloriari de inflatis saccis? 14 Symia quoque habet faciem humanam sed
speciem reliquam beluinam. Sic iste animam quidem habet signaculo Dei insignitam sed per propriam
cupiditatem deformatam. 15 Quarto sicut symia tangit et calcat cum pedibus et manibus lutum, sic iste affectu et
opere terrenis inhiat auertens vultum suum a celestibus et inclinans ad terrena tamquam animal obliuiosum.
Numquid talis mitigat iram Dei? Nequaquam, sed magis prouocat contra se iusticiam Dei." 16 Hec reuelatio
facta est de legato cardinali anni iubilei et cetera. Filius Dei loquitur: "O, disputator superbe, ubi pompa tua, ubi
apparatus equorum? Noluisti intelligere cum esses in honore. Ideo nunc inhonoratus es. Dic igitur, quamuis
omnia scio audiente ista sponsa noua, que quero!" 17 Et statim quasi una persona tremula et nuda apparuit
mirabiliter deformata. Cui dixit iudex: "O, anima, tu docuisti spernere mundum et diuitias eius. Cur ergo secutus
es ea?" 18 Respondit anima: "Quia dulcius sapuit michi fetor pessimus, quam odor tuus suauissimus". Et statim
dicto verbo per Ethiopem unum infusum est anime vas sulphuris et veneni. Item dixit iudex: "O, anima, tu posita
fuisti populis in candelabrum lucis, quare non lucebas verbo et exemplo?" 19 Respondit anima: "Quia caritas tua
fuit abrasa a corde meo. Ibam sicut homo sine memoria et sicut vir vagus respiciens presentia et non attendens
future." Quo dicto anima priuata est lumine oculorum. 20 Et dixit unus Ethiops, qui astare videbatur: "O, iudex,
hec anima mea est. Quid facturus sum?" Respondit iudex: "Purga eam et quasi in prelo examina, donec veniat
consistorium, in quo allegationes amicorum et inimicorum discutientur."
Caput 12 Loquitur sponsa Christo preces effundendo pro supradicto episcopo et de responsionibus Christi et
Virginis et sancte Agnetis sponse factis.
{ O, Domine mi, scio, quod nemo ingreditur celum nisi pater traxerit eum. Ideo, o, pater pijssime, trahe istum
infirmum episcopum ad te. Tu vero, fili Dei, adiuua conantem. Tu quoque, sancte spiritus, imple caritate tua
episcopum frigidum et exinanitum. 2 Respondit pater: "Si trahens est fortis, res vero, que trahitur, ponderosa
nimis citius dissipabitur opus et adnichilatur. Si vero, qui trahitur, ligatus est, non potest adiuuare nec seipsum
nec trahentem, et si immundus est, qui trahitur, abhominabilis est ad trahendum et tangendum. 3 Sic episcopus
iste dispositus est, sicut qui stat in diuersorio deliberans secum, que via sit tenenda." 4 Respondit sponsa: "O,
Domine mi, numquid non scriptum est, quod nemo stabiliter stat in hac vita sed aut ad meliora vadit aut ad
peiora." 5 Respondit pater: "Utrumque dici potest. Nam stat quasi inter duas vias, gaudij scilicet et doloris.
Turbatur de horrore supplicij eterni. Assectat obtinere celeste gaudium sed tamen asperum sibi videtur viam, que
tendit ad gaudia perfecte ambulare. Vadit vero, quoniam illa sequitur, ad que feruentiorem habet voluntatem." 6
Item loquitur beata Agnes: "Iste episcopus est dispositus sicut ille, qui staret inter duas vias. Unam earum sciret
artam in principio sed in fine gaudiosam; aliam sciret delectabilem ad tempus sed in fine habentem profundum
insatiabile et dolorosum.
7 Cumque viator cogitans de istis vijs delectaretur in eundo viam in principio delectabilem timens tamen de
insatiabili profundo incidit talis cogitatio: 'Est', inquit, 'compendium quoddam in via ista delectabili. Si inuenero
illud, diu ambulare possum securus et cum appropinquauero fini et profundo, si inuenero compendium, nichil
michi nocebit.' 8 Et ita ambulans securus in via, cum venisset ad profundum, cecidit miserabiliter, quia
compendium ut cogitauit non inuenit. Talium cogitationum viri inueniuntur hodie multi, qui cogitantes taliter
secum: 9 'Onerosum est', inquiunt, 'ire viam artam. Durum est relinquere voluntatem propriam et honores'.
Propterea ponunt sibi spem falsam et periculosam. 'Longa', inquiunt, 'est vita nostra. Misericordia Dei est
maxima. Delectabilis est mundus iste et ad delectationem creatus. 10 Ideo nil obest, si ad tempus utar mundo
secundum velle meum, quia in fine vite sequi volo Deum. Est enim compendium quoddam vie huius mundi;
idest contritio et confessio. Hanc, si obtinuero, saluus ero.' 11 Talis cogitatio, velle scilicet peccare usque in
finem et tunc confiteri, est valde debilis spes, quia nesciunt antequam cadunt. Quibus et in extremis inspiratur
quandoque tantus dolor et subitus finis, quod nullomodo fructuosam inuenire poterunt contritionem. 12 Et
merito; noluerunt enim preuidere futura mala cum potuerunt sed in arbitrio et limitatione sua posuerunt tempus
82

