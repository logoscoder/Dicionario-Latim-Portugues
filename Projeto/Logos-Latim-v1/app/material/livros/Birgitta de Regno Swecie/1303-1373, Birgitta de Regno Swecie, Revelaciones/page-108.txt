{ Mater loquitur: "Amici Dei debent volui in mundo nunc in tribulacione spirituali, nunc consolacione spirituali.
Consolacio vero spiritualis est infusio Spiritus sancti, consideracio magnalium operum Dei, admiracio paciencie
eius et quando hec omnia delectabiliter opere adimplentur. 2 Tribulacio vero spiritualis est illa, quando contra
voluntatem cogitaciones immunde et importune conturbant mentem, quando mens angustiatur de inhonoracione
Dei et de dispendio animarum, quando animus ex racionabili causa cogitur temporalibus sollicitudinibus
implicari. 3 Sic eciam amici Dei quandoque possunt consolari consolacione temporali, sicut de verbis
edificatoriis, de ludo honesto seu de aliis operibus, in quibus nichil detractorium sit aut inhonestum, sicut per
exemplum intelligere poteris. 4 Si enim pugnus semper teneretur clausus, aut contraherentur nerui aut manus
debilitaretur. Sic est eciam in spiritualibus. Si enim animus staret semper in contemplacione, aut obliuiscens
seipsum euanesceret superbia, aut minueretur corona glorie eius. 5 Ideo amici Dei quandoque consolantur
Spiritus sancti infusione, quandoque tribulantur Dei permissione, quia per tribulaciones extirpantur radices
peccatorum et fructus iusticie radicatur. 6 Verumptamen Deus, qui videt corda et intelligit omnia, moderatur
temptaciones amicorum suorum, ut sint eis ad profectum, quia omnia facit et permittit iuste in pondere et
mensura. 7 Ergo, quia tu vocata es in spiritum Dei, noli sollicitari de longanimitate Dei, quia scriptum est, quod
nemo venit ad Deum nisi Pater traxerit eum. 8 Sicut enim pastor cum fasciculo florum attrahit et allicit oues in
domum, postea diligenter claudens domum, licet oues discurrant per ambitum, non tamen habebunt egressum, 9
quia domus munita est parietibus, tectum altum, ianue quoque clause, propter quod oues assuescunt comedere
fenum, in tantum quod facte mansuete eciam comedunt fenum de manu pastoris, sic eciam est factum tecum. 10
Illa enim que tibi antea videbantur importabilia et difficilia, iam facta sunt leuia, in tantum quod nichil iam
delectat sicut Deus."
Caput 13 Verba Christi ad sponsam, que lacrime sunt Deo accepte et que non; et de quibus fienda seu eroganda
est elemosina pauperibus et pro animabus defunctorum; et de consilio et rogamine Christi ad sponsam.
{ Filius loquitur: "Miraris, cur illum non audio, quem vides habere multas lacrimas et plurima largiri pauperibus
pro honore meo. 2 Respondeo tibi ad primum: Vbi duo fontes decurrunt, frequenter contingit, quod in unum
conuenientes alterius aqua, que turbida est et lutosa, maculat et deturbat aquam fontis purissimi. Quam factam
lutosam quis poterit bibere? 3 Sic est eciam de lacrimis multorum. Quorundam enim lacrime quandoque
procedunt ex humiliacione inclinacionis nature, quandoque ex mundi tribulacione et timore inferni. 4 Talium
enim lacrime lutose sunt et fetide, quia non procedunt ex caritate Dei. Sed ille lacrime sunt michi dulces, que
procedunt ex consideracione beneficiorum Dei et ex consideracione peccatorum suorum et amore ad Deum. 5
Tales lacrime eleuant animam a terrenis in celum et regenerant hominem ad vitam eternam. Nam duplex est
generacio, carnalis et spiritualis. 6 Carnalis generacio generat hominem de immundicia ad immundiciam, plorat
dampna carnis, sustinet gaudenter labores mundi. Talium filius non est filius lacrimarum, quia per tales lacrimas
non acquiritur vita eterna. 7 Sed illa generat filium lacrimarum, que plorat dispendia anime, que sollicita est, ne
filius offendat Deum. Talis mater propinquior filio est quam que generat carnaliter, quia per talem generacionem
acquiritur beata vita. 8 Ad secundum, scilicet quod tribuit elemosinas pauperibus, respondeo tibi: Si emeres
tunicam filio ex pecunia serui tui, numquid de iure non esset tunica eius, qui possidebat pecuniam? Esset utique.
9 Sic eciam est spiritualiter. Nam quicumque grauat subditos suos aut proximos, ut ex eorum pecunia succurrat
animabus carorum suorum, plus me ad iram prouocat quam mitigat, quia ablata iniuste proderunt hiis, qui bona
iuste antea possidebant, et non pro quibus dantur. 10 Verumptamen, quia iste benefecit tibi, benefaciendum est ei
et spiritualiter et corporaliter, spiritualiter fundendo pro eo ad Deum preces, quia nullus credit, quantum Deo
placent preces humilium, sicut per exemplum ostendam tibi. 11 Si quis offerret regi magnum pondus argenti,
diceretur a circumstantibus: 'Hec est magna presentacio.' Si vero legeret unum Pater Noster regi, derideretur. 12
Sic est econtra apud Deum. Quicumque enim offert pro anima alterius unum Pater noster, accepcius est Deo
pondere magno auri, sicut patuit in illo bono Gregorio, qui oracione sua eciam infidelem Cesarem eleuauit ad
alciorem gradum. 13 Secundo dicito ei hec verba: 'Quia benefecisti michi, rogo Deum omnium remuneratorem,
ut reddat tibi secundum graciam suam.' Item dic ei sic: 'Carissime, unum consulo tibi et unum rogo. 14 Consulo,
ut aperias oculos cordis tui, considerando instabilitatem et vanitatem mundi recogitando, quantum refriguerat
caritas Dei in corde tuo et quam grauis pena et horrendum iudicium futurum; 15 et attrahe caritatem Dei in cor
tuum disponendo omnia tempora tua, bona temporalia et opera affectusque et cogitaciones ad honorem Dei,
filiosque tuos trade ordinacioni et disposicioni Dei nichil propter eos de amore Dei minuendo. 16 Secundo rogo,
ut in oracionibus tuis impetres, quatenus Deus, qui omnia potest, donet tibi pacienciam et impleat cor tuum sua
benedicta caritate.'"
Caput 14 Verba comfortatiua Christi ad sponsam in timore positam, quod non debeat timere de hiis que vidit et
audiuit, quia Spiritus sancti sunt; et quomodo Dyabolus per serpentem et leonem, consolacio Spiritus sancti per
linguam designantur; et qualiter sit opponendum Dyabolo.
{ Filius loquitur: "Cur times et sollicitaris ex eo, quod Dyabolus immittit aliqua in verba Spiritus sancti?
Numquid aliquando audisti illum conseruare linguam suam sanam, qui eam misit inter dentes leonis commoti? 2
Aut numquid aliquis quandoque suxit mel dulcissimum de cauda serpentis? Nequaquam. Sed quis est leo vel
serpens nisi Dyabolus, leo propter maliciam, serpens propter astuciam? Quid vero lingua nisi consolacio Spiritus
sancti? 3 Quid namque est linguam ponere inter dentes leonis nisi verba Spiritus sancti, qui in specie lingue
108

