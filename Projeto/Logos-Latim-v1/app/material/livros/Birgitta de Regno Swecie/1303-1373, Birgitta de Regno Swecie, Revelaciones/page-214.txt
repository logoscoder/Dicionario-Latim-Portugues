quod non omnia scis et vides in me, sed propter sponsam astantem differo, vt valeat intelligere sapienciam
meam."
Caput 24 Christus dicit, quod, si ille latro supra proximo dictus communionem altaris sumere voluerit, habeat
ante contricionem de commissis cum voluntate ea emendandi et non amplius peccandi sed in bonis persistendi.
Docet eciam alia remedia, quibus possit se Deo et angelis et sanctis et proximis reconciliare. Que si non fecerit,
grauiter punietur.
{ Maria loquebatur: "Benedictus sis tu, fili mi, rex glorie et dominus angelorum! Rogo te iterum pro latrone."
Respondit Filius: "Benedicta sis tu, carissima mater! 2 Sicut lac tuum in corpus humanitatis mee intrauit et
omnia membra mea confortauit, sic verba tua intrant et delectant cor meum, quia omnis peticio tua cum
discrecione est et omnis voluntas ad misericordiam. Ideo faciam propter caritatem tuam misericordiam cum
latrone." 3 Respondit mater: "Da ergo ei, fili carissime, hoc, quod michi carissimum est, scilicet corpus tuum et
graciam tuam, quia latro iste esuriens est et vacuus a bono. 4 Ideo da graciam, vt extinguatur esuries praua,
roboretur infirmitas, accendatur voluntas ad bona, que hactenus torpuit a tua caritate!" 5 Respondit Filius: "Sicut
puer, cui subtrahitur cibus, cito moritur in corpore, sic iste, qui a puericia sua a dyabolo nutritus fuit, non poterit
reuiuiscere, nisi pascatur cibo meo. 6 Ideo, si corpus meum desiderat sumere, si fructus eius dulcedine refici
affectat, cum hiis tribus virtutibus accedat ad me, scilicet cum contricione vera commissorum, cum voluntate
emendandi admissa, cum voluntate non amplius faciendi mala et in bonis perseuerandi. 7 Ad preces vero eorum,
qui pro eo rogant, respondeo tibi, quod ista, que dicam, facienda sunt latroni, si salutem querit. 8 Primo, quia
ausus fuit resistere regi glorie, ideo nunc propter emendacionem delictorum debet fidem sancte Ecclesie mee
defendere et vitam suam pro eius tuicione paratam habere vsque ad mortem, 9 vt, sicut prius laborauit totis
viribus pro honore mundi et commodo domini temporalis, sic nunc laboret, vt fides mea augeatur et inimici fidei
Ecclesie deprimantur, et omnes trahat, quos poterit trahere, ad me verbo et exemplo, sicut prius subtraxit, cum
pro mundo laborauit. 10 Pro certo dico sibi, quod, si non plus fecerit, quam quod ligauerit galeam suam pro
honore meo et clipeum in brachium posuerit hac intencione, vt stet pro fide sancta, reputabitur ei pro opere, si in
illo puncto vocatus fuerit. 11 Quod si eciam hostes appropinquauerint, nullus ei nocere potest. Ideo laboret
audacter, quia potentem habet dominum, cum me habuerit; laboret viriliter, quia preciosum ei dabitur
stipendium, scilicet vita sempiterna. 12 Pro eo autem, quod sanctos et angelos offenderat et corpora animabus
priuauerat, faciat dici omni die vnam missam de sanctis omnibus per vnum integrum annum, vbi sibi videbitur,
dando presbitero celebranti mercedem, vt per hoc sacrificium sancti et angeli offensi placari queant et ad eum
oculos suos conuertere. 13 Per talem enim placantur oblacionem, quando corpus meum, quod regale est
sacrificium, ex caritate et humilitate sumitur et offertur. 14 Deinde, quia bona aliorum diripuerat, viduis et
orphanis fecerat iniuriam, ideo omnia, que scit se scienter habere iniuste, reddere debet humiliter rogando
iniuriatos, vt ei misericorditer indulgeant. 15 Et quia non omnibus poterit satisfacere, quibus iniuriatus est, ideo
in aliqua ecclesia, vbi sibi conueniencius videbitur, de propriis sumptibus construi faciat vnum altare, in quo
vsque in finem mundi vna missa cottidie pro hiis, quibus intulerat dampnum, celebretur. 16 Et vt istud firmum et
stabile permaneat, tantum de redditibus dabit ad altare, quod vnus capellanus perpetuo celebrans inde possit se
sustentare. 17 Preterea, quia ab eo longe fuit humilitas, ideo debet se humiliare, in quantum potest, et eos, quos
offenderat, ad pacem et concordiam rogare, prout conueniencius poterit fieri. 18 Necnon et cum aliquando
peccata et vicia sua, que commiserat, reprehendi aut laudari ab aliquibus audierit, non defendat ea presumptuose
nec delectando glorietur in eis, sed cogitet humiliter et dicat: 19 'Vere nimis delectabat me peccatum, quod ad
nichil michi profuit. Nimis in presumpcione excessi, et si voluissem, bene potuissem cauisse. 20 Ideo rogate,
fratres, Dominum, vt det nunc michi spiritum, quo resipiscam a talibus et possim commissa peccata viriliter
emendare!' 21 Pro eo vero, quod in carne sua excedendo multipliciter offendit, racionabili temperancia temperet
corpus suum. Si autem audierit verba mea hec et compleuerit ea opere, tunc salus erit ei et vita perpetua. 22 Sin
autem, vsque ad nouissimum quadrantem exigam peccata eius et amariorem penam habebit, quia ista sibi dici
feci, quam aliter habuisset."
Caput 25 Post tres annos, postquam sponsa habuit supra proximam reuelacionem, Christus dicit ei, quod, nisi
cito se emendet latro predictus, cito dampnabitur sentencia horribili in generacione sua et in bonis et eciam
punietur in anima vt pessimus latro. Que omnia sic postea euenerunt, quia noluit se emendare.
{ Filius Dei loquebatur ad sponsam: "Dixi tibi prius de latrone pulchram cantilenam, ymmo pulcherrimum
antidotum. Nunc autem dico sibi non carmen sed lamentacionem et ve. Nisi enim cito conuerterit se ad aliud
latus, senciet horribilem iusticiam meam. 2 Nam dies eius abbreuiabuntur, semen eius non faciet fructum,
congregatas diuicias eius diripient alii et ipse iudicabitur vt pessimus latro et sicut filius inobediens contempnens
monita patris."
Caput 26 Christus dicit sponse oranti pro quodam rege, quod conetur in regno suo cum consilio spiritualium
iustorum, sapientum virorum reparare muros Iherusalem, idest Ecclesie et fidei catholice, qui quasi iam
corruerunt spiritualiter. Cuius murus per communitatem christianorum et vasa templi per clerum et religiones
designantur.
{ Filius loquitur: "Is, qui factus est membrum meum de diaboli membro, laboret sicut hii, qui reedificabant
muros Iherusalem, qui pro legis destructe reparacione laborabant, qui vtensilia domus Dei abducta congregabant
214

