diuino et cum omni paciencia currendum est ad peccatorem, opportune et importune, ut conuertatur, et ubi iustus
nichil proficit loquendo vel ammonendo, ibi zelus est exercendus oracionumque instancia continuanda. 32
Insuper animal ambabus manibus apprehendendum est. Nam animal habet duas aures: unam, qua libenter audit
delectabilia sua, aliam, quam obstruit, ne audiat proficua anime sue. 33 Sic eciam amico Dei utile est habere
duas manus spirituales, sicut prius habuit corporales, sed habeat eas perforatas. 34 Vna manus sit sapiencia
diuina, qua ostendat peccatori omnia esse caduca mundi huius et labilia, et qui delectatur in eis, seducitur et non
saluatur, quia omnia ad necessitatem concessa sunt et non ad superfluitatem. 35 Secunda manus sit exemplum
bonum et operacio bona, quia bonus homo facere debet que docet, ut audientes exemplo eius roborentur. 36 Nam
multi docent et non exemplificant et hii sunt qui sine cemento erigunt lapides in frigore mentis sue, qui irruente
tempestate statim dissoluuntur. 37 Pellis quoque animalis, que est quasi silex, malleo et igne aggredienda est.
Nam in pelle notatur ostensio et simulatio iusticie. 38 Mali quippe, quia boni esse nolunt, appetunt videri quod
non sunt; et quia laudabiles vocari desiderant sed non laudabiliter viuere, ostendunt foris sanctitatem et iusticiam
simulant, quam nequaquam habent in mente; 39 et ideo in apparencia simulate sanctitatis sic superbiunt et
indurantur quasi silex, quod nec increpacionibus nec racione aperta mollescunt. 40 Propterea seruus Dei utatur in
talibus malleo dure increpacionis et igne diuine oracionis, ut mali verbo veritatis conuincantur et molliores fiant
paulatim a duricia sua et priuata oracione incalescant et succendantur ad Dei et sui cognicionem, sicut fecit
Stephanus. 41 Ipse enim loquebatur non placencia sed vera, non mollia sed aspera. Insuper orauit Deum pro eis
et ideo profecit, et multi meliorati sunt propter eum. 42 Ergo quicumque timore Dei perforat opera manuum
suarum et munit oculos consideracionis temperancia laminaque calibis protegit cor suum, claudens intersticia
narium et sic presentat michi cor animalis, 43 ego Deus dabo ei thesaurum delectabilissimum, cuius delectacione
visus non fatigatur, cuius dulcedine auris non languescit, 44 cuius fruicione non saciatur gustus, cuius tactu
nunquam sentitur dolor, sed anima perfruetur gaudio et habundancia sempiterna. 45 Piscis autem significat
gentiles, quorum squame sunt fortissime, quia peccatis et maliciis indurati. Nam sicut squame compacte muniunt
et obstant, ne ingrediatur ventus, 46 sic gentiles in peccatis gloriantes et vana spe viuentes muniunt se
defensionibus contra amicos meos; sectas enim suas preferunt, multiplicant errores, supplicia comminantur. 47
Et ideo qui presentare michi desiderat sanguinem piscis, extendat super eum rethe, id est predicacione suam, que
non sit de putridis filis philosoforum et rhethoricorum curiose eloquencium, 48 sed de simplicitate verborum et
humilitate operum, quia simplex predicacio verbi Dei est sonorosa quasi es in conspectu Dei et fortis ad
trahendum peccatores Deo. 49 Et ideo non per eloquentes magistros sed per humiles et ydiotas ecclesia mea
inicium habuit et profecit. 50 Caueat eciam predicator, ne ingrediatur aquam nisi usque ad genua, sed nec alibi
nisi ubi sit arena solida figat pedem, ne forte, si procelle ascendant super genua, pedes moueantur. 51 Quid
autem est vita presens nisi quasi aqua mobilis et instabilis? Ad quam non est curuandum genu fortitudinis
spiritualis nisi ad solam necessitatem. Et ideo figatur pes affeccionis hominis in arena solida, id est in soliditate
diuine caritatis et consideracione futurorum. 52 Nam illi qui distendunt pedes affeccionum suarum et
fortitudinem suam ad temporalia non sunt stabiles ad lucrandas animas sed a procellis sollicitudinum
temporalium demerguntur. 53 Debet eciam iustus excecare oculum suum, quem vertit ad piscem, quia duplex est
oculus, humanus scilicet et spiritualis. Humanus quidem oculus incutit timorem, quando visa potencia et
crudelitate tyrannorum animus considerans infirmitatem suam loqui expauescit. 54 Hic enim timoris oculus
excecari debet et auelli ab animo per consideracionem diuine bonitatis, considerando et credendo firmiter, quod
omnis homo, qui spem suam ponit in Deo et peccatorem lucrari querit propter Deum, habebit ipsum Deum
protectorem. 55 Spirituali vero oculo intelligencie respiciendus est peccator vel aliquis conuersus ad Deum,
scilicet attendendo sollicite qualiter temptari potest, 56 quomodo stet in tribulacionibus, ne forte inconsueta
assumens succumbat laboribus aut ne peniteat assumpsisse austeriora propter tribulaciones. 57 Consideret eciam
iustus quicumque sit, quomodo homo infidelis conuersus ad fidem subsistat corporaliter, ne vel mendicet vel
seruitute opprimatur aut priuetur laudabilibus libertatibus suis, 58 et sollicite prouideatur, ut talis conuersus
instruatur continue sancta fide catholica et sanctis virtutum exemplis. Hoc enim placitum est michi, ut pagani
conuersi videant mores sanctos et audiant verba caritatis. 59 Nam multi Christiani venientes ad paganos
incompositi moribus et indisciplinati gloriantur, quod occidunt eorum corpora et quod lucrantur bona eorum
temporalia. 60 Hoc enim michi sic placitum est, sicut hii qui in deserto immolabant vitulo conflatili. 61 Et ideo
qui placere michi desiderat eundo ad paganos, eruat primo sibi oculum cupiditatis et timoris mundani habendo
apertum oculum compassionis et intellectus ad lucrandas eorum animas, nichil desiderando nisi vel mori pro Deo
vel viuere ad Deum. 62 Insuper iustus habere debet clipeum de calibe. Hoc est pacienciam veram et
perseueranciam, ut nec verbis moueatur a caritate Dei nec eciam operibus, sed nec attediatus propter diuersos
casus murmuret quoquomodo de iudiciis Dei. 63 Nam sicut clipeus protegit et recipit ictus feriencium, sic
paciencia vera defendit in temptacionibus; lenit eciam tribulaciones et expeditum reddit hominem ad omnia
bona. 64 Hic vero clipeus paciencie non sit formatus de rebus putridis sed de fortissimo ere, quia vera paciencia
formari et probari debet ex consideracione paciencie mee, 65 quia ego fui quasi calibs fortissimus, quando magis
volui pati mortem quam amittere animas, et magis volui omnia obprobria audire quam descendere de cruce. 66
Ergo qui pacienciam desiderat, imitetur constanciam meam, quia si ego innocens passus sum, quid mirum, si
homo dignus iudicio paciatur? 67 Itaque quicumqe sic munitus paciencia expandit rethe super piscem et tenuerit
173

