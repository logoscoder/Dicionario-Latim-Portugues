Et sic quandoque redeunt ad me auersi, quia abhorrent talia facere, sicut illi mali faciunt, dicente eis consciencia
eorum talia non facienda. Unde dicitur, quod aliquis percussus a scorpione, si perungitur oleo, in quo mortuus est
alius serpens, sanatur. 10 Sic quandoque malus, videns alterius casum, compungitur et, considerata alterius
iniquitate et vanitate, sanatur.
Caput 26 Verba laudis angelici exercitus ad Deum et de filiorum generacione, si parentes primi non peccassent,
et qualiter Deus ostendit mirabilia per Moysen ad populum et postea ipse ad nos in eius aduentu etcetera, et de
corrupcione huius temporis corporalis matrimonii et de condicionibus coniugii spiritualis.
{ Angelicus exercitus visus est astare Deo et ait totus exercitus: "Laus tibi sit, Domine Deus, et honor, qui es et
qui eras sine fine! Nos serui tui sumus et triplici de causa laudamus et honoramus te. Primo, quia creasti nos, ut
tecum gauderemus, et dedisti nobis lucem inenarrabilem, qua in perpetuum letaremur. 2 Secundo, quia in
bonitate tua et in stabilitate tua omnia creata sunt et persistunt, et omnia ad tuam voluntatem stant et in tuo verbo
permanent. Tercio, quia creasti hominem, pro quo sumpsisti humanitatem. Ex quo est maximum nostrum
gaudium et de matre tua castissima, que te portare meruit, quem celi non potuerunt capere et concludere. 3 Ideo
sit gloria et benediccio tua super omnia pro angelica dignitate, quam tanto honore sublimasti! Sit tua perpetua
eternitas et stabilitas super omnia, que stabilia sunt et esse possunt! Sit tua caritas super hominem, quem creasti!
4 Tu, Domine, solus timendus es pro magna potencia tua, tu solus desiderandus es pro omni caritate tua, tu solus
amandus es pro stabilitate tua. Ideo sit tibi laus sine fine incessanter in secula seculorum amen!" 5 Tunc
Dominus respondit: "Vos digne honoratis me pro omni creatura. Sed dicite, quare laudatis me pro homine, cum
ipse me plus omnibus creaturis ad iram prouocauit! Nam ego creaui eum excellenciorem omnibus inferoribus
creaturis et pro nullo tam indigna passus sum et nullum tam care redemi sicut hominem. 6 Aut que creatura non
tenet ordinem suum excepto homine? Sed ipse ceteris creaturis est michi molestior. Sicut enim creaui vos in
laudem et gloriam meam, sic eciam feci hominem michi in honorem. Dedi enim ei corpus tamquam templum
spirituale, in quo posui animam quasi angelum pulchrum, quia anima hominis quasi angelice virtutis est et
fortitudinis. 7 In quo templo ego, Deus suus et creator, eram tercius, quo delectaretur et frueretur. Deinde feci ei
aliud templum de costa sua propria huic simile. 8 Sed nunc, o tu sponsa mea, propter quam hec fiunt, potes
querere: 'Quomodo de eis filii nascerentur, si non peccassent?' Respondeo tibi: Certe ex diuina caritate et mutua
dileccione et commixtione sexus, qua ambo inuicem inflammarentur, sanguis caritatis fecundaretur in corpore
mulieris absque aliqua turpi voluptate et sic mulier fructifera fieret. 9 Deinde infante concepto absque peccato et
voluptuosa delectacione, ego ex deitate mea immitterem animam et sic absque dolore portaret puerum et pareret.
Qui natus infans statim esset perfectus sicut Adam. Hunc honorem contempsit homo, quando consensit diabolo
et desiderabat maiorem honorem quam ego dederam sibi. 10 Facta autem inobediencia venit angelus meus super
eos et erubuerunt de nuditate sua et illico senserunt concupiscenciam carnis et passi sunt esuriem et sitim. Tunc
eciam caruerunt me, quem cum habuerunt, non senserunt esuriem neque aliquam delectacionem carnis seu
erubescenciam, sed ego solus eram eis omne bonum et omnis dulcedo et perfecta delectacio. 11 Cumque
diabolus gauderet de perdicione eorum et casu, ego motus pietate super eos non reliqui eos sed triplicem
misericordiam ostendi eis. Vestiui enim eos nudos et dedi eis panem de terra. Pro luxuria, quam diabolus aucta
inobediencia suscitauit eis, dedi in semine eorum animas per deitatem meam. Et quidquid diabolus suggessit eis
ad malum, hoc ego totum conuerti eis in bonum. 12 Deinde ostendi eis modum viuendi et colendi me et permisi
eis licite commisceri, cum tamen ante permissionem meam et indicacionem timore percussi formidabant
coniungi. Similiter et occiso Abel cum multo tempore lugerent et abstinerent, ego compassione permotus
consolatus sum eos. Et tunc ipsi, cognita voluntate mea, iterum ceperunt coniungi et filios procreare. De quorum
progenie ego ipse, creator eorum, promisi me nasciturum. 13 Cumque cresceret malicia filiorum Adam, et ego
tunc ostendi iusticiam meam peccantibus sed electis meis misericordiam, quibus placatus seruaui eos a
perdicione et exaltaui eos, quia seruabant precepta mea et crediderunt promissionibus meis. 14 Adueniente
autem tempore miseracionis, per Moysen ostendi mirabilia mea. Nam saluaui populum meum iuxta
promissionem meam. Paui eos manna et precessi eos in columpna nubis et ignis, dedi eis legem meam et ostendi
eis secreta mea et futura per prophetas meos. 15 Post hec autem ego, qui omnia creaui, elegi michi virginem,
natam de patre et matre, ex qua humanam carnem assumpsi, et ex ea nasci dignatus sum absque coitu et peccato,
ut, sicut illi primi filii in paradiso nasci deberent misterio diuine caritatis et ex caritate mutua et dileccione
generancium absque aliqua turpi voluptate, sic deitas mea humanitatem de femina virgine sine coitu et lesione
virginitatis accepit. 16 Veniens igitur in carne verus Deus et homo, impleui legem et omnes scripturas, sicut
antea de me prophetizatum erat, et incepi nouam legem, quia antiqua stricta erat et dura ad portandum nec erat
aliud nisi figura futurorum faciendorum. Nam in illa lege antiqua licitum erat uni plures uxores habere, ne
posteritas transiret sine liberis vel ne miscerentur gentibus. 17 In mea autem noua lege precipitur uni marito
unam tantum habere uxorem et prohibetur illa viuente habere plures uxores. Quicumque ergo ex diuina caritate
diuinoque timore propter suscipiendam prolem coniunguntur, hii sunt templum spirituale, in quo ego tercius
habitare volo. 18 Sed homines huius temporis septemplici racione coniunguntur. Primo propter faciei
pulchritudinem, secundo propter diuicias, tercio propter nimiam scurrilitatem et indecens gaudium, quod
recipiunt in coitu, quarto, quia est ibi amicorum conuentus et immoderata gula, quinto, quia est ibi superbia in
vestibus, in cibis et in ioculacionibus et aliis vanitatibus, sexto causa suscitande prolis, non ut Deo nutriatur vel
18

