Maledicte sint a terra et celo et ab omnibus creaturis insensatis, quia ipsa obediunt Deo et laudant et isti
spreuerunt. 48 Propterea iuro in veritate mea, qui sum veritas, quod, si sic moriantur et in tali disposicione, qua
nunc sunt constituti, numquam caritas mea nec virtus concludet eos in se sed sine fine dampnabuntur."
Caput 48 Qualiter, celi exercitu et sponsa presentibus, deitas loquitur humanitati contra Christianos, sicut Deus
Moysi contra populum, et qualiter maledicti sacerdotes diligunt mundum et despiciunt Christum et de eorum
malediccione et dampnacione.
{ Videbatur exercitus magnus in celo, ad quem dixit Deus: "Ecce audientibus amicis meis, qui omnia scitis et
intelligitis et videtis in me, loquor propter istam sponsam meam, que hic astat. 2 Ecce quemadmodum aliquis ad
se ipsum, sic deitas mea loquitur ad humanitatem meam. Moyses fuit cum Domino in monte quadraginta diebus
et noctibus. Quem cum populus abesse tam diu vidissent, receperunt aurum et proiecerunt in ignem et inde
conflatus est vitulus, quem vocauerunt deum suum. 3 Tunc dixit Deus ad Moysen: 'Populus peccauit. Ego delebo
eum, sicut aliquid scriptum abraditur de libro.' 4 Respondit Moyses: 'Non, Domine mi! Recordare, quod eduxisti
eos de mari rubro et fecisti eis mirabilia. Si deleueris eos, ubi est tunc promissio tua? Ne, queso, facias hoc, quia
tunc dicent inimici tui: Malus est Deus Israel, qui eduxit populum de mari et interfecit eos in deserto.' Et placatus
est Deus de verbis istis. 5 Ego sum Moyses ille in figura. Deitas mea loquitur ad humanitatem, quasi ad Moysen,
dicens: 'Vide, quid populus tuus fecit, quomodo contempsit me! Omnes Christiani interficientur et delebitur fides
eorum.' 6 Respondit humanitas mea: 'Non, Domine. Recordare, quod eduxi populum per mare in sanguine meo,
quando a planta pedis usque ad verticem laceratus sum! Ego promisi eis vitam eternam. Miserere eis propter
passionem meam!' 7 Hiis auditis placata est deitas ex verbis istis et ait: 'Fiat voluntas tua, quia tibi omne
iudicium datum est! Ecce amici mei, qualis caritas! Sed nunc coram vobis, amicis meis spiritualibus, scilicet
angelis et sanctis, et coram amicis meis corporalibus, qui sunt in mundo, qui tamen non sunt in mundo nisi
corpore, conqueror, quod populus meus collegit ligna et incendit ignem et proiecit in eum aurum, et inde surrexit
eis vitulus, quem adorant ut deum. 8 Ipse stat quasi vitulus super quatuor pedes, habens caput cum gutture et
cauda. Moyse autem tardante in monte dixit populus: 'Nescimus, quid acciderit ei.' Et displicuit eis, quod
eduxerit eos de captiuitate, dicentes: 'Queramus alium Deum, qui nos precedat!' 9 Sic nunc faciunt michi isti
maledicti sacerdotes. Dicunt enim: 'Cur magis nos austeriorem vitam agimus quam alii?' aut 'Que merces nostra?
Melius est nobis esse in pace nostra et voluptate. Diligamus ergo mundum, de quo certi sumus! De promissione
enim eius incerti sumus.' 10 Deinde colligunt ligna, idest omnes sensus suos applicant ad amorem mundi.
Incendunt ignem, cum voluntatem perfectam habent ad mundum. Ardent autem, cum voluptas feruet in mente et
prodit in actu. Postea proiciunt aurum, idest omnem caritatem et honorem, quem michi deberent facere, faciunt
pro mundi honore. 11 Tunc surgit vitulus, idest completus amor mundi, qui habet quatuor pedes, scilicet
accidiam, impacienciam, gaudium superfluum et auariciam. Ipse enim sacerdotes, qui deberent esse mei,
accidiosi sunt ad honorem meum, impacientes ad ferendum, nimii in gaudio et numquam contentantur de
optentis. 12 Iste vitulus habet eciam caput et guttur, idest voluntatem omnem ad gulam, ut numquam saciari
possit, eciam si influeret totum mare. Cauda vero huius vituli est malicia eorum, quia nullum permitterent
possidere sua, si possent. 13 Vulnerant enim et subuertunt omnes, qui seruiunt michi, exemplo suo prauo et
contemptu. Talis amoris vitulus est in cordibus eorum. Ad talem gaudent et delectantur. 14 De me, sicut illi de
Moyse, cogitant: 'Diu', inquiunt, 'defuit. Verba sua videntur vana et opera onerosa. Habeamus voluntatem
nostram, potestas nostra et voluptas sit Deus noster!' 15 Nec eciam hiis contentantur nec ex toto me obliuiscuntur
sed habent me pro idolo. 16 Gentiles colebant ligna et lapides et homines mortuos. Inter quos colebatur unum
idolum nomine Belzebub, cuius sacerdotes offerebant ei thus et faciebant ei genuflexiones et clamores laudis. 17
Totum eciam, quod de sacrificio eorum erat inutile, cecidit in terram, et aues et musce comederunt illud. Omnia
autem, que utilia erant, sacerdotes reseruabant sibi. 18 Ipsi quoque clauserunt portam super idolum suum et
personaliter seruabant clauem, ne quis alius ingrederetur. 19 Sic sacerdotes faciunt michi isto tempore. Ipsi
offerunt michi thus, idest loquuntur et predicant verba pulchra ad laudem propriam et ad habendum aliquid
temporale, non ex caritate mea. 20 Ideo sicut odor thuris non capitur sed sentitur et videtur, sic verba eorum non
veniunt ad effectum animarum, ut radicari vel teneri possint corde, sed audiuntur solummodo verba et quasi ad
tempus delectare videntur. 21 Offerunt preces, sed nullo modo michi placabiles. Sicut illi, qui clamant ore
laudem et silent corde, stant quasi iuxta me ore clamantes sed corde circumuagantur mundum. 22 Si enim
deberent loqui homini alicuius dignitatis, cor haberent cum locucione, ne deuiarent in loquendo, ne forte in
aliquibus notarentur. 23 Apud me autem orant sacerdotes quasi homines, qui sunt in extasi, qui aliud loquuntur
ore et aliud habent in corde. De quorum verbis auditor nullam potest habere certitudinem. 24 Flectunt genua
michi, idest humilitatem et obedienciam michi promittunt. Sed vere humiles sunt quasi Lucifer. Obedientes sunt
desideriis suis, non michi. 25 Claudunt eciam super me et personaliter habent clauem. Tunc aperiunt super me et
laudant, quando dicunt: 'Fiat voluntas tua sicut in celo et in terra!' 26 Sed claudunt super me, cum voluntas
eorum perficitur; mea autem quasi clausi hominis et nullipotentis, quod nec videri nec audiri potest. 27 Seruant
personaliter clauem, cum eciam alios, qui voluntatem meam facere volunt, retrahunt exemplo suo. Et, si possent,
libenter eciam prohiberent, ne voluntas mea egrederetur et perficeretur nisi iuxta voluntatem eorum. 28 Deinde
in sacrificio custodiunt omnia, que sunt eis necessaria et utilia, et omnem honorem et debitum suum exigunt, sed
de corpore hominum, quod cadit in terram per mortem, pro quo potissimum sacrificium offerre tenerentur, quasi
34

