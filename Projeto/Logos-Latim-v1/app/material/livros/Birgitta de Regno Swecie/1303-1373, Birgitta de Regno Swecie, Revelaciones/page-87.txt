scilicet, et cupiditatem et concupiscentiam carnis. 3 Ad quarum trium diminutionem sanctus Dominicus
impetrauit maximis suspirijs auxilium et medicamentum. Cuius Deus compassus lacrimis inspirauit ei legem et
regulam viuendi, in qua ipse sanctus contra tria mala mundi tria bona constituit. 4 Nam contra vicium
concupiscentie instituit nil possidere nisi cum licentia prioris sui. Contra superbiam instituit habere humilem
habitum et simplicem. Contra carnis insatiabilem voraginem instituit abstinentiam et tempus debitum ad se
regulandum. 5 Priorem quoque constituit fratribus suis ad obseruationem pacis et custodiam unitatis. Deinde
volens quoddam spirituale signum dare fratribus suis impressit quasi unam spiritualem crucem et rubeam in
sinistro brachio eorum iuxta cor per doctrinam et exempli sui efficaciam, quando docuit et monuit eos continue
recordari passionem Dei, predicare feruenter verba Dei non propter mundum sed propter amorem Dei et
animarum. 6 Docuit insuper illos magis subijci quam preesse, voluntatem propriam odire contumelias patienter
ferre, nichil preter victum et vestitum desiderare,veritatem corde diligere et ore proferre, laudem propriam non
querere, sed diuina verba semper in ore habere et docere et illa non propter pudorem dimittere nec propter
fauorem humanum recitare. 7 Cumque instaret tempus resolutionis eius, quod filius meus ei in spiritu
ostendit,iuit ad me matrem eius cum lacrimis dicens: "O, Maria, regina celi, quam ipse Deus preelegit sibi in
coniunctionem deitatis et humanitatis. 8 Tu es illa singularis virgo et singulariter dignissima mater. Tu es illa
potentissima, de qua ipsa potestas prodijt. Audi me rogantem te! Quia enim scio te potentissimam, ideo presumo
de te. Suscipe fratres meos, quos educaui et foui sub stricto scapulari meo, et defende eos sub lato mantello tuo!
9 Rege eos et refoue, ne hostis antiquus preualeat eis et ne dissipet vineam nouellam, quam plantauit dextera filij
mei! Quid vero, domina mea, aliud noto per scapulare strictum, quod palliolum unum habet ante pectus et aliud
retro nisi duplicem considerationem, quam ad fratres meos habui? 10 Sollicitabar quippe nocte et die pro eis,
quomodo in rationabili et laudabili deseruirent Deo temperantia. Orabam eciam pro eis, ne quid de mundo
concupiscerent, quod vel Deum offenderet aut famam humilitatis et pietatis apud proximum denigraret. 11 Nunc
igitur quia tempus remunerationis mee instat, assigno tibi membra mea. Doce ergo eos sicut filios, et porta eos
sicut mater." 12 Cum hijs enim verbis et alijs vocatus est Dominicus in gloriam Dei. Cui ego per similitudinem
loquendo respondi taliter: "O, Dominice, amice dilecte,quia dilexisti me plus quam te, ego sub lato mantello meo
defendam et regam filios tuos. 13 Necnon et omnes, qui in regula tua perseuerant, saluabuntur. Mantellus vero
meus latus misericordia mea est,quam nulli feliciter petenti denego. Sed omnes, qui querunt, sub misericordie
mee sinu proteguntur. Sed quid credis tu, o filia mea, quod regula Dominici sit? 14 Utique humilitas et
continentia et contemptus mundi. Nam omnes, qui hec tria assumunt et perseuerando diligunt, numquam
damnabuntur, et hij sunt, qui tenent regulam beati Dominici. 15 Sed audi mirabile: Dominicus assignauit filios
suos sub mantello meo lato et ecce pauciores sunt nunc sub mantello meo lato, quam tunc erant sub scapulari suo
stricto. Nec tamen omnes viuente adhuc ipso Dominico habuerunt ouina vellera et Dominicos mores, sicut
melius per exemplum ostendo tibi mores eorum. 16 Si Dominicus descenderet de altitudine celesti, in qua est, et
diceret furi, qui prodit de valle et considerat oues ad mactandum et perdendum: "Cur", inquiens, "vocas et
abducis oues meas, quas ex signis euidentissimis cognosco esse meas?", 17 respondere potest fur: " Cur,
Dominice, approprias tibi illa, que tua non sunt? Nam subreptio violentia est aliena usurpare sibi." Si respondere
voluerit Dominicus se enutrisse eas et domuisse et precessisse et docuisse, dicturus est fur: "Si tu enutristi eas et
docuisti, tunc ego blandiendo suauiter reduxi eas ad voluntatem propriam. 18 Si tu lenitatem cum austeritate
miscebas eis et ego alliciebam eas blandius et ostendebam,quod delectabat eas suauius, et ecce plures currunt ad
pastum et vocem meam. Et ideo oues, que sequuntur me, feruentius cognosco esse meas, quia liberum habent
arbitrium sequendi allicientem." 19 Si responderit iterum Dominicus,quod oues sue signate sunt signo rubeo in
corde, dicturus est fur: Oues mee signate sunt signo meo, scilicet incisionis in dextra aure. Et, quia manifestius et
euidentius est signum meum signo tuo, ideo cognosco oues meas. 20 Fur igitur iste dyabolus est, qui de ouibus
Dominici plures sibi incorporauit, que incise sunt in dextra aure, quia non audiunt verba vite dicentis. Arta via
est in celum, sed sola illa delectabiliter audiendo perficiunt, que eas delectat adimplere. Oues vero Dominici
pauce sunt, que signum rubeum habent in corde, qui passionem Dei cum caritate recolunt et verba Dei
predicantes feruenter vitam beatam ducunt in omni castitate et paupertate. 21 Nam hec est regula Dominici, sicut
vulgo dicitur:"Omnia sua portare in dorso, nichil velle possidere nisi quod permittit regula. Non solum dimittere
superflua sed et a licitis et necessarijs, quandoque propter carnis motus temperare se."
Caput 18 Verba matris ad filiam, quod citius fratres nunc audirent et audiunt vocem diaboli quam sui patris
Dominici, et quomodo nunc pauci imitantur eius vestigia, et qualiter episcopatus desiderantes propter mundi
honorem et sui quietem et libertatem non sunt in regula sancti Dominici, et de terribili sententia contra tales et de
experientia damnationis pro tali episcopatu.
{ Loquitur mater ad sponsam dicens:"Dixi tibi, quod omnes qui sunt in regula Dominici,sunt sub mantello meo.
Nunc auditura es, quam multi sunt tales. 2 Si Dominicus descenderet de loco deliciarum, in quo feliciter vere est,
et clamaret taliter:' O, fratres dilecti, sequimini me, quia vobis reseruantur quatuor bona, honor scilicet pro
humilitate, diuitie perpetue pro paupertate,satietas sine fastidio pro continentia, vita eterna pro contemptu
mundi', vix audiretur. 3 Sed si econtra statim ascenderet dyabolus de conualle clamaretque alia quatuor
dissimilia. 'Vobis Dominicus', inquiens, ' promisit quatuor.Videte me, ego enim vobis, que desideratis, ostendam
manu. 4 Nam ecce, honorem offero, diuitias habeo in manu, voluptas in promptu est, mundus erit delectabilis ad
87

