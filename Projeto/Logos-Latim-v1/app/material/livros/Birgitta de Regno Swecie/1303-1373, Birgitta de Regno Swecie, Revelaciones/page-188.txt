stare; ideo et perpetuam stabilitatem meruerunt. 16 Quia dignum et iustum est, vt ego Deus, qui spiritus increatus
sum et omnium creator et Dominus, habeam eciam spiritus subtiliores et agiliores aliis creaturis michi
obsequentes. 17 Verum quia non decuit me habere diminucionem in exercitu meo, ideo creaui aliam creaturam,
scilicet hominem, loco eorum, qui ceciderunt, que libero arbitrio et bona voluntate promereretur eandem
dignitatem, quam angeli deseruerunt. 18 Itaque, si homo haberet animam et non carnem, non posset promereri
tam sublime bonum sed nec laborare. Propterea ad optinendum eternum honorem coniunctum est corpus anime.
19 Ideo et augentur ei tribulaciones, vt homo experiatur liberum arbitrium et infirmitates suas, vt non superbiat.
20 Item, vt desideret gloriam, ad quam creatus est, et exsoluat inobedienciam, quam voluntarie incurrerat, ideo
ex diuina iusticia additus est ei flebilis ingressus et egressus et vita laboriosa." 21 "Item, cur animalia non habent
intellectum racionabilem sicut homo, respondeo tibi: 22 Omnia, quecumque creata sunt, ad vtilitatem hominis
sunt aut ad necessitatem eius et sustentacionem aut ad informacionem et correpcionem aut ad consolacionem et
humiliacionem. 23 Si ergo bruta haberent intellectum sicut homo, essent vtique homini in tribulacionem et
pocius nocerent quam prodessent. 24 Ideo, vt omnia subiecta sint homini, propter quem omnia facta sunt, et
omnia ipsum timeant, ipse vero neminem nisi me Deum suum, propterea animalibus non est datus racionabilis
intellectus." 25 "Item, cur insensibilia non habent vitam, respondeo: Omne, quod viuit, moriturum est et omne
viuens mouetur, nisi impediatur aliquo obstaculo. 26 Si ergo insensibilia haberent vitam, mouerent se pocius
contra hominem quam pro eo. 27 Ideo, vt omnia sint homini in solacium, propterea superiora, scilicet angeli dati
sunt ei in custodiam, cum quibus habet racionem et anime immortalitatem. 28 Inferiora vero, scilicet sensibilia et
insensibilia, data sunt ei ad vtilitatem et sustentacionem et erudicionem et exercitacionem." 29 "Item, cur omne
tempus non est dies, respondeo tibi per exemplum. Omni vehiculo, idest currui, subsunt rote, vt facilius onus
impositum promoueatur, et rote posteriores subsequuntur priores. 30 Simile est in spiritualibus. Nam mundus
magnum onus est, onerans sollicitudinibus et tribulacionibus hominem. Nec mirum, quia, cum homo locum
quietis fastidiuit, iustum erat, vt locum laboris experiretur. 31 Vt ergo huius mundi onus facilius ab homine
tollerari possit, ideo accessit misericorditer vicissitudo et mutacio temporum, scilicet dies et nox, estas et frigus,
propter exercitacionem et quietem hominis. 32 Nam racionabile est, vt, vbi contraria conueniunt, firmum scilicet
et infirmum, condescendendum est infirmo, vt cum forti possit subsistere; alioquin infirmum annichilatur. 33 Sic
et de homine est. Quamuis ipse ex virtute anime immortalis stare posset in contemplacione et labore iugiter,
tamen ex virtute corporis infirmi deficeret. 34 Ideo facta est lux, vt homo habens participacionem cum
superioribus et inferioribus sciat subsistere, laborando per diem et rememorando dulcedinem eterni luminis,
quod amisit. 35 Facta quoque est nox propter quietem corporis, habendo voluntatem veniendi ad locum, vbi non
est nox nec labor sed dies perpetuus et gloria sempiterna."
Caput 104 Reuelacio quarta in libro questionum, in qua Christus pulcherrime laudat omnia membra virginis
Marie matris sue, moralizans dicta membra spiritualiter, comparando ea virtutibus, et pronunciat eandem
virginem dignissimam esse reginali corona.
{ Filius loquitur: "Ego sum coronatus rex in deitate mea sine principio et sine fine. Nec inicium habet corona nec
finem, significans potestatem meam, que non habuit principium nec habebit finem. 2 Verum ego aliam coronam
habui custoditam in me, que quidem corona sum ego ipse Deus. 3 Hec autem corona preparata fuit ei, qui
maximam caritatem haberet ad me, et hanc coronam, dulcissima mater mea, vicisti et traxisti ad te tu cum
iusticia et caritate. 4 Nam de hoc testimonium perhibent angeli et alii sancti, quod in te ardencior fuit caritas ad
me et castitas tua purior omnibus, que placuit michi super omnes. 5 Caput quippe tuum fuit quasi aurum fulgens
et capilli quasi radii solis, quia tua mundissima virginitas, que est in te quasi caput omnium virtutum, et
continencia omnium illicitorum motuum placuerunt et fulserunt in conspectu meo cum omni humilitate. 6 Ideo
merito vocaris coronata regina super omnia, que creata sunt; regina propter mundiciam, coronata propter
excellentem dignitatem. 7 Frons tua fuit incomparabilis albedinis, significans verecundiam consciencie tue, in
qua plenitudo est humane sciencie et dulcedo diuine sapiencie lucet in ea super omnes. 8 Oculi tui fuerunt in
conspectu Patris mei sic lucidi, quod se speculabatur in eis, quia in spirituali visu tuo et in intellectu anime tue
videbat Pater omnem voluntatem tuam, quod nichil volebas nisi ipsum et nichil desiderabas nisi secundum
ipsum. 9 Aures tue fuerunt mundissime et aperte tamquam fenestre pulcherrime, quando protulit tibi Gabriel
velle meum et quando ego Deus factus sum in te caro. 10 Gene tue fuerunt de optimo colore, scilicet albo et
rubicundo, quia fama operum tuorum laudabilium et pulchritudo morum tuorum placuerunt michi, quibus cotidie
inflammabaris. 11 Vere ex pulchritudine morum tuorum gaudebat Deus Pater meus et numquam auertit oculos
suos a te, et ex caritate tua omnes optinuerunt caritatem. 12 Os tuum fuit quasi lampas, intus ardens et lucens
abextra, quia verba et affecciones tue anime fuerunt ardentes interius diuina intelligencia et exterius splendentes
ex disposicione laudabili tuorum motuum coporalium et concordancia pulcherrima tuarum virtutum. 13 Vere,
mater carissima, verbum oris tui traxit quodammodo deitatem meam in te, et feruor diuine dulcedinis tue
numquam separabat me a te, quia verba tua dulcia sunt super mel et fauum. 14 Collum tuum est nobiliter
erectum et pulcherrime eleuatum, quia iusticia anime tue plene est erecta ad me et secundum velle meum
mobilis, quia numquam inclinata fuit ad aliquod malum superbie. 15 Sicut enim collum curuatur cum capite, sic
omnis intencio et operacio tua flectitur ad voluntatem meam. 16 Pectus tuum plenum fuit omni virtutum
suauitate in tantum, quod non est bonum in me, quod non sit in te, quia traxisti omne bonum in te ex morum
188

