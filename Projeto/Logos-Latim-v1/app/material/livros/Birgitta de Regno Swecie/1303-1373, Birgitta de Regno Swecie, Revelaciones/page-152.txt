nolunt inquinari seruantes se in castitate cooperante gracia mea. Pellis quoque mea est coniuncta pelli eorum,
quando vitam et mores sanctorum meorum imitantur. 8 Sic ergo sancti mei bene vocantur brachium meum,
quorum et tu effici debes membrum per voluntatem progrediendi in bono et eos, in quantum poteris, imitando. 9
Sicut enim ego coniungo eos michi per corporis mei coniunccionem, sic tu eis coniungi debes et michi per idem
corpus meum."
Caput 93 Christus loquitur sponse precipiens ei tria, scilicet quod nichil desideret nisi victum et vestitum, quod
spiritualia non cupiat habere nisi ad voluntatem Dei, et de nullis contristetur nisi de peccatis suis et aliorum; dicit
eciam, quod illi, qui in hac vita peccata sua non emendauerint, grauissime in diuino iudicio punientur.
{ Filius loquitur: "Tria precipio tibi, scilicet nichil desiderare preter victum et vestitum, secundo spiritualia non
concupiscere nisi ad voluntatem meam, tercio de nullis contristari nisi de peccatis tuis et aliorum. 2 Si enim
dolere volueris, considera districcionem iudicii mei, quam perpendere et timere poteris in quodam homine iam
iudicato. 3 Qui ingressus monasterium tria habuit in animo, scilicet ut esset sine labore et ut haberet victualia
sine sollicitudine; tercio cogitauit: 'Si apprehendet me temptacio carnis, euadere potero per aliquam occasionem
sine commixtione.' 4 Propter que tripliciter afflictus est. Quia enim voluit esse sine labore, ideo verbis et
verberibus coactus est ad laborem. Pro secundo paciebatur defectum in victualibus et nuditatem. Tercio fuit
despectus ab omnibus in tantum, quod non poterat in luxuria delectari. 5 Instante vero tempore professionis
cogitauit secum sic: 'Quia,' inquit, 'non potero esse in mundo sine labore, ideo melius est michi esse in
monasterio et laborare pro Deo.' 6 Propterea cooperante tali voluntate venit ad eum misericordia mea cum
iusticia, ut purgatus veniret ad gloriam sempiternam. 7 Nam facta professione statim infirmitate graui percussus
est et in tantum tribulatus est, quod oculi pre dolore exierunt, aures nichil audierunt et in omnibus membris
destitutus est, quia voluit sine labore esse. 8 Paciebatur et nuditatem maiorem quam in seculo, et cum haberet
delicaciora, non poterat ea comedere, et cum natura illa requirebat, non ea habebat. Sic quoque natura eius
consumpta fuit ante mortem, quod factus est quasi inhabilis truncus. 9 Mortuus vero venit ad iudicium quasi fur,
quia voluit esse in religione ad voluntatem suam, non ad melius viuendum, sed tamen non debuit iudicari ut fur,
quia licet puer et fatuus fuit in racione et consciencia, attamen fidem et spem habebat in me Deum suum, et ideo
ad misericordiam iudicatus fuit. 10 Cuius peccatum, quia in pena corporali ad plenum purgari non potuit, ideo
anima eius adhuc ita grauiter punitur in purgatorio ac si cutis extracto osse in prelo poneretur, ut medulla melius
extorqueretur. 11 Quid igitur passuri sunt illi, qui omnem processum vite sue in peccato habent et nichil contrarii
habent nec habere volunt? Ve eis, quia ipsi michi dicunt: 'Quare mortuus est Deus, aut que utilitas est in morte
eius?' Hoc michi rependunt, quia redemi eos, quia seruo eos, quia do eis sanitatem et necessaria eorum. 12 Et
ideo exquiram ab eis iudicium ex eo, quod fregerunt fidem, quam vouerunt in baptismo, et ex eo, quod cotidie
delinquunt contempnendo mandata mea, nec aliquod minimum, ad quod obligantur in religione, dimittam
impunitum." 13 Hic frater occultum habuit peccatum, quod nunquam voluit confiteri. Ad quem ex mandato
Christi domina Birgitta accessit dicens: "Penitere," inquit, "attencius, quia est tibi aliquid occultum in corde,
quod quamdiu clausum tenueris, mori non poteris." 14 Cui respondit ille se nichil habere, quod in penitencia non
esset publicatum. Et illa: "Inquire," inquit, "qua intencione ingressus es monasterium et qua intencione hucusque
vixisti, et inuenies in corde tuo veritatem." 15 Tunc ille resolutus in lacrimas ait: "Benedictus Deus, qui te misit
ad me! Iam enim, ex quo tu ex secreto meo locuta es, dicere volo audientibus veritatem. Ego enim quoddam
occultum habeo in corde, quod prodere nunquam audebam nec poteram. 16Quia quociens penitui de aliis
peccatis, de isto quasi semper lingua mea erat ligata et nimis eciam pudor inuasit me, ne confiterer absconsum
remorsum cordis mei. 17 Ideo, quociens confessionem cordis mei feci, inueni michi nouam conclusionem
verborum meorum dicens: 'O, pater, confiteor vobis culpam meam de omnibus, que vobis dixi, et eciam de aliis,
que non dixi,' credens per hanc conclusionem omnia secreta mea dimitti. 18 Sed nunc, domina mea, si placeret
Deo, libenter dicerem toti mundo ea, que in corde meo tanto tempore occultaui." 19 Vocato igitur confessore
plene cum lacrimis omnia illa peccata explicauit et eadem nocte mortuus est.
Caput 94 Christus docet sponsam pulchras oraciones, quas debeat dicere, quando induitur et quando vadit ad
mensam et ad dormiendum, monens eam, quod in omnibus vestimentis suis sit humilis et in membris suis
honesta et moderata.
{ Filius Dei loquitur ad sponsam dicens: "Pulchritudo exterior significat pulchritudinem interiorem, quam homo
debet habere. Ideo cum imponis tibi vittam seu velum capitis, qua stringuntur capilli, dicito: 2 'O, Domine Deus,
gracias tibi ago, quia supportasti me in peccato meo et quia propter incontinenciam meam non sum digna videre
te. Ideo velo capillos meos.'" 3 Et adiunxit Dominus: "In tantum enim abhominabilis est michi incontinencia,
quod eciam quecumque virgo, si voluntatem habet luxuriandi, non est apud me virgo munda, nisi penitencia
correxerit illam voluntatem. 4 Quando vero velas frontem, dicito: 'O, Domine Deus, qui omnia bene creasti et
hominem excellencius pre omnibus ad ymaginem tuam creasti, miserere mei! Et quia non seruaui pulchritudinem
faciei mee ad honorem tuum, ideo velo frontem meam.' 5 Cum vero attrahis calceos, dicito: 'Benedictus sis tu,
Deus meus, qui precipis michi habere calceos, ut sim fortis et non tepida in seruicio tuo. Conforta igitur me, ut in
mandatis tuis possim ambulare.' 6 In ceteris eciam vestimentis tuis omnis humilitas sit et in omnibus membris
tuis honestas moderata. 7 Cum vero accedis ad mensam, dicito: 'O, Domine Deus, si velles, sicut potes, nos sine
cibo subsistere, libenter rogarem te. 8 Nunc autem, quia precipis nos cibum sumere cum discrecione, rogo te, da
152

