natiuitatis eius, si forte fieri mererer ancilla indigna matris Dei. Voui eciam in corde meo, si esset ei acceptabile,
obseruare virginitatem, nichil umquam possidere in mundo. 4 Si autem aliter vellet Deus, fieret voluntas eius,
non mea, quia credebam eum omnia posse et velle nichil nisi michi utile. Ideo ei omnem voluntatem meam
commisi. 5 Instante vero tempore, quo secundum constitucionem virgines presentabantur in templo Domini,
affui et ego inter eas propter obedienciam parentum meorum, cogitans mecum Deo nichil esse impossibile. Et
quia ipse sciebat me nichil desiderare, nichil velle nisi se, posset me seruare in virginitate, si ei placeret; sin
autem, fieret voluntas eius. 6 Auditis autem omnibus, que mandata erant in templo, regressa domum ampliori
quam prius ardebam amore Dei et nouis cotidie inflammabar estibus et desideriis amoris. Propterea plus solito ab
omnibus me elongaui et fui sola noctibus ac diebus, timens vehementissime, ne os loqueretur vel auris audiret
aliqua contra Deum meum, vel ne oculi mei viderent aliqua delectabilia. Timida quoque fui in silencio et multum
anxia, ne forte silerem ea, que magis loqui debuissem. 7 Cumque sic turbarer in corde sola mecum spemque
omnem meam committerem Deo, illico venit in mentem meam cogitare Dei magnam potenciam, quomodo ei
seruiunt angeli et omnia creata, qualis gloria eius est, que est ineffabilis et interminabilis. 8 Et cum hec mirarer,
vidi tria mirabilia. Vidi namque sydus, sed non quale fulget de celo. Vidi lumen, sed non quale lucet in mundo.
Sensi odorem, sed non qualis herbarum vel aliquid tale, sed suauissimum et vere ineffabilem, quo tota replebar et
pre gaudio exultabam. Inde statim audiui unam vocem, sed non de ore humano. Et ea audita satis timui, reputans,
ne forte esset illusio. 9 Et statim apparuit ante me angelus Dei quasi homo pulcherrimus, sed non carne vestitus,
qui dixit ad me: 'Aue, gracia plena!' etcetera. Quod cum audissem, mirabar, quid significaret hoc, vel cur talem
proferret salutacionem. Sciebam enim me et credebam indignam ad aliquid tale vel ad aliquid boni, Deo tamen
non esse impossibile facere, quidquid vellet. 10 Tunc secundo angelus ait: 'Quod nascetur in te, sanctum est, et
vocabitur filius Dei, et sicut ei placuerit, sic fiet.' Nec tamen credebam me dignam nec quesiui ab angelo: 'Quare'
vel 'Quando fiet?', sed quesiui: 'Quomodo fiet, quod ego indigna sim mater Dei, que et virum non cognosco?' Et
respondit michi angelus, sicut dixi, Deo nichil esse impossibile sed 'Quidquid ipse vult facere, fiet' etcetera. 11
Quo verbo angeli audito, feruentissimum affectum habui esse mater Dei, et loquebatur anima mea pre amore:
'Ecce ego, fiat voluntas tua in me!' Ad quod verbum illico concipiebatur filius meus in utero meo cum ineffabili
exultacione anime mee et omnium membrorum. 12 Cumque haberem eum in utero, portabam eum sine dolore,
sine grauedine et tedio ventris. Humiliabam me in omnibus, sciens eum esse omnipotentem, quem portabam.
Quando vero peperi eum, sine dolore et peccato peperi eum, sicut et concepi, cum tanta anime et corporis
exultacione, quod pedes mei pre exultacione non senciebant terram, ubi stabant. Et sicut in omnia membra mea
cum gaudio tocius anime mee intrauit, sic cum gaudio omnium membrorum exultante anima ineffabili gaudio
sine lesione virginitatis mee exiuit. 13 Cumque conspicerem et considerarem pulchritudinem eius, anima mea
quasi rorem pre gaudio stillabat, sciens me indignam ad talem filium. Quando vero considerabam loca clauorum
in manibus et pedibus, quos secundum prophetas crucifigendos audiui, tunc oculi mei replebantur lacrimis et cor
meum quasi scindebatur pre tristicia. Et tunc filius meus inspexit oculos meos lacrimantes et tristabatur quasi ad
mortem. 14 Cum vero considerarem potenciam deitatis eius, consolabar iterum, sciens, quod ipse sic vellet et sic
expediret, et omnem voluntatem meam conformaui voluntati eius. Et sic semper erat leticia mea mixta cum
dolore. 15 Instante tempore passionis filii mei, rapuerunt eum inimici eius, percucientes eum in maxilla et collo
et conspuentes illuserunt ei. Deinde ductus ad columpnam, personaliter se vestibus exuit et personaliter manus ad
columpnam applicuit, quas inimici sine misericordia ligauerunt. 16 Alligatus autem nichil omnino operimenti
habebat sed, sicut natus est, sic stabat et paciebatur erubescenciam nuditatis sue. Consurrexerunt autem inimici
eius, qui, fugientibus amicis suis, undique astabant et flagellabant corpus eius, ab omni macula et peccato
mundum. 17 Ad primum igitur ictum ego, que astabam propinquius, cecidi quasi mortua et resumpto spiritu vidi
corpus eius verberatum et flagellatum usque ad costas, ita ut eius coste viderentur. Et, quod amarius erat, cum
retraherentur flagella, carnes ipsius flagellis sulcabantur. 18 Cumque filius meus totus sanguinolentus, totus sic
laceratus stabat, ut in eo non inueniretur sanitas nec quid flagellaretur, tunc unus concitato in se spiritu quesiuit:
'Numquid interficietis eum sic iniudicatum?' Et statim secuit vincula eius. 19 Inde filius meus induit se vestibus
suis. Tunc locum, ubi stabant pedes filii mei, totum repletum vidi sanguine, et ex vestigiis filii mei cognoscebam
incessum eius. Quo enim procedebat, apparebat terra infusa sanguine. 20 Nec ipsi paciebantur, ut se indueret,
sed compulerunt et traxerunt eum, ut acceleraret. Cum autem duceretur quasi latro, ipse filius meus extersit
sanguinem ab oculis suis. Cumque iudicatus esset, imposuerunt sibi crucem portandam. Quam cum ad modicum
portasset, veniens unus assumpsit eam sibi portandam. 21 Interim eunte filio meo ad locum passionis, alii
percusserunt eum in collo, alii in faciem cederunt. Et tam fortiter et valenter percussus est, ut, licet ego non
viderem percucientem, audiui tamen clare sonitum percussionis. Cumque venissem cum eo ad locum passionis,
omnia instrumenta vidi ibi preparata ad mortem suam. Et ipse filius meus veniens ibi exuit se personaliter
vestibus suis, ministris inter se dicentibus: 'Hec vestimenta nostra sunt nec ea rehabebit, quia dampnatus est ad
mortem.' 22 Stante autem filio meo, sicut natus erat, nudo corpore, unus tunc accurrens apportauit sibi velamen,
quo ipse exultans intime velabat verecundiora sua. Postea rapuerunt eum seui tortores et extenderunt in cruce,
primo dexteram manum eius affigentes stipiti, qui pro clauis perforatus erat. Et manum ipsam ex ea parte
perforabant, qua os solidius erat. Inde trahentes cum fune aliam manum eius, ad stipitem eam simili modo
affixerunt. 23 Deinde dexterum pedem crucifixerunt et super hunc sinistrum duobus clauis ita, ut omnes nerui et
8

