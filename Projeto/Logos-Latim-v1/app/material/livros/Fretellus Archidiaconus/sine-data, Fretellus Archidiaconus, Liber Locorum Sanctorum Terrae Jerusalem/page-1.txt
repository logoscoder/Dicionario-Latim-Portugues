LIBER LOCORUM SANCTORUM TERRAE JERUSALEM
FRETELLI ARCHIDIACONI
(BALUZ, Miscell. edit. Mansi, I, 434.)

JOANNES DOMINICUS MANSI LECTORI.
[1037] Quem statim evulgo Fretelli libellus nomen auctoris et titulum haud ignotum eruditis praefert; utrumque enim
norant ex Bibliotheca Latina mediae et infimae aetatis Joannis Alberti Fabricii. Sed nihil quidquam rescisse illos credo
ulterius sive de libro ipso, sive de tempore quo auctor scribebat. Ac de tempore nihil ego habeo proferre, nisi conjecturas.
Fretellus opusculum hoc suum dicavit Raymundo comiti Toletano [Tolosano]; nunquid forte idem est Raymundus comes
qui regalibus nuptiis cum Urraca, filia Aldefonsi VI regis Castellae, dignus est habitus? Quo vixit saeculo sacrae
peregrinationes ad loca sancta obtinebant. Porro Raymundus ex Urraca conjuge filium retulit Aldefonsum, qui, ineunte
saeculo XII, anno scilicet 1109, ad Toletanum solium ascitus, sub nomine Aldefonsi VII regnavit. Hinc de tempore quo
Fretellus scribebat conjecturam capere licet. Porro Fretellus iste archidiaconum se appellat, cujus tamen Ecclesiae nec dicit,
nec habeo unde hoc investigem. Id constat de locis sanctis ita illum disserere, ut ibi egisse videri possit; unde eum tanquam
oculatum testem Raimundus ea de re interrogavit. Hujus igitur Fretelli libellum, quem et Adrichomius in suo Theatro Terrae
sanctae consuluisse se profitetur, modo evulgo, acceptum ex Collectaneis Nicolai Rossellii Aragonii, qui sub Innocentio VI
pontifice ex monacho illustris ordinis S. Dominici in cardinalium collegium translatus est anno 1356, et sub Nicolai
cardinalis Aragonii nomine claruit. His miscellaneis titulum indidit: Cumulatio fratris Nicolai Aragonii ex diversis registris
et libris camerae apostolicae, et aliis diversis libris et Chronicis compilata; quae verba sunt Jacobi Etrusci, qui anno 1503
codicem servatum in ecclesia cathedrali Lucensi scribebat exemplatum, ut ipse addit ex vetusto et forte originali codice.
Cum vero nemo huc usque divitem hanc collectionem diligenter adhuc investigaverit, ex hoc ipso pene eruere mihi plurima
licuit, nunquam antehac in lucem extracta.

LIBER LOCORUM SANCTORUM TERRAE JERUSALEM. [1039]

PROLOGUS LIBRI.
[1039A] Domino suo venerabili et fratri RAIMUNDO, Dei gratia Toletano [Tolosano] comiti, FRETELLUS eadem gratia
archidiaconus, sub spiritu consilii et fortitudinis Deo militare.
Cum ad Orientalem Ecclesiam causa tuorum peccatorum confugisti, et in terra promissionis, patria scilicet Salvatoris nostri
Jesu Christi, peregrinares, ex qua secundam Jerusalem contemplare, et ipsa Sion, quae allegorice paradisum designat, et in
qua materia fortiores ex Israel novi Machabaei veri Salomonis lectulum excubantes, inde Philistihim et Amalec expugnant,
postea vero sacra regni David loca, quae divina catholicis informant, quae sint, et ubi, et quid significent diligenter intitulare
ne pigriteris, ne quando revertens ad Aegyptum Babylonis [1039B] in terras incurras, et hic quandiu moram feceris illius
sancti Hieronymi sententiae faveas dicenti: [1040A] «Non est laudabile in Jerusalem fuisse; sed bene vivere, nec sacris
locis offerre nisi legitima acquisita.» Ergo, quoniam devote, prout nobis visum est, imo catholice, huc transfretans de longe
remotis Hispaniarum finibus accessisti, tu qui largus, et benignus es, bonis nec non omnibus in sancta Ecclesia Deo
militantibus, Machabaeorum etiam . . . . . . . commilito hospitatus apud Bethel regis Salomonis in atrio, juxta reclinatorium
pii Jesu, ne torpescas in labore tuo, sed Deo redde, quod Dei est, imaginem scilicet quam in te repraesentat, quatenus per
hanc peregrinationem tuam ascendens Libanum de flore Nazareno fructum gustans, et odores in coelestibus, et in Sion stola
immortalitatis indutus, cum vero Salomone, cui omnia vivunt per infinita saecula saeculorum [1040B] sabbatizare merearis.
Amen.

ENARRATIO LOCORUM TERRAE SANCTAE. [1039]

