Supra vero residuum illius lapidis in honorem Salvatoris ecclesia quaedam fundata est. Octavo milliario a Tyro contra
orientem supra mare Sarphen est, quae et Sarrepta Sidoniorum, in qua quondam habitavit Elias propheta, in qua resuscitavit
filium viduae quae eum hospitata fuerat, et charitate foverat et paverat. [1042A] Sexto milliario a Sarphen est Sidon civitas
egregia, ex qua fuit Dido, quae Carthaginem construxit in Africa.
Sexto decimo milliario a Sidone est Berithus opulentissima civitas. In Berito est quaedam Salvatoris nostri icona, non
multum post passionem suam ad ignominiam ejus ridiculose a quibusdam Judaeis crucifixa, quae sanguinem produxit et
aquam, unde et multi in vero crucifixo crediderunt baptizati; quicunque etiam, ex illa icona perunctia quacunque
gravabantur infirmitate, sani reddebantur.

Arphax est urbs Damasci, de qua historia: «Damascus in Syria.» Damascus est caput Syriae reverenda metropolis, quam
construxit Eleazar servus Abrahae. In agro illo Cain interfecit fratrem suum [1042B] Abel. Damasco cohabitavit Esau, qui
et Seir et Edom, Seir pilosus, Edom rufus, vel rubeus; ab Edon tota illa terra vocatur Idumaea, de qua in psalmo: In
Idumaeam extendam calceamenta mea (Psal. LIX, 10) . Unde propheta: Quis est qui venit de Edon tinctis vestibus de
Bosra? (Isai. LXIII, 1.) Bosra est quaedam pars illius terrae quae Hus vocatur, de qua fuit beatus Job, quae et Sueta dicitur,
a qua Baldad Suhites. Theman est metropolis in Idumaea, ex Theman Eliphas Themanites. Et Naaman est oppidum, a quo
Sophar Naamatites. Ii tres consolatores Job fuerunt. In Idumaeae finibus secundo milliario a Jordane est fluvius Laboch, quo
transvadato a Jacob cum a Mesopotamia veniret, luctatus est cum angelo, [1042C] qui de Jacob nomen ejus mutavit in
Israel. In Idumaea est mons Seyr sub Damasco. Secundo milliario a Damasco locus est, in quo Sauli Christus apparuit
dicens: Saule, Saule, quid me persequeris? (Act. IX, 4.) In quo et Saulum charitas de coelo non modica circumfulsit. In
Damasco baptizavit Ananias Saulum, nomen ei imponens Paulum; de muris Damasci missus fuit Paulus in sportam,
persecutorum saevam veritus rabiem. Libanus interpretatur candidatio, de quo in Canticis: Veni de Libano, sponsa mea,
columba mea (Cant. IV, 8) . Ad radicem Libani oriuntur Pharphar et Abana, fluvii Damasci. Montes Libani et planitiem
Arcados transfluit Abana magno mari se copulans, finibus illis in quibus Eustachius sanctus, uxore sua privatus et filiis,
desolatus recessit. [1042D] Pharphar per Syriam tendit repletam, id est Antiochiam, labensque circa muros ejus, decimo
milliario ab Antiochia in portu Solymi, portu videlicet S. Simeonis, Mediterraneo mari se commendat. In Antiochia sedit B.
Petrus septem annis, pontificatus decoratus insula. Ad radicem Libani civitas Paneas sita est, id est Bilmas, quae et Caesarea
Philippi vocatur. In illo loco dedit Deus Petro potestatem ligandi et solvendi. Ad radicem Libani oriuntur duo fontes illi Jor
et Dan, de quibus sub montibus Gibelli conficitur fluvius Jordanis, in quo Christus a Joanne praecursore ejus tertio lapidis
jactu baptizari voluit; loco illo vox Patris intonuit dicens: Hic est Filius meus dilectus in quo mihi bene complacui; ipsum
audite (Matth. III, 17) . Super Jesum ibi descendit [1043A] Spiritus Sanctus in columbae specie. A montibus usque ad
lacum Asphaltitem, vallis, per quam Jordanis fluvius labitur, Corcus appellatur Aulon, quod est Hebraeum nomen.
Appellatur etiam Vallis, illa quamgrandis atque campestris; ex utraque parte vallatur montibus continuis a Libano usque ad
desertum Faram, dividit Jordanis Galilaeam et Idumaeam et terram Botoron, quae et Idumaeae secunda metropolis. Jordanis
descensus interpretatur. Dan vero ab ortu suo subterraneum ducit gurgitem suum usque ad Meldam planitiem suam, in qua
satis patenter suum ostendit alveum. Planitie illa Meldam vocatur, eo quia in ea melius est. Sarracene quidem sonat platea,
Latine vero forum. Meldam vocatur eo quia, intrante aestate, innumerabilis populus secum [1043B] deferens omnia venalia
convenit, ingensque Parthorum et Arabum militia ad tuendum populum, et ad pascendum gregem suum in pascuis illis
uberrimis per totam aestatem moratur.Meldam componitur ex Med, et Dan, et Sarracene aqua. Dan fluvium ex planitie
praedicta. Dan se reddens in fluvium Suetan pergit, in qua pyramis beati Job superstes adhuc est, quae a Graecis et
gentilibus solemnis habetur. Dan, contra Galilaeam gentium se obliquans ab urbe Cedar secus medicabilia balnea spumati
plena transfluens, Jor copulatur.
Jor longe a campaneis lac reddidit, ex se postea mare Galilaeae sumens initium inter Bethsaidam et Capharnaum. A
Bethsaida Petrus et Andreas, Joannes [1043C] et Jacobus Alphaei. Quarto milliario a Bethsaida est Corozaim, in qua
nutrietur Antichristus seductor orbis. De Corozaim et Bethsaidam ait Joannes: Vae tibi, Corozaim, vae tibi, Bethsaida
(Matth. XI, 21; Luc. X, 10) . Quinto milliario a Corozaim Cedar illa opulentissima civitas, de qua in psalmo: Cum
habitantibus Cedar multum incola fuit anima mea (Psal. CXIX, 5) . Cedar interpretatur tenebrae. Capharnaum in dextera
parte maris sita est, civitas centurionis, cujus filium in ea sanavit Jesus, de quo dicitur: Non inveni tantam fidem in Israel
(Matth. VIII, 10) . In Capharnaum multa alia signa fecit Jesus docens in Synagoga (Joan. VI, 60) . Capharnaum filia
pulcherrima interpretatur, vel filia pulchritudinis, quae nobis S. significat Ecclesiam, [1043D] ad quam cum Libano
descendunt, id est de candore virtutum, ab ea et in ea lucidiores sunt.
Secundo milliario a Capharnaum descensus montis illius est in quo Jesus sermocinavit ad turbas, et instruxit populum suum
docens eos, in quo et leprosum curavit. Milliario a descensu illo est locus, in quo pavit quinque millia hominum de quinque

